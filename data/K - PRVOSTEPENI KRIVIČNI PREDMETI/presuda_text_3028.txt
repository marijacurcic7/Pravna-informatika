K.br. 06/717
OSNOVNI SUD U PODGORICI , kao prvostepeni krivični, u vijeću sastavljenom
od sudije Jovović Željke, kao predsjednika vijeća i sudija porotnika Radević
Angeline i Lopičić Vasa, kao članova vijeća, uz učešće Rajković Danijele, kao
zapisničara, u krivičnom predmetu protiv optuženog P. D. i mldb. P.
B. , oba iz Podgorice, zbog krivičnog djela teška tjelesna povreda iz čl.
151 st. 1 u sticaju sa krivičnim djelom protivpravno lišenje slobode iz čl.
162 st. 1 u vezi čl. 23 Krivičnog zakonika, rješavajući po optužnici ODT
Podgorica Kt. br. 2204/05 od 17.05.2006. godine i predlogu za primjenu
vaspitne mjere Ktm.br. 38/05, nakon održanog glavnog i javnog pretresa, u
prisustvu zastupnika optužbe R. V., zamjenika ODT Podgorica, optuženog P. D. i
mldb. P. B. sa zakonskim zastupnikom majkom P. S., njihovog branioca B. Ž.,
advokata iz Podgorice, dana 18. 02. 2011. godine donio je, a dana 21.02.2011.
godine javno objavio  
P R E S U D U 
        Optuženi : 
        P. D.,  od oca B. i majke A., rođene V., rođen 03. 04. 1968.
godine u Podgorici, gdje i prebiva u ul. Z. O. br. xx, državljanin Crne Gore,
zaposlen, razveden, otac dvoje djece, srednjeg imovnog stanja, neosuđI.  
   Na osnovu čl. 363 st. 1 tač. 3 Zakonika o krivičnom postupku.

OSLOBAĐA SE OD OPTUŽBE 
   Kojom je predstavljeno da je:

   Dana 18. 06. 2005. godine oko 20,00 časova, u Podgorici, u svojoj porodičnoj kući i to u poslovnom prostoru u prizemlju, i na ulici ispred kuće, u ul. Z. O. br. 54, a po prethodnom dogovoru sa maloljetnim  P. B., oštećenog mldb. P. B. više puta udarili šakama i pesnicama po glavi i tijelu, i prijetio mu i vrijeđao ga riječima "Jebat ću ti mater, pička ti materina" usled čega se oštećeni maloljetni P. B. pomokrio, nanoseći mu tom prilikom tešku tjelesnu povredu u vidu potresa mozga,

   \- čime bi kao saizvršilac izvršio krivično djelo teška tjelesna povreda iz čl.  151 st. 1u vezi čl. 23 Krivičnog zakonika.

   Troškovi krivičnog postupka u iznosu od 265,10  € padaju na teret budžetskih sredstava suda, dok će o troškovima na ime nužnih izdataka i branioca biti odlučeno posebnim rješenjem shodno čl. 203 st. 1 Zakonika o krivičnom postupku.

II
Prema optuženom P. D.U, sa generalijama kao predhodno  
   Na osnovu čl. 362 st.1 tač.3 Zakonika o krivičnom postupku

OPTUŽBA SE ODBIJA 
   Kojom je predstavljeno da je:

   Dana 18. 06. 2005. godine oko 20,00 časova, u Podgorici, u svojoj porodičnoj kući u ul. Z. odredba br. 54, a po prethodnom dogovoru sa mldb. P. B., drugog protivpravno zatvorili i držali zatvorenog na način što je okrivljeni P. D., oštećenog mldb. P. B. pozvao putem mobilnog telefona tražeći da ovaj dođe u njegovu porodičnu kuću, pa kada je ovaj došao, okrivljeni P. D. i maloljetni P. B. uveli ga u poslovni prostor u prizemlju i protivpravno ga zatvorili oduzimajući mu na taj način slobodu kretanja

   \- čime bi kao saizvršilac izvršio krivično djelo protivpravno lišenje slobode iz čl. 162 st.1 u vezi čl. 23 Krivičnog zakonika.

III
Prema maloljetnom:  
P. B.U ,  od oca D. i majke S., rođene J., rođenom 08. 05. 1989. godine u
Podgorici, gdje i prebiva u ul. Z. O. br. 36, državljanin Crne Gore, student,
neoženjen, srednjeg imovnog stanja, neosuđI.  
   Na osnovu čl. 499 st. 2 Zakonika o krivičnom postupku

POSTUPAK SE OBUSTAVLJA 
O b r a z l o ž e nj e
Optužnicom ODT Podgorica, Kt. br. 2204/05 od 17.05.2006. godine i predlogom za
primjenu vaspitne mjere Ktm. br. 38/05, stavljeno je na teret optuženom P. D.
i mldb. P. B., da su kao saučesnici izvršili krivično djelo teška tjelesna
povreda iz čl. 151 st. 1 u sticaju sa krivičnim djelom protivpravno lišenje
slobode iz čl. 162 st. 1 u vezi čl. 23 Krivičnog zakonika,  sa predlogom za
primjenu vaspitne mjere prema mldb. P. B..
Zastupnik optužbe je u završnoj riječi izjavio da u cjelosti ostaje pri
podnijetoj optužnici protiv optuženog P. D. i mldb. P. B., jer je provedenim
dokazima nesumnjivo utvrđeno da su izvršili krivična djela koja su im
stavljena na teret, a što je utvrđeno iz iskaza svjedoka i oštećenog, kao i
provedenim materijalnim dokazima i medicinskom dokumentacijom, i istorijom
bolesti izdatoj na ime oštećenog P. B., kao i nalazom i mišljenjem vještaka
medicinske struke dr M. Š.. Predložio je da sud optuženog oglasi krivim, a
prema mldb. P. B.u odredi vaspitnu mjeru.
Optuženi P. D. je u svojoj odbrani u prethodnom postupku izjavio da P. B. zna
iz komšiluka, da mu poznaje oca, da se druži sa njegovim sinom i da je taj
dečko bio non stop prisutan u njegovoj kući, pa ga je skoro prihvatio kao
svoje dijete. U zadnje vrijeme je primijetio da se njegova kćerka koja ima 13
godina dosta čudno ponaša i žena mu je tada kazala da njihova kćerka ima nekih
problema sa B.. Kćerka mu je to potvrdila i rekla mu da je B. jednom došao kod
nje kući kada je bila sama i da je prisilio da ga poljubi nekoliko puta dok su
se igrali na kompjuteru. Obzirom da ga je sve to iznerviralo i razočaralo
pozvao je B. telefonom da dodje kod njega kući. Kada je B. došao prijetećim
glasom mu je rekao "šta to radiš, kako te nije sramota, u kući si mi stalno" a
on je na to počeo samo da plače i ništa nije govorio. Nakon toga ga je jednom
ošamario i tražio od B. telefon kako bi pozvao B. oca, pa nakon što ga je
dobio rekao mu je o čemu se radi, da bi u tom trenutku B. istrčao iz kuće, to
jest htio je da pobjegne, medjutim ispred kuće ga je uhvatio njegov sin, a tu
ispred kuće je bio i B. zet D. i kućni prijatelj B. I.. Napomenuo je da tom
prilikom nije bilo nikakve prisile od strane njega, niti od strane njegovog
sina. Nikakav pištolj kod sebe nije imao a pištolj koji je bio u prostoriji
gdje su sjedjeli, u garderobi, kada su ponovo ušli, prebacio je u drugu
prostoriju da ga neko ne bi uzeo. Nikakve prijetnje pištoljem nije preduzimao.
Nakon pola sata došao je B. otac, i nakon što mu je ispričao šta se desilo
nije bilo nikakvih tenzija izmedju njih. U medjuvremenu je pokušao da dobije
CB Podgorica pa nakon što je dobio zamolio je policajce da nekog pošalju. Na
glavnom pretresu je izjavio da nije tačno da je tom prilikom udarao pesnicom
po glavi P. B. i da se nije radilo o pomoćnoj prostoriji, jer je to prostorija
u kojoj je tada boravio, zbog nesporazuma sa suprugom. U trenutku kada je
došao B. otac svi su se nalazili u toj prostoriji a nakon toga su prešli u
dnevnu sobu. Čitavo vrijeme od kad je B. došao kod njih kući boravio je u toj
prostoriji, uključujući i B.og zeta L. a vrata kojih ima dvoje na toj
prostoriji nijesu bila zaključana. Razlog zbog kojeg je zajedno sa svojim
sinom krenuo prema B. kada je B. izašao iz prostorije bio je taj da vide zašto
B. neće da sačeka svog oca . Tom prilikom ni on ni njegov sin nisu tukli B..
Ne zna odakle kod B. povrede i kako su iste nastale jer je on to veče vozio
auto a sjutradan je viđan po Maslinama. U završnoj riječi je izjavio da
prihvata završnu riječ svog branioca.
Mldb. P. B. je u svojoj odbrani  naveo da nije učinio krivično djelo koje mu
je stavljeno na teret. Objasnio je da P. B. poznaje jer su drugovi deset
godina i da je B. svaki dan kod njih kući. Dva tri dana prije kritičnog
dogadjaja primjetio je da se njegova sestra čudno ponaša, a inače ima trinaest
godina, pa kako nije znao o čemu se radi, tetka mu je kazala da je vidjela B.
sa njegovom sestrom A. kako pričaju, i kako je ovaj na silu tjerao da ga
poljubi. Pretpostavlja da je njegova majka to prenijela ocu, koji je "poludio"
kada je to čuo upalio auto i pošao da traži B.. Pošto ga nije našao pozvao ga
je telefonom da dodje kod njih. Dok je bio ispred kuće B. je došao "Vespom", a
njegov otac D. je bio u drugoj kući. Nakon što je B. ušao u kuću počeo je
razgovor izmedju B. i njegovog oca koji je B. dva puta ošamario i vikao na B.,
govoreći mu što je to uradio i kako ga nije sramota. Nakon toga, njegov otac
je pozvao telefonom B.og oca i rekao mu da B. neće puštati iz kuće dok on
lično ne dodje i dok to ne rasprave. U jednom trenutku  otac mu je rekao da
uzme ključ od Vespe i da mu ga donese, pa kada je izašao iz tog dijela kuće B.
je to iskoristio i pobjegao, ali ga je nakon 100-150 metara uhvatio i udario
ga jednom pesnicom u predjelu potiljka ali nije siguran da li ga je još neki
put udario, moguće da je pokušao, ali zna da ga je držao za majicu i da ga
nije puštao. Tada se stvorila gužva, došao je B. zet i još neke komšije. B.
nije htio da ide kući dok sa njim ne podju ili njegov zet ili jedan prijatelj.
Kada su došli kući on i B. su sjedeli u jednoj prostoriji a njegov otac i B.
zet u drugoj i čekali da dodje B. otac, koji je i došao poslije pola sata i
koji je, nakon što mu je njegov otac D. objasnio šta se desilo, htio da bije
B.. Naveo je da je njegov otac nekoliko puta zvao policiju da dodju, ali oni
nisu dolazili, i objasnio da nije siguran da li je B. udario pesnicom ili
otvorenim dlanom a zna samo da ga je sustigao i da ga nije direktno udario,
već misli da ga je samo zakačio. Dalje je objasnio da prostor u kojem su se
nalazili sa B. u njihovoj kući nije bio zaključan, više puta je izlazio pa
vjerovatno vrata nijesu bila zaključana. Na glavnom pretresu je izjavio da ni
on ni njegov otac nisu sprečavali B. da ode iz prostorije u kojoj su se
nalazili, niti je on izražavao takvu želju, jer ništa nije pričao već je samo
plakao. U prostoriji u kojoj su se nalazili vrata nisu bila zaključana i tom
prilikom ni on ni njegov otac nisu udarali B. po glavi, odjeća mu nije bila
pocijepana, i normalno je otišao kući a nije primijetio da je B. tom prilikom
loše izgledao. Izjašnjavajući se na razliku u kazI.ju u odnosu na činjenicu da
li je udarao oštećenog  je objasnio  da misli da ga kritičnom prilikom nije
udario, a kako je to izjavio prilikom saslušanja pred istražnim sudijom nije
se mogao sjetiti. U završnoj riječi je izjavio da prihvata završnu riječ svog
branioca.
Branilac optuženog P. D. i mldb. P. B., advokat B. Ž., je u završnoj riječi
izjavio da nema dokaza da je oštećeni u konkretnom događaju, zadobio povredu -
potres mozga, te da nije dokazano nezakonito zadržavanje oštećenog, a što
proističe iz izjave oštećenog, da vrata prostora u koju je uveden nijesu bila
zaključana. Ukazao je na to da ni jedan od dokaza koji je proveden na glavnom
pretresu ne dokazuje postojanje krivičnih djela teška tjelesna povreda iz čl.
151 st. 1 Krivičnog zakonika u sticaju sa krivičnim djelom protivpravno
lišenje slobode iz čl. 162 st. 1 u vezi čl. 23 Krivičnog zakonika. Naveo je da
u istoriji bolesti oštećenog, a na koju se poziva tužilac, nema dokaza da je u
Urgentnom centru prema istom upotrijebljena bilo kakva terapija, osim što je
zbog povrede tabana lijeve noge u Hitnoj pomoći primio ljekove protiv
tetanusa. Na kraju je predložio da sud optužnicu odbije u cjelosti kao
neosnovanu i tražio je troškove postupka.
Sud je u dokaznom postupku saslušao svjedoka oštećenog mldb. P. B., svjedoka
dr L. N. i svjedoka dr L. P., na saglasan predlog stranaka, pročitao iskaz
svjedoka J. B., dat u prethodnom postupku pred istražnim sudijom, na zapisniku
od 06.12.2005. godine i na glavnom pretresu od 16.09.2008. godine, iskaz
svjedoka J. A. dat u prethodnom postupku pred istražnim sudijom, na zapisniku
od 06.12.2005. godine i na glavnom pretresu od 16.09.2008. godine, iskaz
svjedoka S. M. dat u prethodnom postupku pred istražnim sudijom, na zapisniku
od 18.11.2005. godine i na glavnom pretresu od 16.09.2008. godine, iskaz
svjedoka P. D. dat u prethodnom postupku pred istražnim sudijom, na zapisniku
od 18.11.2005. godine i na glavnom pretresu od 14.01.2009. godine, iskaz
svjedoka L. D. dat u prethodnom postupku pred istražnim sudijom, na zapisniku
od 13.12.2005. godine i na glavnom pretresu od 27.11.2009. godine, iskaz
svjedoka B. I. dat u prethodnom postupku pred istražnim sudijom, na zapisniku
od 27.01.2006. godine i na glavnom pretresu od 27.09.2009. godine, na saglasan
predlog stranaka pročitan je nalaz i mišljenje sudskog vještaka medicinske
struke dr Š. M. i pojašnjenje na glavnom pretresu od 27.11.2009. godine, a
vještak je i neposredno saslušan na glavnom pretresu održanom dana 09.12.2010.
godine, izvršen je uvid u istoriju bolesti za P. B. Kliničkog centra Crne Gore
mat. br. 13428/547, pročitan je Izvod iz matične knjige rođenih za mldb. P. B.
od 22.11.2005. godine, pročitan je Izvještaj Centra za socijalni rad br.
03-227 od 20.02.2006. godine, pročitan je Izvod iz kaznene evidencije za
optuženog P. D. od 13.03.2009. godine, pročitan je Izvod iz kaznene evidencije
za mldb. P. B. od 13.03.2009. godine.
Svjedok - oštećeni mldb. P. B. je u svom iskazu naveo da ga je kritičnog dana
pozvao njegov poznanik P. D. i rekao mu da dodje kod njega kući pa je, obzirom
da ga je poznavao, to i uradio. Ušli su u neki magacin, koji je bio
oblijepljen novinama, kada mu je D. rekao da je navodno imao nešto sa njegovom
kćerkom, koja je bila zaljubljena u njega, pa mu je odgovorio da sa njom nema
ništa, nakon čega je došao D.ov sin B. pa su mu zajedno prijetili, psovali ga
i svašta mu govorili, prijetili da će ga ubiti. Uspio je da izadje iz magacina
i da pobjegne ali ga je B. stigao, udario ga šakom u glavu, a nakon toga je na
magistralu došao i D. i prijetio mu pištoljem, nakon čega su ga vratili u
magacin. Kada su prvi put bili u magacinu D. ga je udario dva tri puta šakom u
glavu. Za vrijeme dok su ga vraćali u magacin sa ulice, na tom mjestu bila je
prisutna jedna njegova komšinica, starija žena, koja je kukala i vrištala. Bio
je prisutan i L.D., koji je bio kratko i u magacinu, i koji je molio D. da mu
ne prijeti pištoljem i da se ne ponaša tako. Kada je došao njegov otac, pošao
je kući s tim da se nije mogao precizno izjasniti da li je to bilo za pet ili
deset minuta. Te noći je povraćao i imao glavobolju. Zajedno sa njegovim ocem
došli su njegova majka sestra i jedna sestričina a od kuće P. otišao je
vozilom kojim je upravljala njegova sestra. Pojasnio je da je prostorija u
koju su ga zatvorili, odnosno magacin, bila zaključana pa je tražio, odnosno
molio, D. da mu otključa kako bi vidio da li mu je motor ispred magacina, pa
nakon što je D. otključao to iskoristio i pobjegao. Kritičnom prilikom nije
gubio svjest ali mu je bilo teško i bilo mu je muka. Objasnio je da mu je tom
prilikom bilo teško da mu je D. prijetio pištoljem, sabio ga u jedan ćošak pa
se od straha pomokrio, da ga je D. dok je bio u magacinu udarao stisnutom
pesnicom u predjelu glave i to u potiljačnom predjelu. Nakon što ga je D.
udario pa dok je uspio da pobjegne prošlo je možda 15-20 minuta dok nije
stigao na magistralu, a gdje ga je B. udario pesnicom u predjelu glave. To je
bio jak udarac ali je izdržao i nije pao. Nije se mogao sjetiti da li su ga
optuženi udarali pored pesnica i šakama odnosno i šamarima a moguće i da jesu.
U završnoj riječi je izjavio da se pridružuje krivičnom gonjenju protiv
optuženih.
Svjedok J. B. je u svom svjedočkom iskazu naveo da je dana 18.06.2005. godine
oko 20,45h  sjedeo na terasi kuće gdje živi, kada je primijetio da ulicom,
koja prolazi pored njegove kuće, trči jedan dječak, a za njim drugi. Objasnio
je da su ta dva dječaka bila približno istih godina, da  se nijesu tukli i da
je odmah za njima dotrčao jedan odrastao čovjek, a sva trojica su mu bili
nepoznati. Naveo je da je jedan od dječaka stajao pored jednog stuba, tačnije
držao se za stub, na kojem je pisalo ime firme "Emi" a da su ga drugi dječak i
čovjek koji je došao za njima vukli i pokušavali da ga odvoje od stuba. Sišao
je ispred kuće da vidi o čemu se radi jer se brzo okupilo cijelo naselje, pa
je pitao neke ljude zašto drže tog dječaka, a oni su mu odgovorili da je
pokušao da poljubi jednu djevojčicu od 10 godina, nakon čega se povukao i više
se nije upućivao u raspravu, vratio se kući, a ta tri lica pošla su iza ćoška
njegove kuće i više ih nije vidio. Nakon desetak minuta ta grupa se vratila
ispred njegove kuće, ponudio ih je da uđu u kuću, međutim čovjek koji je bio
sa dječakom je to odbio, jer je htio dječaka da vodi kući, a što je dijete
uporno odbijalo. Jedan njegov poznanik, koji se preziva B., koji je bio na tom
mjestu, je predložio dječaku da ga povede kući ali je dječak i to odbio, jer
se po riječima B. pomokrio. Na kraju je izjavio da je njegova supruga dala
dječaku čašu vode, nakon čega je došao jedan momak, za kojeg je po načinu na
koji se obratio dječaku zaključio da su u nekom srodstvu, i svi su zajedno
pošli. Naglasio je da nije vidio da je bilo ko udario tog dječaka, osim što su
mu branili da ide i vukli ga da ide sa njima kući, dva lica koja su bila sa
njim.
Svjedok J. A. je u svojoj izjavi navela da je dana 18.06.2005. godine bila u
svojoj kući kada je začula glas svoje gazdarice S. M. kako govori sa terase"
trči B. ubiše nekoga". Izašla je na terasu i vidjela kako se jedan dječak drži
za znak firme "Emi" koja se nalazi pored magistrale, uz njega su bila još dva-
tri lica, a obzirom da se njen suprug već bio uputio prema njima, i ona je
krenula za njim. Kada je došla vidjela je da se za stup drži B. P., a da
pokušavaju da ga od stuba odvoje P. D., koji je kako je navela njen komšija i
još jedan dječak koji joj je bio nepoznat. B. je stalno govorio " pusti me D.
neću pobjeći", a P. D. i taj dječak su stalno vukli B. i D. mu je govorio
"idemo kod mene kući  i tamo ćemo čekati tvog oca". Navela je da je tu bio i
njihov komšija B. koji je pokušavao da pozove oca P. B. i nagovarao je B. da
ide kod njih kući, medjutim B. je to uporno odbijao. Objasnila je da je tom
prilikom B. dala čašu vode i da nije vidjela da je bilo ko B. udarao osim da
je kod znaka B. rekao D. "pusti me D.  od straha sam se umokrio", a i ona je
vidjela da su B. mokre pantalone.
Svjedok S. M. je izjavila da je odnosnom prilikom bila u svojoj kući u ul. I
Proleterske i iznosila kafu J. A. i J. B., koji su sjedeli na terasi njene
kuće, kada je čula galamu na ulici i trčanje djece. Bila je ledjima okrenuta
prema ulici, a obzirom da se radi o prometnoj ulici nije obraćala pažnju na to
jer se na tom mjestu igra puno djece i mislila je da je u pitanju obična
dječja igra, samo je čula "nemoj D. neću pobjeći, pusti me" a nije primijetila
da je bilo kakvog obračuna. Njen podstanar J. B. je izašao da pogleda o čemu
se radi, grupa se uputila u pravcu magistrale, da bi se nakon dvadesetak
minuta vratila. J. B. se ubrzo vratio i ispričao joj da nema nikakvog obračuna
i da je u pitanju obična svadja izmedju djece. Na kraju je izjavila da je bila
noć, da je njena terasa oivičena žutom ogradom tako da od predmetnog dogadjaja
skoro ništa nije vidjela osim što je čula glas jednog djeteta "nemoj me D.,
neću pobjeći".
Svjedok P. D. je u svom svjedočkom iskazu u prethodnom postupku i na glavnom
pretresu izjavio da je bio u Budvu kada ga je na mobilni telefon pozvao P. D.,
otac P. B., koji je dobar drug njegovog sina B. i rekao mu "B. je kod mene,
dodji po njega" i spustio slušalicu. Odmah je upalio auto i krenuo prema
Podgorici. Više puta je telefonom pozivao D. i B. da mu objasne o čemu se radi
i tek kada je bio u Kokotima dobio je na telefon P. D. koji mu je tada rekao
gdje živi našto mu je on odgovorio da brzo dolazi. Kada je došao u kuću P. D.,
ušao je u pomoćnu prostoriju u kojoj su bili njegov sin B., P. D., P. B. i
njegov zet L. D.. Kada je pitao o čemu se radi P. D. mu je rekao da je B.
pokušao da poljubi njegovu kćerku, zbog čega mu je opalio šamar. B. je tada
rekao da ne treba tako da se ponaša, primijetio je da je B. majica iscijepana
i da su mu pantalone bile mokre i da je bio sav izubijan. Nakon toga, B. je
otišao kući a D. je rekao da pozove policiju, nakon čega je zajedno sa D.,
njegovom suprugom i svastikom, pošao u kuću, u dnevnu sobu, gdje u popili
kafu, u namjeri da tu sačekaju policiju. B. je otišao kući sa L.em, a on je
kod D. ostao još sat vremena nakon čega je pošao kući. U tom trenutku bio je
jako ljut na svog sina jer je mislio da je istina ono što D. priča. Kada je
došao kući objasnio je da je u kasnim večernjim satima B. ustajao i povraćao,
zbog čega ga je poveo u Urgentni, gdje je pregledan, a slučaj je prijavio
Centru bezbjednosti Podgorica nakon što mu je B. ispričao kako se sve desilo.
Na glavnom pretresu je pojasnio da, kada je došao kući P. D., nije znao šta se
prethodno dešavalo, jer da je znao da mu je D. prethodno tukao sina, i da mu
je sin bio zatvaran, ne bi sjedio i pio sa D. u kući. Nije bio očevidac
dogadjaja, jer je bio u Budvi, a te večeri je B. imao zdravstvenih problema u
smislu povraćanja, a vidio je da ima modrica po ledjima. Objasnio je da je
razgovor u kući P. D. bio uobičajen, bez povišenog tona, da je tom prilikom
popio malo alkohola iako ne pije i istakao da tom prilikom nije znao šta se
dešavalo B., no i pod pretpostavkom da je B. bilo šta napravio, to nije bio
način na koji je D. trebao da postupa jer je i on roditelj.
Svjedok L. D. je u svom iskazu u prethodnom postupku izjavio da je dana
18.06.2005 godine, uveče sjedio kod svog tasta P. D., oca oštećenog, kada je
došao B. I., koga poznaje iz komšiluka, koji ga je pitao gdje je D. P. i rekao
mu da P. B. ima nekih problema da ga tuku P. D. i B.. Nakon toga se uputio
prema kući P. D. da vidi o čemu se radi i sreo B., D., i B. ispred jedne kuće
u komšiluku. B. je bio vidno uzrujan, crven u licu, majica mu je bila
iscijepana i bio je preplašen. Objasnio je da je odvojio B. od D., koji ga je
držao kada je došao, pitao ga je o čemu se radi a D. mu je rekao da je B.
poljubio njegovu kćerku i da ga neće puštati dok mu otac ne dodje i pozvao ih
da dodju kod njega u kuću. Nije htio da ide kući medjutim pristao je na D.ovo
insistiranje. Dok su stajali i ubjedjivali se primijetio je da P. D. ima za
pojasem pištolj. Kada su došli do kuće P. D. ušli su u neku pomoćnu
prostoriju, u prizemlju kuće, nakon čega je D. zaključao vrata i počeo da
prijeti da će "pobiti sve P.e", vadio je pištolj i sa njim vitlao po sobi. U
prostoriji su proveli nekih sat vremena, jer su pokušavali da dobiju na
telefon P. D. B. oca, medjutim isti je bio na putu za Podgoricu. P. D. je
takodje telefonirao a dok je telefonirao izlazio je ispred kuće. Dok su bili u
prostoriji D. P. je samo ćutao i telefonirao, prijetio je B.. Na kraju je
izjavio da mu je B. pokazao mjesto gdje se umokrio u šorc, da je molio D. da
pusti B. da ide kući jer je B. loše izgledao a što D. nije dozvoljavao. Nakon
sat vremena došao je otac P. B.. U kući je ostao još oko pola sata a zatim je
pošao svojoj kući. Na glavnom pretresu svjedok L. je izjavio da je P. D.
odnosnom prilikom bio nervozan i da je čitavo vrijeme pričao sa njim, u smislu
kako se sve dogodilo, da se nije obraćao B., da je B. tom prilikom plakao i
uporno govorio da nije ništa uradio a nakon što su došli B. roditelji, B. je
otišao kući. Razliku u kazivanju u odnosu na prethodni postupak je objasnio na
način što je kazao da je tačno da je D. tom prilikom imao pištolj i da je tim
pištoljem mahao ali da je to bilo više usmjereno u njegovom pravcu, jer je D.
svu nervozu te večeri bio usmjerio prema njemu. Od trenutka kada je došao, D.
nije dirao B. niti ga je ogrebao a što se kasnije dešavalo i sjutradan i prije
toga nije mu poznato. Tačno je da je B. bio crven u licu, da mu je bila
pocijepana majica i da D. nije htio da ga pusti dok mu ne dodje otac. Objasnio
je da je od momenta kada su došli u kuću P. D. pa dok je došao otac P. B.
prošlo 45 minuta i da nakon što je D. ispričao ocu P. B. šta je sve bio uzrok
tome što se dešavalo, D. malo udario B. i to ga je udario malo po glavi, a P.
D. je u tom trenutku stao izmedju njih dvojice. Ne sjeća se da je P. D. tom
prilikom zvao policiju a B. mu nije rekao da su ga P. tukli.
Svjedok B. I. je u svom svjedočkom iskazu u prethodnom postupku izjavio da
radi u pečenjari "Plamenica", koja se nalazi u naselju Masline - Podgorica u
ul. I Proleterske. Dana 18.06.2005 godine u večernjim časovima, začuo je viku
pa je izašao da pogleda o čemu se radi i vidio P. D. kako drži za ruku mal. P.
B.. Pitao je D. o čemu se radi, a on mu je odgovorio da P. B. drži iz razloga
što je napao, to jest napastvovao, njegovu kćerku i da će ga držati sve dok se
ne vidi sa njegovim ocem D.. Molio je D. da ga pusti ali D. to nije uradio pa
je sa svog telefona pozvao D. P., B. oca da što prije dodje. Kako D. nije bio
u Podgorici još neko vrijeme je ostao sa njima, a onda se uputio ka D.ovoj
kući. Tamo je zatekao D. zeta, rekao mu šta se desilo i sa njim zajedno pošao
na mjestu gdje je ostavio D. P. i B.. Nakon toga su D. zet, D. i B. nastavili
zajedno put D. kuće a on se vratio u radnju. Poslije nekih sat - sat i po
izašao je da vidi da li je D. došao i vidio je D. auto ispred kuće D. P.
Otišao je da vidi da li je sve u redu i u kući zatekao D. P., D. P. i neku
žensku osobu kojoj ne zna ime koji su sjedjeli, pili piće i na njegovo pitanje
da li je sve u redu odgovorili su mu da je sve u redu i da je sve završeno,
samo što očekuju policiju jer je neko iz komšiluka zvao. Na kraju je izjavio
da kritičnom prilikom nije primijetio nikakvo oružje, niti bilo kakav pištolj.
Na glavnom pretresu, održanom dana 27.10.2009 godine je objasnio da se ne
sjeća kako su okrivljeni P. D. i P. B. došli do kuće P. D. ali zna da su u
kući sjedeli mirno i da je sve bilo u redu. Kada mu je D. ispričao zbog čega
se sve desilo, rekao mu je, nešto u smislu kao "da je u pitanju moje dijete ja
bih možda bio i gori". U kući P. D. zadržao se kratko i sjeća se da ga je
gospodja koja je bila u kući ponudila piće, nije se dugo zadržao, obzirom da
su to tudji problemi.
Svjedok dr N. L. je u svom svjedočkom iskazu naveo da je iz medicinske
dokumentacije i istorije bolesti na ime oštećenog utvrdio da je pacijent
liječen na Odjeljenju neurohirurgije dva dana, i da su ordinirajući ljekari
bili dr L. i dr B.. Objasnio je da nije učestvovao u liječenju oštećenog, da
je moguće da je bio u viziti, ali da nije potpisao otpusnu listu, već da je to
u njegovo ime uradio neko drugi i da je jedino moguće da je dr L. potpisao
otpusnu listu,  a na otpusnoj listi postoji potpis dr L., dr B. i njegov
potpis, odnosno njegovo ime i prezime, potpisano od strane dr L..
Svjedok dr P. L. je u svom svjedočkom iskazu, na glavnom pretresu održanom
dana 24.01.2010. godine, naveo da se ne sjeća predmetnog događaja niti
oštećenog, da je ordinirao kao ljekar na Odjeljenju neurohirurgije, i da je sa
njim bio mlađi kolega B., koji je bio stažista a koji sada živi i radi u
Beogradu. Nakon što je izvršio uvid u istoriju bolesti oštećenog P. B.,
izjavio je da je kolega B. uzeo podatke od pacijenta prilikom prijema na
Odjeljenje, da je oštećeni izjavio da ne rekonstruiše događaj u cjelini, da je
povraćao, pa je kolega B. zaključio da se radi o potresu mozga. Naveo je da je
kolega B. bio obučen od strane starijih kolega i naučen da prepozna simptome
zbog čega, kako je naveo, nije imao razloga da sumnja u njegovu dijagnozu.
Oštećeni je liječen na odjeljenju neurohirurgije od 19-21 juna 2005. godine, u
temperaturnoj listi nema nikakvih podataka o tome da li je primao terapiju, a
na otpustu, pacijentu je propisan brufen, što nije terapija za potres mozga. U
medicinskoj dokumentaciji je konstatovano da je pacijent svjestan, orjentisan,
te nije bilo potrebe za drugom terapijom. Objasnio je da se moglo desiti da
terapija koju je pacijent primao na Odjeljenju nije upisana u temperaturnu
listu, mada je pravilo da se to upisuje, ali da na njihovom Odjeljenju postoji
sveska u koju se upisuje terapija, te da bi nakon uvida u svesku, mogao sud
obavijestiti da li je pacijent - oštećeni primao terapiju i koju. Objasnio je
da se sveska u koju se upisuje terapija, nakon što se istroše stranice, čuva
kao dokument na Odjeljenju i ista nije dio istorije bolesti a podatke u svesku
i temperaturnu listu upisuju samo doktori. Dalje je objasnio da nije moguće da
je pacijent ležao na Odjeljenju sa konstatovanim simptomima, a da nije primio
nikakvu terapiju, te da ne može biti potresa mozga bez gubitka svijesti.
Svjedok dr P. L. je naknadno obavijestio sud da ne posjeduje na Odjeljenju
internu svesku o kojoj je pričao u svom iskazu, jer se događaj desio davno.
Iz nalaza i mišljenja sudskog vještaka medicinske struke dr Š. M. utvrđeno je
da je oštećeni P. B. zadobio povredu - potres mozga, ubodnu ranu i oguljotinu
u predjelu desnog stopala, da je navedena oguljotina i potres mozga posljedica
dejstva tupine jako zamahnutog mehaničkog oruđa (moguće i pesnica) na
odgovarajuće predjele tijela, a navedena rana posljedica je dejstva šiljka
zamahnutog mehaničkog oruđa. Dakle, u vrijeme odigravanja predmetnog događaja
P. B. je zadobio tešku tjelesnu povredu. Na glavnom pretresu održanom dana
27.11.2009. godine, je pojasnio da potresa mozga nema bez gubitka svijesti i
to kratkotrajnog u vremenu od nekoliko sekundi, najviše do 10 minuta, a koji
se javlja neposredno nakon dejstva sile, a kada je izgubljena svijest, onda
nema nikakvih voljnih pokreta, odnosno nema hoda, nema trčanja. Dakle, ukoliko
oštećeni u čitavom događaju nije gubio svijest niti u jednom trenutku, onda je
dijagnoza potres mozga, koju su postavili neurohirurzi KC CG data nekritično,
odnosno potresa mozga nema. Obzirom da je jedan od simptoma potresa mozga
zaboravnost (amnezija), onda je moguće da se osoba ne sjeća što se događalo u
samom događaju. Ta zaboravnost za proteklo vrijeme može se odnositi na događaj
u cjelini, ali i na djelove samog događaja, pa se kaže "ne rekonstruiše
događaj" ili "djelimično rekonstruiše događaj". Na glavnom pretresu održanom
dana 09.12.2010. godine, vještak je pojasnio da je u svom osnovnom nalazu i
mišljenju, dao mišljenje da je P. B. zadobio potres mozga, ali da nakon
potvrde od strane oštećenog da gubitka svijesti nije bilo ni kratkotrajno, te
nakon uvida u temperaturnu terapijsku listu istorije bolesti iz koje se vidi
da oštećeni za vrijeme liječenja na Odjeljenju  neurohirurgije nije dobio
nikakvu terapiju, daje svoje definitivno mišljenje da kod oštećenog P. B. nije
bilo potresa mozga. Objasnio je da se iz izvještaja o pregledu oštećenog od
strane ljekara Hitne pomoći Doma zdravlja u Podgorici, vidi da je isti dobio
terapiju nakon pregleda, ali da je ta terapija isključivo služila kao zaštita
od mogućeg dobijanja tetanusa, a nakon što je ustanovljena povreda - ubodna
rana u desno stopalo. To nije terapija koja se daje kod potresa mozga, a u
konkretnom slučaju, kod oštećenog nijesu konstatovane povrede na mjestu
navodnih udaraca u predjelu glave, nema terapije, nema stanja pulsa i
pritiska, nema izgleda boje kože, dakle nema definitivno dovoljno medicinskih
elemenata na osnovu kojih bi se, kako je naveo, mogao izjasniti da je oštećeni
imao potres mozga. Ovakvo pojašnjenje i zaključak  vještaka medicinske struke
sud je u potpunosti prihvatio, obzirom, da se vještak na vrlo jasan i precizan
način izjasnio o  povredama oštećenog P. B. i konačno isto je dato i zasnovano
na pravilima medicinske struke.
Iz izvoda iz matične knjige rođenih za mldb. P. B. od 22.11.2005. godine,
utvrđeno je da je isti upisan u Matičnu knjigu rođenih za mjesto Podgorica,
pod tekućim br. 967 za godinu 1989., i da je rođen dana 08.05.1989. godine u
08,35 časova.
Iz izvještaja Centra za socijalni rad na ime mldb. P. B. br. 03-227 od
20.02.2006. godine, proizilazi da je nakon sprovedenog postupka, a imajući u
vidu sve okolnosti i činjenice, kao i podatak da se protiv oca mldb. P. B.
vodi krivični postupak vezano za djelo kojim je osumnjičen i maloljetnik,
stručni tim koji je sačinio izvještaj mišljenja da je adekvatno da sud, po
svojoj procjeni, donese odluku za mldb. P. B..
Iz izvoda iz kaznene evidencije za optuženog P. D. od 13.03.2009. godine, se
utvrđuje da isti nije osuđivan.
Iz izvoda iz kaznene evidencije za mldb. P. B. od 13.03.2009. godine, se
utvrđuje da isti nije osuđivan.
       Savjesnom i brižljivom ocjenom dokaznog materijala, svakog dokaza posebno i svih u cjelini, uz savjesnu provjeru odbrana optuženog P. D. i mldb. P. B., sud je našao da nema dokaza da su isti izvršili krivično djelo teška tjelesna povreda iz čl. 151 st. 1 u vezi čl. 23 Krivičnog zakonika, pa je optuženog P. D. na osnovu čl. 363 st. 1 tačka 3 Zakonika o krivičnom postupku oslobodio od optužbe za krivično djelo teška tjelesna povreda iz čl. 151 st. 1 u vezi čl. 23 Krivičnog zakonika, a na osnovu čl. 362 st. 1 tačka 3 Zakonika o krivičnom postupku donio presudu kojom se u odnosu na istog optužba odbija za krivično djelo protivpravno lišenje slobode iz čl. 162 st. 1 u vezi čl. 23 Krivičnog zakonika, a prema mldb. P. B. na osnovu čl. 449 st. 2 Zakonika o krivičnom postupku obustavio postupak a ovo iz sljedećih razloga:
Optuženi P. D. i mldb. P. B. ne priznaju izvršenje krivičnog djela teška
tjelesna povreda. Brane se, i to optuženi P. D., da je odnosnom prilikom, a
nakon što je bio iznerviran zbog prethodnog ponašanja oštećenog P. B. prema
njegovoj kćerki A., a za kojeg kaže da ga je prihvatio kao svoje dijete
obzirom na vrijeme koje je B. svakodnevno provodio u njegovoj kući, istog
pozvao telefonom da dođe, a kako bi sa njim raspravio ponašanje prema A..
Priznaje da je, kada je B. došao kod njega kući, istog ošamario jednom i rekao
mu: "Što to radiš, kako te nije sramota, u kući si mi stalno". Priznaje da je
kod sebe imao pištolj, ali da nikome nije prijetio pištoljem, i da je pištolj
prebacio u drugu prostoriju, obzirom da je pištolj bio u garderobi prostorije
u kojoj su sjedjeli, a to je uradio da pištolj neko ne bi uzeo. Mldb. P. B.
je, iznoseći svoju odbranu, priznao da je oštećenog P. B. udario jednom i to
pesnicom u predjelu potiljka, s tim da nije siguran da li ga je još neki put
udario, moguće, kako kaže, da je pokušao, priznaje da ga je držao za majicu i
nije ga puštao, a to je uradio u trenutku kada je B. pobjegao iz kuće, a pri
čemu nije primijetio da je B. loše izgledao i da je normalno otišao kući.
Krivično djelo teška tjelesna povreda čini onaj ko drugog teško tjelesno
povrijedi ili mu zdravlje teško naruši. Dakle, nema dokaza, po nalaženju ovog
suda, da su optuženi P. D. i mldb. P. B. oštećenog teško povrijedili niti mu
zdravlje teško narušili. Tačno je da je mldb. P. B. oštećenog udario jednom u
predjelu potiljka i da ga je optuženi P. D. jednom ošamario kada je oštećeni
došao kod njih u kuću, a što je potvrdio i sam oštećeni, kada je kazao da ga
je B. udario šakom u glavu, kada ga je sustigao ispred kuće. Međutim, imajući
u vidu pojašnjenje vještaka dr M. Š., dato na glavnom pretresu, kada se
vještak izjasnio o povredama koje je oštećeni zadobio kritičnom prilikom, sud
nalazi da nema dokaza za postojanje krivičnog djela teška tjelesna povreda.
Svjedoci J. A. i S. M. su na vrlo jasan i precizan način objasnile, šta se
dešavalo za vrijeme dok su optuženi P. D. i mldb. P. B. pokušavali da
oštećenog odvoje od jednog stuba za koji se B. držao. Ove svjedokinje su
navele da je B. tom prilikom samo govorio: "Pusti me Dejo, neću pobjeći", ali
da tom prilikom B. niko nije udarao, a što je potvrdio i svjedok J. B., kada
je kazao da nije vidio da je bilo ko udario oštećenog, osim što su mu branili
da ide i vukli ga da ide sa njima, a radilo se o dva lica koja su bila sa
oštećenim.
Nije sporno, a što je potvrdio i sam optuženi P. D., da je kod sebe kritičnom
prilikom imao pištolj, ali po kazivanju svjedoka L. D., optuženi je pištoljem
samo vitlao po sobi, prijeteći da će pobiti sve P., ali da je to više bilo
usmjereno u njegovom pravcu, a ne prema oštećenom, jer je D. svu nervozu te
prilike, a kako je to zapazio ovaj svjedok, bio usmjerio prema njemu.
Imajući u vidu da je oštećeni P. B. na glavnom pretresu jasno izjavio da
kritičnom prilikom nije gubio svijest, te da je od trenutka kada ga je D.
udario pa dok je uspio da pobjegne prošlo nekih 15 - 20 minuta, i da je
proteklo oko sat vremena od trenutka kada ga je B. udario dok je došao kući, a
da je vještak medicinske struke na glavnom pretresu pojasnio da potresa mozga
nema bez gubitka svijesti i to kratkotrajnog, u vremenu od nekoliko sekundi,
najviše do deset minuta, a koji se javlja neposredno nakon dejstva sile, te
činjenicu da je oštećeni otišao kući vozilom kojim je upravljala njegova
sestra, a da momentom gubitka svijesti, nema nikakvih voljnih elemenata, u
smislu nema hoda, nema trčanja, te da za vrijeme liječenja na Odjeljenju
neurohirurgije nije dobio terapiju koja se daje kod potresa mozga, već
terapiju koja služi isključivo kao zaštita od mogućeg dobijanja tetanusa, a
nakon što je kod istog ustanovljena povreda - ubodna rana u desno stopalo i da
kod istog nijesu konstatovane povrede na mjestu navodnih udaraca u predjelu
glave, sud nalazi da nema dokaza da su optuženi P. D. i mldb. P. B. oštećenom
P. B. nanijeli tešku tjelesnu povredu u vidu potresa mozga.
Prilikom donošenja odluke u ovoj krivičnoj pravnoj stvari, sud je imao u vidu
da je dr M. Š. u svom prvom nalazu i mišljenju, dao nalaz da je oštećeni P.
B. u predmetnom dogadjaju zadobio tešku tjelesnu povredu - potres mozga, ali
je našao da je taj nalaz bez uticaja  na drugačiju odluku suda, obzirom da je
nalaz dat na osnovu istorije bolesti - medicinske dokumentacije na ime
oštećenog u kojoj je konstatovano "stanje poslije potresa mozga", a kod
činjenice da je dr. N. L. na  glavnom pretresu objasnio da nije učestvovao u
liječenju oštećenog, te da je otpusnu listu u njegovo ime vjerovatno potpisao
dr P. L., a koji je u svojoj izjavi rekao da se ne sjeća predmetnog dogadjaja
niti oštećenog, te da je istog primio kolega B. koji je bio stažista, da je
oštećeni liječen na neurohirurgiji dva dana, ali da u temperaturnoj listi nema
nikakvih podataka o tome da li je primao terapiju, a na otpustu pacijentu je
propisan "brufen", što nije terapija za potres mozga kako je izjavio dr L., te
činjenice da oštećeni nije gubio svijest što je jedan od simptoma potresa
mozga kako je to objasnio dr. M. Š., sud je u potpunosti prihvatio pojašnjenje
i zaključak ovoga vještaka, a koji je uslijedio nakon saslušanja oštećenog i
njegove potvrde o tome kako se osjećao i šta je radio nakon zadobijenih
udaraca od optuženog P. D. i mldb. P. B.a.
Imajući u vidu nesumnjivo utvrđeno činjenično stanje, sud je odbio predlog
zastupnika optužbe da se u dopuni dokaznog postuka angažuje drugi vještak
medicinske struke, a ovo sa razloga što je vještak medicinske struke prof. dr.
M. Š. dao jasan i određen nalaz, na osnovu podataka iz spisa predmeta, te na
glavnom pretresu, nakon saslušanja oštećenog i uvida u otpusnu listu, i
pojašnjenje nalaza, zasnovano na pravilima medicinske struke, te definitI.
zaključek u pogledu povreda koje je zadobio oštećeni, pri čemu je vještak
našao da potresa mozga nema bez gubitka svijesti, a što je u svom iskazu naveo
i svjedok dr. L. P., koji je po specijalizaciji neurohirurg, da ne može biti
potresa mozga bez gubitka svijesti, pa sud nalazi da bi angažovanje novog
vještaka medicinske struke, kod nesumnjivo utvrđenog činjeničnog stanja,
vodilo samo nepotrebnom odugovlačenju postupka.
Što se tiče krivičnog djela protivpravno lišenje slobode iz čl. 162 st.1 u
vezi čl. 23 Krivičnog zakonika, koje je optuženom i maloljetnom P.B. takođe
bilo stavljeno na teret, sud je donio presudu kojom se optužba odbija obzirom
da je za navedeno krivično djelo nastupila apsolutna zastarjelost krivičnog
gonjenja.
Naime, za navedeno krivično djelo u Zakonu je propisana kazna zatvora  do
jedne godina.
Krivični zakonik u čl. 124 st. 1 tač.7 odredjuje da se  krivično gonjenje ne
može preduzeti kada protekne dvije godine od izvršenja krivičnog djela za koje
se po zakonu može izreći kazna zatvora do jedne godine ili novčana kazna.
Istim zakonom čl. 125 tač.6 odredjeno je da zastarjelost krivičnog gonjenja
nastaje u svakom slučaju kada protekne dvostruko vrijeme koje se po Zakonu
traži za zastarjelost krivičnog gonjenja.
Tokom postupka utvrdjeno je da se optuženom P. D. i mldb. P. B. stavlja na
teret da su krivično djelo izvršili 18. 06. 2005. godine.  Glavni pretres u
ovoj krivično pravnoj stvari zaključen je dana 18.02.2011. godine, a što znači
nakon proteka rokova propisanih u čl. 124 st. 1 tač.7 i 125 tač. 6 Krivičnog
zakonika.
Sud je imajući prednje u vidu, primjenom čl. 362 st. 1 tač. 3 Zakonika o
krivičnom postupku odlučio kao u izreci presude jer je nastupila apsolutna
zastarjelost krivičnog gonjenja.
Članom 499 st. 2 Zakonika o krivičnom postupku predvidjeno je da će sud prema
maloljetniku obustaviti postupak u slučaju kad na osnovu čl. 362 tač. 3 Zakona
o krivičnom postupku donosi presudu kojom se optužba odbija ili kad se
maloljetnik oslobadja od optužbe shodno čl. 363 Zakonika o krivičnom postupku.
Kako tokom postupka nije dokazano da je mldb. P. B. izvršio krivično djelo
teška tjelesna povreda iz čl. 151 st. 1 Krivičnog zakonika, a u odnosu na
krivično djelo protivpravno lišenje slobode iz čl. 162 st. 1 Krivičnog
zakonika je nastupila zastarjelost krivičnog gonjenja, o čemu su dati razlozi
u presudi, to je sud prema maloljetnom P. B. na osnovu čl. 499 st. 2 Zakona o
krivičnom postupku obustavio postupak.
Odluka o troškovima krivičnog postupka donijeta je shodno odredbi čl. 203 st.
1 Zakonika o krivičnom postupku.
          Sa izloženog, u smislu citiranih zakonskih odredbi odlučeno je kao u izreci presude.  
  OSNOVNI SUD U PODGORICI,
dana 21. 02. 2011. godine  
PREDSJEDNIK VIJEĆA - SUDIJA
Željka Jovović, s.r. 