K. broj 19/13
U IME CRNE GORE
OSNOVNI SUD U BARU, kao prvostepeni krivični, sudija Goran Šćepanović, kao
sudija pojedinac, sa zapisničarom Milijanom Minić u krivičnom predmetu
okrivljenog L S, zbog krivičnog djela falsifikovanje isprave iz čl. 412 st. 2
u vezi st. 1 Krivičnog zakonika, po optužnom predlogu Osnovnog državnog
tužilaštva u Baru, Kt.br. 200/12 od 10.05.2012. godine, nakon održanog glavnog
javnog pretresa u prisustvu zastupnika optužbe savjetnika Osnovnog državnog
tužilaštva Vujović Sanje i okrivljenog, dana 07.05.2013. godine donio je i
javno objavio
PRESUDU
Okrivljeni L S, od oca R i majke K rođene M, rođen . godine u selu L, Opština
B, gdje je i stalno nastanjen, sa privremenim boravištem u B naselje M bb,
oženjen, otac troje maloljetne djece, pismen, završio srednju školu, lošeg
imovnog stanja, osuđivan presudama : Osnovnog suda u B K. broj 129/06 od
11.12.2006. godine, zbog krivičnog djela iz čl. 151 st.1 KZ, na kaznu zatvora
u trajanju od 3 mjeseca, Osnovnog suda u B K. broj 309/02 od 29.09.2006.
godine, zbog krivičnog djela iz čl. 240 st.1 KZ, na kaznu zatvora u trajanju
od 3 mjeseca, Osnovnog suda u K K. broj 453/05 od 11.11.2005. godine, zbog
krivičnog djela iz čl. 376/3/1 i 2 KZ, na kaznu zatvora u trajanju od 3
mjeseca, Osnovnog suda u B K. broj 631/05 od 30.01.2009. godine, zbog
krivičnog djela iz čl. 399/2/1 KZ, na kaznu zatvora u trajanju od 2 mjeseca
uslovno za 1 godinu, Osnovnog suda u B K. broj 65/08 od 09.03.2009. godine,
zbog krivičnog djela iz čl. 151/1 u vezi čl. 10 st.2 i 3 KZ, na kaznu zatvora
u trajanju od 3 mjeseca i Osnovnog suda u B K. broj 361/05 od 22.07.2009.
godine, zbog krivičnog djela iz čl. 240/1/1 i 2 u vezi čl. 49 KZ, na kaznu
zatvora u trajanju od 4 mjeseca.
K r i v j e:
Što je:
Dana 05.04.2012. godine oko 17,00 časova, u naselju D V, Opština B,
upotrijebio kao pravu lažnu javnu ispravu – registarske tablice oznake , na
način što je na svoje putničko motorno vozilo marke „Opel kadet“, 1,6 plave
boje, a koje nije bilo registrovano, na prednjem i zadnjem dijelu tog vozila
postavio prave registarske tablice , koje pripadaju drugom vozilu i na taj
način ih učinio lažnim, a potom iste upotrijebio u javnom saobraćaju;
- čime je učinio krivično djelo - falsifikovanje isprave iz čl. 412 st. 2. u
vezi st. 1. Krivičnog zakonika.
pa ga sud primjenom čl. 4, 32, 36 i 42 Krivičnog zakonika i čl. 359, 360 i 364
ZKP-a,
OSUĐUJE
Na kaznu zatvora u trajanju od 3 (tri) mjeseca.
Prema okrivljenom na osnovu čl. 75 st.1 Krivičnog zakonika izriče se
MJERA BEZBJEDNOSTI
Kojom se od okrivljenog oduzimaju dvije registarske tablice oznake .
Okrivljeni je dužan da plati troškove krivičnog postupka u iznosu od 100,00 €
u roku od 15 dana od dana pravosnažnosti, pod prijetnjom izvršenja.
O b r a z l o ž e n j e
Optužnim predlogom Osnovnog državnog tužilaštva u Baru, Kt.br. 200/12 od
10.05.2012. godine stavljeno je na teret okrivljenom izvršenje krivičnog djela
bliže opisanog u izreci presude.
Okrivljeni je u svojoj odbrani izjavio da je svojevremeno kako bi mogao da
izdržava porodicu počeo da se bavi sakupljanjem sekundarnih sirovina u prvom
redu metala i metal je prodavao na otpadu koji se bavi otkupom. Jednom
prilikom je saznao da preduzeće K u naselju K skladišti veliki dio otpadnog
materijala u prvom redu armaturnog betona. Taj armaturni beton oni su odlagali
na ivici jednog brda i sav taj građevinski šut je padao dolje u provaliju. S
obzirom da se radilo o armaturnom betonu koji je prethodno bio dio građevina,
prilikom rušenja tih građevina beton se lomio i iz tog betona mogla je da se
izvuče armatura koja se jedno vrijeme dobro prodavala. Taj način sakupljanja
jeste bio rizičan, zbog mjesta na kome se taj šut nalazio, a on nije vidio
bolji način da pošteno zaradi sredstva za svoju porodicu. U to vrijeme on je
mogao dnevno da zaradi i do 120 € i radilo se o zaista dobroj zaradi, a
posebno imajući u vidu da je on u martu 2012. godine doputovao iz L, ali ta
zarada nije mogla da se uporedi ni sa tom zaradom. Za potrebe sakupljanja
željeza on je kupio jedno vozilo marke »Opel« od jednog čovjeka koji je
vlasnik autoservisa koji se nalazi u naselju Z u blizini magistrale koji se
zove Z, a prema papirima vlasnik tog vozila je bio M Z, vojno lice. Auto ga je
koštao ukupno 400 €, jer je dao jedno havarisano vozilo i ostatak u novcu.
Kada je vozilo kupljeno na njemu su se nalazile reg. oznake . On nije bio
formalni vlasnik i nije mogao da produži registraciju. Jednom prilikom dok su
radili iz jednog starog sjedišta vozila njegov prijatelj i kolega K S izvukao
je stare reg. tablice koje su bile crvene boje, a radilo se o njemačkim reg.
oznakama i te tablice su stavili u vozilo na zadnje sjedište iz razloga što su
iste od aluminijuma i mogli su da ih prodaju. Te tablice su stavili u vozilo
dva ili tri dana prije predmetnog događaja, a nisu ih prodali na otpad jer su
čekali da sakupe još aluminijuma i da ih prodaju u većoj količini. Dana
5.04.2012. godine K i on su se nalazili u naselju K u D V gdje su na gore
navedenoj deponiji sakupljali željezo. Padala je jaka kiša, a oni su sigurno 3
sata proveli na toj lokaciji i kada bi sakupili određenu količinu željeza, oni
bi istu odlagali u zadnji dio sjedišta marke »Opel«, na način što bih on
oborio sjedišta u zadnjem dijelu vozila, prethodno bi makazama otkinuo željezo
da budu manji komadi i obaranjem sjedišta dobio bi veliki prostor cijelog
zadnjeg dijela i gepeka. Prije nego što je to uradio odnosno, prije nego što
je oborio sjedišta tablice je podigao i stavio na spoljašnji dio zadnjeg
sjedišta i preko tih tablica su stavljali armaturu. Kada je u jednom trenutku
došao do vozila on je primijetio da se pored vozila nalazi policija i to dva
policajca i da se pomenute njemačke tablice nalaze postavljene na vozilu na
mjestu koje je za to predviđeno, a s obzirom je na prednjem i zadnjem dijelu
postojao plastični ram te tablice su se samo mogle gurnuti sa strane i bez
ikakvih problema staviti u taj ram. Napominje i to da su ta dvojica policajaca
njemu prethodnih dana skinuli reg. oznake TV i iste oduzeli, nakon toga su mu
napisali još jednu kaznu jer nije bio registrovan i nakon tog zadnjeg događaja
oduzeli su mu i vozilo. Prije oduzimanja vozila policajci su mu tražili
isprave, on je dao isprave, nije imao isprave za vozilo i policajci su rekli
da istovare gvožđe jer ono nije problem, a da vozilo moraju da oduzmu.
Prilikom sakupljanja metala često se dešava da pronađe tablice od vozila koje
prodaje kao stari aluminijum. Na ponovljenom glavnom pretresu okrivljeni je
izjavio da je u dosadašnjem toku postupka iznio svoju odbranu, opisao svoje
postupanje u vezi predmetnog događaja, ali ono što bi želio da navede jeste i
to da na mjestu na kome je on sakupljao staro željezo, željezo sakuplja veliki
broj ljudi i normalno je da je nekome bio konkurencija u tom poslu.
Pretpostavlja da je neko od tih ljudi postavio stare tablice na vozilo koje je
on koristio kako bi ga na taj način izbacio iz posla.
U dokaznom postupku saslušani su svjedoci K D, P P i K S, pročitani su:
potvrda UP PJ B o privremeno oduzetim predmetima od 5.04.2012. godine na ime L
S, zapisnik UP PJ B o privremenom oduzimanju vozila od 5.04.2012. godine na
ime L S, izvod iz kaznene evidencije na ime okrivljenog UP PJ B br.
03/3-245-3203 od 11.06.2012. godine.
Svjedok K D je izjavio da se dana 5.04.2012. godine oko 17 časova, nalazio na
obavljanju redovnih zadataka, sa kolegom P P i prilikom obilaska terena
primijetili su da se kod deponije u blizini tunela Ć u naselju D V nalazi
parkirano jedno vozilo marke »Opel« na kome su se nalazile njemačke reg.
oznake nije se mogao sjetiti tačnog broja. Pored vozila su bili LS i još jedno
lice. Zna da je bilo starije lice, ali ne sjeća se njegovih podataka. Na
pitanje čije je vozilo L je odgovorio da je vozilo njegovo, na zahtjev da
pokaže dokumentaciju L je dao na uvid saobraćajnu dozvolu iz koje se vidjelo
da vozilo ima reg. oznake TV. On je jednom prilikom prije tog događaja, ne
sjeća se koliko prije, zaustavio L u saobraćaju i s obzirom da je registracija
na vozilu istekla više od 30 dana on je shodno zakonskoj proceduri skinuo reg.
oznake TV uz uredno izdatu potvrdu. Kada je L pitao za njemačke tablice koje
se nalaze na vozilu on je odgovorio da je te tablice našao na otpadu i da je
iste postavio na vozilo, na mjestu koje je na prednjem i zadnjem dijelu vozila
namijenjeno za to. U toku te kontrole L je saopšteno da će vozilo biti oduzeto
i on i taj čovjek koji je bio sa njim su iz vozila izbacili staro željezo
odnosno armaturu koja se nalazila u vozilu. On je već rekao da je L oduzeo
reg. oznake TV, ne može se sjetiti da li je nakon toga još neki put zaustavio
u saobraćaju budući da zbog brojnih kontrola prilikom obavljanja posla ne može
da se sjeti svih lica i vozila koje kontroliše.
Svjedok P P je izjavio da se dana 5.04.2011. godine oko 17,00 časova, nalazio
u drugoj smjeni sa kolegom K D i tom prilikom su kontrolilsali saobraćaj u
naselju D V. Kod deponije koja se nalazi u blizini tunela Ć vidjeli su jedno
parkirano vozilo marke »Opel«, dva lica pored tog vozila i oni su nakon toga
zaustavili svoje vozilo, prišli tom vozilu, pitali su čije je vozilo, javio se
L S koji je rekao da je vozilo njegovo. Na zahtjev predao im je saobraćajnu
dozvolu i vidjeli su da vozilo ima reg. oznake TV, a da se na vozilu nalaze
crvene strane tablice. Na pitanje L je odgovorio da je te tablice pronašao
negdje na otpadu i da ih je prikačio na mjesto koje je za to predviđeno. On
nije potpuno siguran, ali misli da je on jednom prilikom zaustavio L i da je
mu zbog isteka registracije oduzeo TV reg. oznake. Da li je sa njim bio K ne
može se sjetiti.
Svjedok K S je izjavio da se bavi sakupljanjem sekundarnih sirovina sa L S.
Dana 5.04.2012. godine nalazili su se na deponiji kod tunela Ć. Do te deponije
su došli vozilom marke »Opel« vlasništvo L. Oni su sav metal koji bi
sakupljali stavljali u zadnji dio vozila na način što bi spustili zadnje
sjedište i tako bi u zadnji dio i gepeka mogli da smjeste metal. Ta deponija
na kojoj su se nalazili je veoma nepristupačna budući da se otpadni materijal
deponuje niz brdo tako da treba i dosta vremena, a i dosta rizika da bi se
sakupio metal od armature. Oni su kako bi sakupili metal odlazili do vozila i
isti bi odlagali u auto, međutim, jednom prilikom kada su donijeli metal pored
auta su zatekli dvojicu policajaca koji su im samo rekli »istovarite metal« i
nakon što su to uradili rekli su L da odveze vozilo u policiju u B. On je to
iskoristio jer je sa njim otišao do B gdje ga je on ostavio. On ne može da se
izjasni koje su se reg. tablice nalazile na vozilu marke »Opel« budući da na
to nije obraćao pažnju, a njemu nije poznato da je nekom prilikom na otpadu
pronašao neke tablice niti mu je poznato da je tablice pronašao L. Ono na što
je on obratio pažnju kada su došli policajci bilo je da istovari auto, a na
tablice nije obraćao pažnju i ako zna da nekoliko dana na vozilu nije bilo
nikakvih tablica.
Iz potvrde UP PJ B o privremeno oduzetim predmetima od 5.04.2012. godine na
ime L S, utvrđeno je da su od okrivljenog oduzete dvije registarske tablice
broj. Okrivljeni je potvrdu potpisao bez primjedbi.
Iz zapisnika UP PJ B o privremenom oduzimanju vozila od 5.04.2012. godine na
ime L S, utvrđeno je da je od okrivljenog oduzeto vozilo marke „Opel kadet“
1,6 plave boje. Razlog oduzimanja je taj što se na vozilu nalaze tablice
drugog vozila . Okrivljeni je potvrdu potpisao bez primjedbi.
Iz izvoda iz kaznene evidencije na ime okrivljenog UP PJ B br. 03/3-245-3203
od 11.06.2012. godine utvrđeno je da je okrivljeni osuđivan presudama :
Osnovnog suda u B K. broj 129/06 od 11.12.2006. godine, zbog krivičnog djela
iz čl. 151 st.1 KZ, na kaznu zatvora u trajanju od 3 mjeseca, Osnovnog suda u
B K. broj 309/02 od 29.09.2006. godine, zbog krivičnog djela iz čl. 240 st.1
KZ, na kaznu zatvora u trajanju od 3 mjeseca, Osnovnog suda u K K. broj 453/05
od 11.11.2005. godine, zbog krivičnog djela iz čl. 376/3/1 i 2 KZ, na kaznu
zatvora u trajanju od 3 mjeseca, Osnovnog suda u B K. broj 631/05 od
30.01.2009. godine, zbog krivičnog djela iz čl. 399/2/1 KZ, na kaznu zatvora u
trajanju od 2 mjeseca uslovno za 1 godinu, Osnovnog suda u B K. broj 65/08 od
09.03.2009. godine, zbog krivičnog djela iz čl. 151/1 u vezi čl. 10 st.2 i 3
KZ, na kaznu zatvora u trajanju od 3 mjeseca i Osnovnog suda u B K. broj
361/05 od 22.07.2009. godine, zbog krivičnog djela iz čl. 240/1/1 i 2 u vezi
čl. 49 KZ, na kaznu zatvora u trajanju od 4 mjeseca.
Optužnim predlogom predloženo je da se u dokaznom postupku izvrši uvid u par
reg. tablica oznake . S obzirom da je sud izvršio uvid u potvrdu o privremenom
oduzimanju predmeta ocjenjeno je da nije potrebno vršiti neposredni uvid u
predmetne reg. tablice iz kojih razloga je donijeto rješenje da se u dokaznom
postupku neće izvršiti uvid u reg. tablice.
Ocjenom izvedenih dokaza utvrđeno je da je okrivljeni učinio krivično djelo
koje mu je stavljeno na teret. Okrivljeni u svojoj odbrani ne priznaje da je
učinio krivično djelo navodeći da on nije stavio reg. tablice drugog vozila na
svoje vozilo, da je tačno da je u vozilu imao predmetne reg. tablice koje je
njegov prijatelj K S pronašao u jednom starom sjedištu od vozila, ali da su se
te tablice nalazile na zadnjem sjedištu. Dana kada je policija njemu oduzela
vozilo tablice su se još uvijek nalazile na zadnjem sjedištu, preko njih se
nalazilo staro željezo, a kada je u toku rada došla policija neko je te
tablice stavio na vozilo. Sud je odbranu okrivljenog cijenio kao neosnovanu,
nelogičnu i kao pokušaj izbjegavanja krivice.
U postupku je utvrđeno da je okrivljeni dana 05.04.2012, godine oko 17,00
časova na svoje vozilo marke „Opel kadet“, 1,6 plave boje, koje nije bilo
registrovano, postavio dvije registarske tablice . Činjenično stanje je
utvrđeno iz iskaza svjedoka K D i P P, koji su jasno, objektivno i saglasno
opisali da su zatekli vozilo okrivljenog na kome su bile postavljene reg
tablice koje su nakon toga oduzete, a da je okrivljeni odgovorio da je te
tablice pronašao negdje na otpadu i da ih je prikačio na mjesto na vozilu koje
je za to predviđeno.
Odbrana okrivljenog da je neko drugi tablice postavio na njegovo vozilo je
neosnovana. Okrivljeni je izjavio da je u više navrata zaustavljan od strane
policije i da je problem bio u tome što je upravljao neregistrovanim vozilom,
koje nije mogao registrovati jer nije bio vlasnik vozila. Jedino je okrivljeni
imao interes da postavljanjem tablica drugog vozila stvori privid da je vozilo
registrovano i da na taj način izbjegne zaustavljanje od strane policije,
budući da mu je policija oduzela tablice koje su se nalazile na vozilu.
Okrivljeni je izjavio da je predmetne tablice pronašao K S iz starog sjedišta
vozila a te tablice su bile crvene boje, i radilo se o njemačkim reg.
oznakama. Okrivljeni je dalje izjavio da je te tablice trebao da proda na
otpadu kao stari metal. Odbranu okrivljenog nije potvrdio svjedok Kožar koji
je izjavio da njemu nije poznato da je nekom prilikom on na otpadu pronašao
neke tablice, niti mu je poznato da je tablice pronašao okrivljeni. Očigledno
je da je okrivljeni pokušao da navedenom odbranom pronalaženje tablica
predstavi kao slučajnost, kao što je bila slučajnost da su se tablice nalazile
u vozilu. Činjenica da su tablice zatečene od strane policije na vozilu
okrivljenog ukazuje na zaključak da je okrivljeni tablice pribavio sa namjerom
da iste stavi na vozilo, a ne da ih proda kao stari metal.
Na kraju, odbrana okrivljenog da je neko njemu nepoznato lice stavilo tablice
na vozilo je neosnovana. Okrivljeni je izjavio da je tablice stavio na zadnje
sjedište koje je bilo oboreno radi dobijanja većeg prostora u vozilu, da je
preko tablica stavio staro željezo i u toku sakupljanja željeza neko je
tablice postavio na njegovo vozilo. Niko osim okrivljenog nije znao da se
tablice nalaze u vozilu, na kojem mjestu se nalaze, da se preko njih nalazi
staro željezo od armature, a niko nije imao ni razlog ni interes osim
okrivljenog da te tablice postavi na vozilo okrivljenog osim okrivljenog.
Registarskim tablicama označava se konkretno motorno vozilo po vrsti, marki,
tipu i drugim karakteristikama. Njih izdaju u propisanom postupku, pri vršenju
javnih ovlašćenja, nadležni organ unutrašnjih poslova. Iz toga slijedi da su
registarske tablice javna isprava koju izdaje nadležni organ u propisanoj
formi i postupku. Stavljanjem registarske tablice s jednog automobila na
drugi, za koji nije izdata, ta registarska tablica je i fizički odvojena od
predmeta za koji je vezana voljom izdavaoca, čime se izdavaocu faktički
pripisuje izjava koju on nije dao. U radnji okrivljenog stiču se elementi
krivičnog djela koje mu je stavljeno na teret, jer registarske tablice na
osnovu zakona izdaje MUP prilikom reg​istracije vozila i one predstavljaju
njegovu oznaku sa određenim brojem, pa kako je jedna reg oznaka stavljena na
nereg​istrovano vozilo, to je one upotrijebljena u namjeri da se lažno
predstavi da je vozilo registrovano.
Okrivljeni je krivično djelo učinio sa direktnim umišljajem jer je bio
svjestan da je na svoje vozilo stavio reg. tablice koja pripadaju drugom
vozilu, odnosno bio je svjestan svojih postupaka i htio je izvršenje krivičnog
djela, odnosno nastupanje zabranjene posledice.
Sud je precizirao optužni predlog navodeći da je okrivljeni zatečen oko 17,00
časova jer u optužnom predlogu nije navedeno u koliko časova je okrivljeni
zatečen sa predmetnim reg. tablicama. Tačno vrijeme kontrole utvrđeno je iz
iskaza svjedoka K D i P P. Takođe je preciziran broj predmetnih tablica jer je
iz potvrde o privremenom oduzimanju utvrđeno da iste imaju broj , a ne broj .
Sud je u činjeničnom opisu naveo i da su predmetne tablice prave, da pripadaju
drugom vozilu i da ih je postavljanjem na svoje neregistrovano vozilo
okrivljeni učinio lažnim, a ne da ih je okrivljeni na taj način napravio
lažnim. Ocijenjeno je da se navedenim preciziranjem ne narušava identitet
optužnog predloga i presude.
Odlučujući se za krivičnu sankciju sud je na strani okrivljenog cijenio sve
olakšavajuće i otežavajuće okolnosti iz čl. 42 Krivičnog zakonika. Od
olakšavajućih okolnosti sud je cijenio porodične lične prilike jer je
okrivljeni oženjen i otac troje djece, dok je od otežavajućih okolnosti
cijenio da je višestruki povratnik. Sud je okrivljenog osudio na kaznu zatvora
u trajanju od 3 mjeseca, kao minimalnom jer je za predmetno krivično djelo
propisana kazna od 3 mjeseca do 5 godina. Izrečena kazna zatvora po ocjeni
suda odgovara težini krivičnog djela i krivici optuženog i predstavlja mjeru
koja je neophodna da bi se postigla svrha kažnjavanja.
Sud okrivljenom je na osnovu čl. 75 st.1 Krivičnog zakonika izrekao mjeru
bezbjednosti oduzimanja dvije reg. tablice , kao predmeta koji su
upotrijebljeni za izvršenje krivičnog djela.
Odluka o troškovima zasniva se na odredbi čl. 229 ZKP-a, a ista se odnosi na
troškove za rad suda, koji su određeni prema trajanju, složenosti krivičnog
postupka i imovinskim prilikama okrivljenog.
Na osnovu izloženog odlučeno je kao u izreci presude.
OSNOVNI SUD U BARU
Dana 07.05.2013. godine
ZAPISNIČAR, S U D I J A
Milijana Minić Goran Šćepanović
PRAVNA POUKA: Protiv ove presude može se izjaviti žalba
Višem sudu u Podgorici u roku od 8 dana od dana prijema
pismenog otpravka, preko ovog suda u dva primjerka.
DNA: - 1 x ODT
- 1 x okrivljenom
- u spise