K br. 33/12
U IME CRNE GORE
OSNOVNI SUD U BARU, kao prvostepeni krivični, sudija Goran Šćepanović, kao
sudija pojedinac, sa zapisničarom Milijanom Minić, u krivičnom predmetu
okrivljenog P B, zbog krivičnog djela napad na službeno lice u vršenju
službene dužnosti iz čl.376 st.3 u vezi st.1 KZ i dva krivična djela
ugrožavanje sigurnosti iz čl.168 st.1 KZ , po optužnom predlogu Osnovnog
državnog tužilaštva u B Kt br. 186/11 od 25.01.2012. godine, nakon održanog
glavnog, javnog pretresa u prisustvu zastupnika optužbe Đikanović Predraga
savjetnika kod Osnovnog državnog tužilaštva i okrivljenog, dana 01.04.2013.
godine donio je i javno objavio
P R E S U D U
Okrivljeni P B, od oca V i majke J, rođene M, rođen . godine u N, sa
prebivalištem u B, Š, državljanin i C G i S, oženjen, otac dvoje punoljetne
djece, završio srednju školu, po zanimanju stolar, srednjeg imovnog stanja,
neosuđivan;
K r i v j e :
Što je
1. Dana 24.04.2011. godine oko 17.30 časova u naselju Š u B, u prostorijama
UP PJ B, prijetio da će napasti službeno lice - ovlašćenog policijskog
službenika UP PJ Bar oštećenog K M, u vršenju poslova javne bezbjednosti –
privođenja, zbog krivičnog djela ugrožavanje sigurnosti opisanog pod tačkom 2
dispozitiva optužnog predloga, na način što je istom u prisustvu ovlašćenih
policijskih službenika UP PJ B, N S, B V i Ć B, uputio riječi ozbiljne
prijetnje: „A ti mangupe, upamtićeš ti mene, mnogo sam jak i imam muda,
srediću te“.
-čime je izvršio krivično djelo napad na službeno lice u vršenju službene dužnosti iz čl.376 st.3 u vezi st.1Krivičnog zakonika.
2. Dana 24.04.2011. godine oko 17,00 časova u naselju Š u B, u dvorištu
porodične kuće vlasništvo oštećenog Č i iz B, ugrozio sigurnost oštećenih Č i
i D , na način što je oštećenom Č uputio riječi ozbiljne prijetnje: „Prase
jedno srediću ja tebe“, da bi nakon što je na ulici vidio oštećenog
maloljetnog D potrčao prema njemu i istom uputio riječi ozbiljne prijetnje:
„samljeću te da te ni otac ni majka neće sastaviti“.
-čime je izvršio dva krivična djela ugrožavanje sigurnosti iz čl.168 st.1. Krivičnog zakonika.
Pa mu sud primjenom članova 4, 32, 36, 42, 48, 52, 53 i 54 KZ i članova 369,
370 i 374 ZKP- a
UTVRĐUJE
Za krivično djelo napad na službeno lice u vršenju službene dužnosti iz čl.376
st.3 u vezi st.1 Krivičnog zakonika kaznu zatvora u trajanju od 6 (šest)
mjeseci.
Za krivično djelo ugrožavanje sigurnosti iz čl.168 st.1 Krivičnog zakonika
izvršeno na štetu Č I kaznu zatvora u trajanju od 2 (dva) mjeseca.
Za krivično djelo ugrožavanje sigurnosti iz čl.168 st.1 Krivičnog zakonika
izvršeno na štetu mld D A kaznu zatvora u trajanju od 2 (dva) mjeseca.
Pa mu primjenom citiranih zakonskih propisa i z r i č e
USLOVNU OSUDU
Kojom mu utvrđuje jedinstvenu kaznu zatvora u trajanju od 9 (devet) mjeseci i
istovremeno određuje da se kazna neće izvršiti ukoliko okrivljeni u roku od 2
(dvije) godine, od dana pravosnažnosti, ne izvrši novo krivično djelo.
Oštećeni K M, Č i i D S se radi ostvarivanja imovinsko pravnog zahtjeva
upućuju na parnični postupak.
Okrivljeni je dužan da plati troškove krivičnog postupka u iznosu od 400,00 €
u roku od 15 dana od pravosnažnosti presude pod prijetnjom izvršenja.
O b r a z l o ž e n j e
Optužnim predlogom Osnovnog državnog tužilaštva u B Kt br. 186/11 od
25.01.2012. godine stavljeno je na teret okrivljenom izvršenje krivičnih djela
bliže opisanih u izreci presude.
Okrivljeni je u svojoj odbrani u prethodnom postupku naveo da je dana
24.04.2011.g., obzirom da je bio vjerski praznik, u popodnevnim satima
obilazio komšije koje slave Uskrs i konzumirao je alkohol na više mjesta. Sa
komšijom Č I, odnosno njegovom majkom ima sudski spor oko imovine, na njenu
tužbu, a u avgustu 2010.g. fizički je napadnut od strane Č I, njegove majke M
i njegovog očuha D, zbog čega je protiv njih tada podnešena krivična prijava,
te se i zbog toga vodi postupak pred nadležnim sudom. On u zadnje vrijeme ide
u kuću kod Č i pokušava da njihov odnos normalizuje. Dana 24.04.2011.g. nakon
obilaska komšiluka svratio je i do Č i da mu čestita Vaskrs. Kada je ušao u
dvorište Č, došao je na njihovu terasu i kada je na terasu izašao Č i, rekao
mu je : „Došao sam da ti čestitam Vaskrs i da kao ljudi popričamo i van suda
sve završimo, da ne bi kao mlad momak ti odgovarao“, na što je I odgovorio:
„To mene ne interesuje, to je problem sa mojom majkom „, a zatim je ušao u
kuću. On je pošao za njim u namjeri da uđe u kuću, ali kada mu je on rekao
:“Nemoj da ulaziš“, on je odustao i sjeo je na jednu stolicu na terasi. Dok je
sjedio na terasi, na ulici je primijetio grupu djece, od kojih je prepoznao
maloljetnog D A, koji mu je takođe komšija, ali malo dalji i koji već duži
period uznemirava njegovu svojinu na način što ulazi u njegovo dvorište, sam
ili sa psom, od koga se njegova mala unuka plaši, zbog čega je njega i
njegovog oca više puta upozoravao, a njegov otac mu je skoro rekao: „Kada ga
uhvatiš u dvorište, iščupaj mu uši“, zbog čega se nekoliko puta obraćao
policiji za pomoć. Mali A je takođe, što on pretpostavlja, nagovarao djecu iz
komšiluka da mu u dvorištu prave neprilike. Kada ga je vidio na ulici ispred
iz dvorišta Č i obratio se maloljetnom A riječima: „Nemoj da mi uznemiravaš
svojinu, inače ću te prebiti“ ali je ovo rekao bez stvarne namjere, jer je
svjestan čovjek i zna da je u pitanju dijete, već mu je namjera bila samo da
ga zaplaši, ne bi li prestao da mu pravi štetu po dvorištu. Ovom prilikom nije
prema njemu napravio niti jedan korak, već je ostao u dvorištu Č i, gdje ga je
policija i zatekla. Kada je od strane patrole doveden u stanicu policije,
možda je, iz razloga što je ljut na K M, koji je inače vođa sektora u njegovom
naselju i nikada mu nije izašao u susret da izađe na lice mjesta, njemu uputio
neke neprimjerene riječi, ali nikako mu nije prijetio. Ne sjeća se tačno što
mu je rekao, ali je i to bilo iz revolta, a ne iz neke ozbiljne namjere da ga
uvrijedi ili mu prijeti. Sve ovo vrijeme nije imao namjeru da bilo koga
uvrijedi ili napadne, već je samo bio iznerviran odnosom komšija i policije
prema njemu. I sada izričito izjavljuje da ima veliku želju, i spreman je na
to da K izađe na teren gdje on živi i da svi zajednički postignu dogovor ili
da se on, ukoliko smeta i to odluči njegov komšiluk, iseli iz naselja, samo da
bi njegova porodica i komšije živjeli mirno.
Pred istražnim sudijom je naveo da u svemu ostaje pri svojoj odbrani koju je
dao pred Upravom policije na zapisniku Ku br. 165111 od 26.04.2011. godine u
prisustvu branioca po službenoj dužnosti advokata E M, kao i pred istražnim
sudijom na zapisniku Kri.br. 192/11 od 26.04.2011. godine. Želi da doda da je
2008 godine, Š M bez ikakvog pravnog osnova pokrenula predlog za uređivanje
međa i od tada ima stalno uznemiravanje od strane Š M. Nakon M, njena
komšinica D M mu je prijetila ubistvom i sklonila mu je ogradu od njegove
svojine. On je od 2008. godine pa do dana današnjeg podnio nekoliko prijava
protiv Š M, Š D, suprug Š M, Č i, sina Š M, M D i geometra D M, protiv djece
iz komšiluka koja su mu stalno uznemiravali svojinu. Prijave će dostaviti u
toku daljeg postupka, jer se trenutno nalaze u policiji. Po ovim prijavama ,
inspektor K, koji je inače nadležan za njihov reon, nikada nije mu izašao u
susret kako bi ga zaštitio. Sve je ovo naveo, jer želi da dokaže da je,
prilikom njegovog privođenja u policiji za konkretni slučaj, bio revoltiran,
pomalo bijesan, jer K ni po jednoj njegovoj prijavi nije postupio, a sada kada
su njega prijavile komšije odmah je došao i priveo ga bez naloga. Takav odnos
K i policije prema njemu je izazvao nezadovoljstvo, bijes, revolt, tako da je
u afektnom stanju vjerovatno uputio neprimjerene riječi K. Na kraju želi da
kaže da se kaje zbog svega ovoga, zbog svoga ponašanja i smatra da niko ove
njegove uvrede nije shvatio ozbiljno.
Na glavnom pretresu je naveo da je tog dana, za vrijeme od nekih dva sata
popio 5, 6 ili 7 rakija ali se ne može tačno izjasniti , radilo se o manjim
čašicama. On vrlo rijetko konzumira alkohol i sigurno je da je taj alkohol
uticao na njegovo ponašanje, međutim, poznaje sebe, po prirodi nije agresivan,
nikada nasilno ne rješava probleme, pa pretpostavlja da ni ovom prilikom nije
prekoračio tu granicu i da nije uputio one riječi koje su navedene u optužnom
predlogu. Dakle, ne sjeća se da je bilo kome prijetio, a pretpostavka je da bi
se sjetio da je oštećenima upućivao bilo kakve prijetnje. On je u više navrata
policiji prijavljivao da je bio žrtva fizičkog napada od strane porodice Č, a
pored ostalog i Č i. Policija nije našla za shodno da reaguje, a to se u prvom
redu odnosi na policajca K, a prema njegovim informacijama on je vođa sektora
za dio grada u koji on živi. Takođe je više puta apelovao na oca D A da
zaštiti njega i njegovu imovinu od bespravnog uznemiravanja, u tom pravcu on
je u policiji dostavljao i prijave, ali policija nije reagovala. On u stanici
policije nije dozvolio alkotestiranje jer je bez ikakvog naloga i po njegovom
mišljenju ikakvog osnova priveden u stanicu policije i nije želio da sarađuje
sa policijom zbog takvog njihovog ponašanja. Ovom prilikom želio je da iznese
svoju odbranu, međutim, želi da navede da je do sada podnio preko 10 prijava
za kriv.djela u kojima je bio oštećen, tačnije podnio je preko 10 krivičnih i
prekršajnih prijava i ni u jednom slučaju nije postupljeno po zakonu i
postupci nisu dobili sudski epilog i iz tog razloga on smatra da je državni
tužilac iz Ba trebalo da reaguje po zakonu, a s obzirom da to nije urađeno on
traži njegovo izuzeće u njegovom postupku.
Do sada je napisao više prijava protiv Č i, njegove majke, njegovog očuha i
protiv sina D R, D A i u svim slučajevima njegove tužbe su bile ocjenjene kao
neosnovane. Smatra da u radnjama više lica koji su zaposleni u katastru,
tužilaštvu, policiji i u ovom sudu, kao i u sudu za prekršaje postoji više
lica koja su kršila zakone na njegovu štetu, a zadnje kršenje zakona dogodilo
se u postupku koji je vođen pred ovim sudom kod sudije S N. On je prethodno
podnio prijavu protiv Č i, njegovog očuha i njegove majke, a sud je oglasio
krivim samo Š M, dok je Č i i njegovog očuha oslobodio od optužbe i osnovano
sumnja da je na taj način povrijeđen identitet presude. Ovdje u ovom sudu je
vođen postupak prvo vanparnični, pa onda parnični, po tužbi Š M protiv njega i
sud je odlučio u njegovu korist, tačnije odbio je tužbu. On je kasnije podnio
zahtjev za izuzeće tužioca, ali smatra da je on s obzirom da nije uvažio
nijedan njegov predlog zloupotrijebio službeni položaj.
Ima loše iskustvo sa državnim organima C G, pred tim organima ne može da
ostvari svoja prava i kada su ga policajci, a još jednom ponavlja, da su ga
nezakonito lišili slobode, odvezli u bolnicu na alkotestiranje sa lisicama na
rukama, njemu se i pored stanja alkoholisanosti na trenutak stvorilo neko
stanje lucidnosti i on je tada policajcima rekao „ momci nije u redu da
primenjujete silu, nije fer“ i pošto su oni nastavili da se prema njemu grubo
ponašaju moguće je da je pomenuo Strazbur, ali smatra da pominjanje S ne
predstavlja nikakvu prijetnju već samo ukazuje na njegovu namjeru da se obrati
tom sudu u cilju zaštite svojih prava. Nikada prije ovog događaja se nije
obraćao ljekaru zbog ugroženog psihičkog stanja, a s obzirom na brojne
postupke njegovih komšija, u ovom slučaju oštećenih, on je imao i probleme
psihičke prirode, ali u to vrijeme nije bio osiguran, nije imao zdravstvenu
knjižicu, znao je da svi njegovi problemi psihičke prirode potiču od ovih
komšija i u komunikaciji sa njegovim prijateljima od kojih su neki ljekari,
oni su mu savjetovali da koristi tablete za snižavanje pritiska i tablete za
smirenje, a u pitanju su tablete od 0,25 mg, a ne može se sjetiti njihovog
naziva. Ono što on ranije nije rekao je da je po profesiji konob petog
stepena, da je bio ugledni ugostitelj B, vlasnik dvije picerije, šef svih
kafana i restorana u L B i na kraju i komercijalista za lučki hotel u L B i iz
njegove biografije može se zaključiti da je čovjek koji je cijelog svog života
bio u kontaktu sa ljudima i da po prirodi nije konfliktna osoba.
U dokaznom postupku sud je saslušao oštećene Č I, D A i K M, svjedoke N S, B
V, Č M, Ć B i P I, pročitao nalaz i mišljenje vještaka neuropsihijatra M S od
29.10.2012. godine, saslušao vještaka neuropsihijatra M S na glavnom pretresu
dana 01.04.2012. godine i pročitao izvod iz kaznene evidencije na ime
okrivljenog MUP Republike S br.235-2/4250/11 od 25.10.2011. godine.
Oštećeni Č I je u prethodnom postupku naveo da živi u naselju I sa svojom
suprugom i mal. djecom. Sjeća se da je bio Vaskrs
kada je ovdje okrivljeni P b ušao u njegovo dvorište u vidno pijanom stanju i
počeo da se penje uz stepenište prema ulaznim vratima. Njega je supruga odmah
obavijestila da P b ulazi u dvorište i rekla mu da izađe ispred kuće, tačnije
ispred vrata. Kada je izašao zatekao je B na terasi, i odmah ga je zamolio da
napusti dvorište. B mu je nakon ovih njegovih riječi rekao „srediću ja tebe
prase jedno“. On ga je još jednom zamolio da napusti dvorište, a zatim je ušao
u kuću. B nije htio da napusti teresu, već je sjeo za sto gdje je nastavio da
vrijeđa, na način što je pričao „vidjećete vi ko je B P, srediću ja vas«, a
zatim je ustao i krenuo da uđe u kuću. On mu je kroz odškrinuta vrata rekao da
ide i da će da zove policiju, a on mu je na ovo odgovorio »možeš da zoveš koga
hoćeš«, a zatim rukom krenuo na kvaku kako bi otvorio vrata. On je zatvorio i
zaključao vrata, a nedugo zatim primijetio je da je B otišao. Nakon ovoga on
je zvao policiju i dok je zvao, primijetio je, tačnije čuo je iz njegovog
dvorišta kako B viče na A D, koji se nalazio ispred njegove kuće sa nekim
dječacima, i kako mu upućuje riječi „sad ću da te sameljem, stani tu“, a zatim
je pojurio za njim. Riječi koje mu je B uputio kod njega su izazvala strah i
ugroženost, a takođe i njegov
mal. sin A i supruga su se uplašili i osjećali ugroženo. Sjeća se da toga dana
njegov sin nije htio da izađe ispred kuće da se igra, već je tražio da ostane
kući. Na kraju želi da kaže da njegova porodica duže vrijeme ima imovinski
spor sa B on ih zadnjih godinu - godinu i po uznemirava na ovakav i sličan
način.
Na glavnom pretresu je naveo da tog dana u njegovoj kući bili su pored njega
njegova supruga M koja je čula riječi koje im je P b i njegov sin A koji ima
10 godina koji je za vrijeme kada je P bio ispred kuće ušao na sprat kuće
spoljnim stepenicama, njegova majka M Š i očuh Š D koji su spavali na spratu
kuće i koje ja nije htio da budi. Prije nego što je P došao u njegovo dvorište
rastjerao je djecu koja su se nalazila na ulici, a među njima je bio D a i
njegov sin A. Nakon što je napustio njegovo dvorište, a nakon upućivanja
riječi koje je naveo, na ulici je ostao samo D a, a ne i druga djeca kako je
navedeno u njegovom iskazu u prethodnom postupku, i on je i dalje vidio da je
P jurio D aa i da mu je uputio riječi „ sad ću da te sameljem, stani tu“, a
vidio je da se sagnuo da uzme kamen, jeste uzeo kamen u ruku ali nije gađao D
aa. Navodi da su riječi koje je uputio P b kod njega izazvale strah i osjećaj
ugroženosti, a isti osjećaj je postojao kod njegovog sina A i njegove supruge
M. Zaboravio je da kaže da se u njihovoj kući nalazila i prijateljica P M koja
živi u P. P b je više puta njemu prijetio da će da ga iseli, da će da ga
poklopi, da sunca neće vidjeti, da će iskoristiti veze u policiji i sudu, a u
zgradi između suda i opštine držao je bife i naveo da poznaje svakog,
ucjenjivao ga je da treba da povuče tužbu u imovinskom sporu, a da će on da
povuče prijavu protiv njega i iz tog razloga on P B nije primao u kuću. Navodi
da je P b zauzeo njihovu zemlju i zbog toga se vodi spor pred sudom.
Pridružuje se krivičnom gonjenju i postavlja imovinsko pravni zahtjev koji ne
može da precizira.
Oštećeni mld. D A je u prethodnom postupku naveo da je navedenog dana, tačnije
24. aprila, nalazio se ispred kuće I Č gdje
je bio sa drugovima. Dok se igrao sa drugovima, primijetio je komšiju B
P kako ulazi u dvorište I Č, a zatim je čuo kako I
upućuje riječi „svinjo dođi da te prebijem“. Na ove riječi I mu je odgovorio
tako što mu je rekao »B idi kući, neću da se svađam«. B nije napustio
dvorište, već je sjeo na terasu kod I, a poslije jedno 5 minuta pokušao je da
uđe u kuću kod I. I mu nije dozvoljavao da uđe i B je napustio dvorište. Kada
je izlazio iz dvorišta primijetio je njega, a zatim mu uputio riječi, „a tebe
mali kad uhvatim, samljeću te da te ni otac ni majke ne mogu sastaviti“. On se
od ovih riječi uplašio i osjećao ugroženo, i odmah, nakon što ih je B
izgovorio, on je pobjegao. Na kraju želi da kaže da ovo nije prvi put da se B
ovako ponaša prema njemu.
Na glavnom pretresu je naveo da se povodom događaja u kojima je učestvovao sa
P b m bilo je više situacija tako da se on u ovom trenutku ne može izjasniti
koja situacija je u pitanju. Nakon što mu je pročitan iskaz iz prethodnog
postupka izjavljuje da se sjeća događaja i da se isti odigrao na potpuno isti
način kao što je opisao u prethodnom postupku. Pored njega na licu mjesta bili
su prisutni od djece njegov brat E, D S i njegov mlađi brat D N. Među djecom
se tom prilikom nije nalazio Č A, sin Č i. Prije ulaska do kuće Č i P njima
nije uputio nikakve riječi. Njega prije ovog događaja P nije upozoravao da mu
ne uznemirava imovinu, a uvijek kada ga vidi P ga juri i prijeti mu fizički.
Zakonski zastupnik se pridružio krivičnom gonjenju i postavio imovinsko pravni
zahtjev koji nije mogao precizirati. dok imovinsko pravni zahtjev ne
postavlja.
Oštećeni K M je u prethodnom postupku naveo da je navedenog dana tačnije 24.
aprila prošle godine, negdje oko 18,15 časova, došao u
dežurnu službu PJ B kako bi se upoznao sa predmetom, prijavom, koju je podnio
D a i Č i iz Š protiv P B iz Š. Kada je
ušao u prostorije dežurne službe, zatekao je prijavljenog P B koji mu je
odmah, ničim izazvan, uputio riječi „ a ti mangupe, zapamtićeš ti mene, mnogo
sam jak, imam muda, srediću te“. Nakon toga se obratio svim prisutnim
policajcima koji su se nalazili u dežurnoj službi riječima“ smijeniću vas sve
do predsjednika suda i katastra, mic po mic, pa makar i do Strazbura,
zapamtićete mene«. Na kraju želi da kaže da je prijavljeni P b bio veoma
agresivan i imao je utisak da je htio da ga napadne, tako da se u konkretnom
slučaju osjetio ugroženo.
Na glavnom pretresu je naveo da je, kada je ušao u službene prostorije, P b
sjedio, ali kada je počeo da mu se obraća, dizao se, pa opet bi sjeo, pa
gestikulirao, pa opet se dizao, sve dok on nije izašao iz stanice. P b njega
nije fizički napao ali on je stekao utisak da želi da ga fizički napadne i
zbog toga je osjetio ugroženost. Na pitanje okrivljenog da li se sjeća da je 3
ili 4 dana prije ovog događaja od strane dežurnog starješine obaviješten da se
u B nalaze lica koja su učinila kriv.djelo na njegovu štetu i da je on njemu
odgovorio da se neće nalaziti u B do posle praznika i da iz tog razloga ne
može da dođe na lice mjesta i da privede ta lica, pa kako se našao u
prostorijama PJ B kada je rekao da neće biti tu, naveo je da nikada nije imao
nikakav nalog da liši bilo koga u vezi P B, ne zna koji je to praznik, tada
bio, a redovnim rasporedom poslova, na službenoj dužnosti što se može i
provjeriti. Odmah nakon obraćanja P njemu koje je maloprije opisao, dežurni
starješina je pozvao drugog kolegu koji je vanredno došao na posao da bi
obavio saslušanje P B budući da on kao potencijalni oštećeni to ne bi mogao da
odradi i iz tog razloga on nije bio ni zadužen sa predmetom. Želi da doda i to
da sve radnje prije dovođenja nekog lica u službene prostorije preduzima
dežurna služba koja njega ili nekog njegovog kolegu obavještava da je neko
lice privedeno i da on ili neki kolega preduzme službene radnje prema tom
licu. Nijednu radnju prije toga ne preduzima tako da nije imao niti saznanje,
a samim tim nije ni upućivao interventnu jedinicu na lice mjesta u cilju
privođenja P B, a kao što je rekao za to nije ni ovlašćen.
Pridružuje se krivičnom gonjenju i postavlja imovinsko pravni zahtjev koji ne
može precizirati.
Svjedok N S je u prethodnom postupku naveo da se navedenog dana nalazio u
prostorijama DS PJ B, gdje je obavljao funkciju
dežurnog starješine. U jednom trenutku interventna grupa privela je lice P
B iz B zbog narušavanja javnog reda i mira u naselju Š. U tom trenutku u
dežurnu službu je ušao OPS K M koji je bio vođa sektora i koji je trebalo da
sasluša privedenog P B. Međutim u tom trenutku P b se obraća K riječima „ A ti
mangupe, zapamtićes ti mene, mnogo sam jak i imam muda, srediću te, a zatim se
obratio svim prisutnima OPS riječima « smijeniću vas sve do predsjednika suda
i katastra pa makar išao i do S, zapamtićete me«.
Na glavnom pretresu je naveo da  se samo može sjetiti da je P b bio doveden u
UP PJ B i vezano za svađu sa komšijama, a zna da je u pitanju bilo i neko
maloljetno dijete, ali ne znam detalje. Zna da je kolegi K uputio riječi
uvrede i prijetnje ali se konkretnih riječi ne može sjetiti. K je tom prilikom
bio slučajni prolaznik. Nakon što je saslušao iskaz iz prethodnog postupka
navodi da je to njegova izjava, u potpunosti ostaje pri tom iskazu , samo
precizira da i prije nego što je K odveo P radi saslušanja, on je počeo da
upućuje navedene riječi i K i ostalima.
Ovom prilikom P je stajao ispred jedne klupe u dežurnoj službi, on je bio
preko puta njega, a K je prolazio ispred njih u jednu drugu prostoriju u kojoj
se nalazi tehnička oprema. P ovom prilikom nije imao lisice na rukama, a nije
fizički pokušao nikog da napadne. Ne može se sjetiti ko je primio krivičnu
prijavu Č i, a kada se desi ovakav događaj on iz dežurne službe izdaje nalog
da se učesnici u nekom događaju dovedu u prostorije dežurne službe. Prethodno
ga je najbliža patrola koju je uputio povratno informisala o ovom događaju, on
je naložio dovođenje, a šta će dalje biti sa nekim licem koje se dovede zavisi
od toga što će odlučiti dežurni starješina i tužilac koga dežurni starješina
upoznaje sa predmetnim događajem. Komunikaciju sa patrolom je vodio preko UKT
veze. On je o predmetnom događaju sačinio službenu zabilješku bez ikakvih
pritisaka. On je kao dežurni starješina naložio da saobraćajna patrola dođe i
izvrši alkotestiranje P B. Ne sjeća se da li je kod P pronađen alkohol ili je
on odbio alkotestiranje. Ovog dana K je bio na radnom mjestu kao vođa
bezbjednosnog sektora i to dežurni vođa.
Svjedok B V je u prethodnom postupku naveo da se navedenog dana nalazio u
prostorijama DS PJ B gdje je privedeno lice P
B iz B, zbog narušavanja javnog reda i mira u naselju Š. U jednom
trenutku u dežurnu službu je ušao OPS K M, a P mu se obratio
riječima“ a ti mangupe, zapamtićes ti mene, mnogo sam jak i imam muda, srediću
te«, a zatim se obratio svim prisutnim OPS riječima « smijeniću vas sve do
predsjednika suda i katastra pa makar išao i do S, zapamtićete me«.
Na glavnom pretresu je naveo da se ovom prilikom nalazio u prostorijama
dežurne službe. Dežurni starješina bio je N s. Istog dana prije događaja koji
je opisao u prethodnom postupku on je kao pripadnik interventne jedinice bio
upućen u naselje Š u cilju privođenja P B. Ne zna da li je u pitanju bio
prekršaj ili kriv.djelo ali zna da je postojala prijava komšija da imaju
problem sa P bm. On je izjavio da je upućen od strane dežurne službe, a moguće
da ga je uputio i kolega K M koji kao vođa sektora takođe ima ovlašćenje da
uputi interventnu jedinicu u cilju obavljanja nekog zadatka. K ih je
obavijestio da treba da idu u naselje Š ili putem mobilnog telefona ili putem
radio stanice odnosno UKT veze. Oni su u naselju Š prvo otišli u kuću P B,
neko od ukućana njemu je saopštio da se nalazi kod komšije, oni su otišli kod
tog komšije čijeg se imena ne sjeća, pokucali su na vrata, pitali su lice koje
je izašlo da li se u kući nalazi P b, lice im je saopštilo da se P nalazi u
kući i nakon toga P je sam izašao i oni su ga uveli u službeno vozilo. P je
bio u vidno pijanom stanju, sa njima je komunicirao povišenim tonom uz stalno
negodovanje zbog radnje koju preduzimaju. Kada imaju prijave ovakve vrste samo
postupajući po zahtjevu dežurne službe privode lice. Licu ne dostavljaju
nikakve pozive jer se u toj fazi još uvijek ne zna da li je u pitanju prekršaj
ili kriv. djelo i tek nakon konsultacija sa tužiocem policija neku radnju može
da kvalifikuje kao kriv. djelo ili kao prekršaj. U opis posla pripadnika
interventne jedinice kada primi nalog za nečije dovođenje spada isključivo
dovođenje tog lica u prostorije UP, a nakon toga druge kolege nastavljaju sa
službenim radnjama. Navedenog dana sa njim je u patroli bio kolega Ć B. Nakon
što je P smješten u službeno vozilo oni su o tome obavijestili dežurnu službu.
Prilikom prinudnog privođenja prema P nije primijenjena nikakva sila, a P tom
prilikom nije pružao fizički otpor. Ne može se sjetiti ko je bio u dežurnoj
službi od kolega kada su doveli P B. Po opisu posla u prostoriji dežurne
službe nalaze se šef smjene, njegov pomoćnik i kolega koji radi na
teleprinteru, ali obično se u prostorijama dežurne službe nalaze dvojica
kolega. Prostorije dežurne službe sastoje se od jedne veće prostorije i jedne
manje prostorije u kojoj se nalazi tehnička oprema. Kada je kolega K ušao u
prostoriji dežurne službe i kada mu je P uputio riječi koje je naveo, krenuo
je prema kolegi. On ga nije u tome zaustavio, a misli da ga je neko od kolega
zaustavio ali ne zna ko. U prostorijama dežurne službe zna da se nalazio
kolega Ć, a i dežurni starješina S N, a ne sjeća se ko se nalazio još od
kolega. Prilikom potpisivanja službenih zabilješki on koristi ćirilicu i
latinicu, a obično ćirilicu. Kada ima više posla oni u toku dana sačine više
službenih zabilješki tako što svako od kolega sačini po jednu i dešava se da
kolega koji sačini službenu zabilješku potpiše sebe, a da potpiše i njega kao
kolegu, ali uvijek uz njegovu saglasnost kao što to i on radi. Ne može se
sjetiti da li je Ć M, njegov kolega, bio na radnom mjestu tog dana. Želi da
doda i to prije nego što je došao na lice mjesta on je saopštio dežurnoj
službi da ih je lice koje je prijavilo P B sačekalo na ulici. Nakon dolaska na
lice mjesta vidio je Č i za koga je saopšteno da je lice koje je prijavilo P
B. Pitao je Č da li želi da podnese prijavu, on mu je saopštio da želi i on ga
je uputio da ode u prostorije dežurne službe gdje bi to mogao da uradi.
Svjedok Č M je navela da je dana 24.4.42011.g. u popodnevnim satima bio Uskrs
i ona je bila u kući sa suprugom I i prijateljicom M P, koja je sada udata za
K. U jednom trenutku čuli su otvaranje kapije koja je bila zatvorena ali nije
bila zaključana. Kroz terasna vrata je vidjela P B kako se penje uz stepenice.
Držao se za ogradu i vidjela je da je u vidno pijanom stanju. Kada je došao
ispred vrata povikao je »izađite, izađite, izađite vani, izađite svinje«.
Nakon toga je na jednu stolicu koja se nalazi na terasi i vikao je i psovao,
ali se zbog proteka vremena ne može sjetiti šta je tom prilikom izgovarao. Na
vrata kuće izašao je njen suprug I koji je P zamolio da ide kući, on je rekao
da neće, rekao mu je da će pozvati policiju i nakon toga je suprug zatvorio i
zaključao vrata i odmah pozvao policiju. P je još par sekundi proveo na terasi
nakon čega je sišao niz stepenice, a dok je silazio rekao je „sve ću da vas
iselim“. Nakon dolaska policije oni su izašli iz kuće jer do tada nisu
napuštali kuću.
Mora da konstatuje da su odnosi njihove porodice s P bm loši. Jednom prilikom
on je došao sa hilt bušilicom i nešto je radio oko temelja njihove ograde u
vrijeme kada nije bila u CG , on je imao sukob sa njenim suprugom i svekrvom.
Ona se ovom prilikom nalazila u kuhinji i nije vidjela da li se na ulici
nalaze djeca. Njen sin A je u jednom trenutku sišao sa sprata spoljašnim
stepenicama, nakon što je došla policija i pitao je da li sada smije da siđe.
Da li se P tu nalazio ne može se izjasniti ali zna da je tu bila policija.
Njen suprug je policiju pozvao iz kuće sa mobilnog telefona. Policija je došla
sa jednim većim vozilom. Da li je I razgovarao sa njima nije sigurna ali misli
da jeste jer mu je nakon toga saopštio da će da ide u policiju. Njihova
porodica sa P ima imovinski spor i on je dolazio više puta kod njih ali bi se
svaka priča završavala ultimatumom ako oni povuku imovinsku tužbu da će on
povući krivičnu prijavu.
Svjedok Ć B je na glavnom pretresu naveo da je u vrijeme predmetnog događaja
bio raspoređen u interventnoj jedinici PJ B. Predmetnog događaja se sjeća kao
kroz maglu i veoma malo detalja može da se sjeti. Zna da su kolega B V i on
tog dana dobili prijavu iz dežurne službe da odu u naselje Š zbog
uznemiravanja. Ne sjeća se da li su dobili informaciju da je bilo fizičkog
kontakta ili samo verbalnog. Lice za koje im je saopšteno da je izvršilo
navodno uznemiravanje njemu je tada bilo nepoznato i on ga je tog dana vidio
prvi i jedini put u životu. Kada su došli u naselje Š na mjestu za koje im je
saopšteno, zatekli su ovdje oštećenog Č i koji je bio uznemiren , okrivljenog
nisu zatekli kući već su dobili informaciju da se nalazi u komšiluku kod
jednog taksiste po imenu L čijeg se prezimena ne sjeća i kada su došli u tu
kuću izašao je L i na njihovo pitanje da li je lice koje traže kod njega, on
im je odgovorio da jeste i da će izaći napolje i ubrzo je izašao okrivljeni
koji je bio u vidno alkoholisanom stanju, agresivni njima i drugim licima je
upućivao brojne uvrede kojih se sada ne može sjetiti. Oni su ovo lice priveli
u prostorije dežurne službe i zna da je u prostorijama dežurne službe vođi
sektora K upućivao , ne sjeća se, da li uvrede ili prijetnje, jer je od tada
prošlo puno vremena, pa se ne može sjetiti riječi koje je uputio K.
Ne može se sjetiti da li je povodom predmetnog događaja potpisao dvije
službene zabilješke. Nakon što su mu pokazane dvije službene zabilješke navodi
da se na obje službene zabilješke nalazi njegov potpis, jer se ponekad
potpisuje ćirilicom, a nekad latinicom. Oni službene zabilješke sačinjavaju
sami povodom događaja koji je predmet službene zabilješke. Službena zabilješka
može biti napisana rukom, a može biti otkucana na računaru. Kada je u pitanju
sadržina službene zabilješke ona sigurno preciznije predstavlja njegovo
postupanje i tačnija je od njegove sadašnje izjave. Kada dobiju obavještenje
za intervenciju oni dobiju adresu iz dežurne službe, a ako ne znaju gdje se
nalazi ta ulica oni se kod kolega raspitaju o tome gdje se ulica nalazi. Ne
sjeća se ko ih je uputio do kuće I Č. Ne može se sjetiti gdje su parkirali
službeno vozilo. Sjeća se lika Č i ali ne može da se sjeti gdje su sa njim
pričali. Ne može se sjetiti da li su prvo otišli do kuće L ili su išli do kuće
P . Oni nisu ulazili u kuću L, zna da je L izašao iz kuće ali da li je sam
izašao ne zna. Za privođenje lica zbog narušavanja javnog reda i mira njima ne
treba pismeni nalog. Oni su odmah nakon privođenja P doveli u prostorije
dežurne službe i njihov je zadatak da osumnjičeno lice dovedu u prostorije
dežurne službe, a što se dalje preduzima nije u njegovoj nadležnosti.
Svjedok P I je naveo da se dana 24.04.2011.g. u popodnevnim satima nalazio u
njihovoj porodičnoj kući u naselju Š i u jednom trenutku je kroz prozor
dječije sobe vidio da je pored njihove kapije zaustavljeno policijsko vozilo
tipa džip. Izašao je da bi vidio o čemu se radi i vidio je da već prema tom
mjestu ide komšija M H. U jednom trenutku primijetio je dva policajca od kojih
je jedan bio policajac koji je prethodno bio svjedok i jedan koji je bio
krupniji od njega i zna da su njegovom ocu ruke bile nazad, da ga je jedan
policajac držao u predjelu ruku, a da li je na rukama imao sredstvo za
vezivanje ne može se izjasniti. Zna da je njegov otac nešto govorio ali se ne
može izjasniti koje riječi su bile u pitanju. Kada su oca doveli do vozila
uveli su ga u vozilo i otišli sa tog mjesta. Na licu mjesta bio je prisutan
još jedan komšija D R koga se dobro sjeća da je bio na tom mjestu. Ne može se
izjasniti u kakvom se stanju nalazio njegov otac od trenutka kada ga je vidio
do momenta kada je ušao u policijsko vozilo. Ovog dana, njegova djeca stara 8
i 10 godina su se igrala u njihovom dvorištu i došli su kod njega i rekli mu
da im je jedna baba, misleći na majku I Č, rekla da su oni svi u kući ludi i
da treba da se gube odavde. Ovo se sve dešavalo nakon predmetnog događaja koji
je maloprije opisao. Ne može se sjetiti da li je ovom prilikom njegova kćerka
plakala. Svi ovi događaji sa komšijama su uticali na njihovu nervozu. On je
djelom zbog ovih događaja, a dijelom zbog nekih drugih događaja koje sada ne
bih saopštavao, privremeno odselio u N.
Iz nalaza i mišljenja vještaka neuropsihijatra M S od 29.10.2012. godine je
utvrđeno da je okrivljeni P b osoba prosječnih intelektualnih kapaciteta, ne
boluje od trajnog duševnog oboljenja niti težeg duševnog poremećaja. Ispoljava
simptome emocionalno nestabilnog poremećaja ličnosti sa simptomima promjene
raspoloženja, pretežno disforičnog ispoljavanja, pojačane napetosti i
razdražljivosti uz pojačanu interpretativnu spremnost. Dugogodišnji konfliktni
odnos sa komšijama, familijom oštećenog, uz prisutne sudske sporove su
uzrokovali pojačanu napetost ispitanika u dužem vremenskom periodu. Okrivljeni
negira zavisnost o alkoholu, ali je prisutno konzumiranje periodičnog tipa.
U vrijeme izvršenja krivičnog djela imajući u vidu iskaz okrivljenog, kao i
iskaze svjedoka koji upućuje da se u vrijeme deliktne situacije nalazio u
stanju akutne alkoholne intoksikacije teškog stepena koja odgovara kliničkoj
slici jednostavnog pijanstva.Nema karakteristike kliničke slike patološke
reakcije na alkohol (komplikovanog i patološkog pijanstva). Poznato je da se
alkohol prema svojim svojstvima uticaja centralni i periferni nervni sistem
(funkcije mozga i kičmene moždine, depresivno inhibira funkcije. Dovodi do
otkočenja funkcija moždane kore, oslobađaju se nagonske i emocionalne
tendencije, javlja se povišeno raspoloženje i nekontrolisano vladanje. Remeti
se sposobnost shvatanja i rasuđivanja.
Ispitanik negira krivično djelo koje mu se stavlja na teret, potvrđuje
konzumiranje alkohola u kritično vrijeme delikta. Analizirajući ponašanje
okrivljenog u vrijeme izvršenja krivičnog djela i način izvršenja kako se
navodi u sudskom spisu može se zaključiti da okrivljeni je ispoljavao simptome
kvalitativnih i kvantitativnih poremećaja svijesti u smislu pomućenja svijesti
uzrokovane alkoholnom intoksikacijom težeg stepena koje je kod okrivljenog
bitno umanjilo sposobnost shvatanja značaja svog djela i upravljanja svojim
postupcima. Krivično djelo je psihopatološki motivisano akutnom intoksikacijom
alkohola.
Vještak je mišljenja da optuženi P b ne boluje od trajnog duševnog oboljenja,
osoba je prosječnih intelektualnih sposobnosti, ne pokazuje simptome težeg
duševnog poremećaja. Ispoljava simptome emocionalno nestabilnog poremećaja
ličnosti.
U vrijeme izvršenja krivičnog djela nalazio se u stanju akutne alkoholisanosti
težeg stepena koje odgovara kliničkoj slici jednostavne alkoholisanosti,
odnosno ne upućuje na patološku reakciju na alkohol, imajući u vidu način
izvršenja krivičnog djela i ponašanje okrivljenog u vrijeme izvršenja
krivičnog djela.
Ispitanik negira krivično djelo kojim se tereti. Pod pretpostavkom da je isto
počinio mišljenja je da su sposobnost shvatanja značaja krivičnog djela i
mogućnost upravljanja svojim postupcima u vrijeme izvršenja krivičnog djela
kod okrivljenog bili bitno smanjeni.
Vještak neuropsihijatar M S je na glavnom pretresu dana 01.04.2012. godine
naveo da na navedene primjedbe okrivljenog može da kaže da okrivljeni ne
razumije proces vještačenja. Nikakva uvredljiva pitanja. Uobičajeno je da
vještak postavi pitanja, što je i standard vještačenja, a pitanja se odnose na
život, osobe koja se vještači i odgovornosti krivičnog djela. U tom pogledu je
i cijenio i citirao podatke koji su registrovani u sudskom spisu. Nije
utvrđivao činjenice niti je to predmet vještačenja, a pogotovo primjedbe koje
se odnose da li je izvršio ili nije izvršio kriv.djelo jer je to stvar ocjene
suda. U konkretnom mišljenju koje se odnosi na sposobnost shvatanja značaja
djela kao i mogućnost upravljanja svojim postupcima okrivljenog, procijenio je
da su sposobnost shvatanja značaja djela i mogućnost upravljanja svojim
postupcima kod okrivljenog bili bitno smanjeni, odnosno, primjena člana 14
st.2. KZ. Ova procjena ovoga stepena je data na temelju ponašanja okrivljenog
u vrijeme izvršenja kriv. djela gdje i svjedoci upućuju na prisustvo alkohola
i toksikacije u vrijeme izvršenja kriv. djela. Ovo stanje je dominantna
posledica akutne alkoholne intoksikacije. I kod neposrednog intervjua je isto
tako dobio podatke koje je mogao cijeniti na takav način. Što se tiče ličnosti
okrivljenog to je uobičajena praksa da nakon psihijatrijskog intervjua se
ocjenjuje i ličnost okrivljeni. Istog nije svrstao u osobe koje boluju od
trajnog duševnog oboljenja odnosno pokazuju simptome težeg duševnog
poremećaja.
Iz izvoda iz kaznene evidencije na ime okrivljenog MUP Republike S
br.235-2/4250/11 od 25.10.2011. godine utvrđeno je da okrivljeni nije
osuđivan.
Sud je u toku glavnog pretresa donio rješenje sa se sasluša svjedok P M. Kako
sud ne raspolaže nikakvim bližim podacima kako bi mogao obezbijediti prisustvo
svjedoka na glavnom pretresu donijeto je rješenje da se P M neće se saslušati
na glavnom pretresu.
Okrivljeni je predložio da se u dopuni dokaznog postupka pročitaju i dvije
krivične prijave od 19.08.2010. godine i 9.01.2011. godine, a umjesto da to
rezultira podnošenjem prijava protiv komšija policajac K M je napisao prijavu
za prekršaje protiv njega koju takođe predlaže kao dokaz. Kako krivične
prijave i prekršajna prijava ne mogu izvoditi na glavnom pretresu kao dokaz,
predlog okrivljenog je odbijen kao neosnovan.
Ocjenom izvedenih dokaza sud je utvrdio da je okrivljeni P b izvršio krivična
djela koja mu se stavljaju na teret, na način predstavljen u izreci presude.
Okrivljeni iznoseći svoju odbranu ne priznaje da je učinio krivična djela koja
mu se stavljaju na teret. U bitnom navodi je navedenog dana konzumirao
alkohol, ali alkohol kako navodi nije uticao na njegovo ponašanje jer po
prirodi nije agresivan čovjek i nikada nasilno ne rješava probleme.
Kada je u pitanju krivično djelo ugrožavanje sigurnosti iz čl. 168 st.1
Krivičnog zakonika, činjenično stanje je utvrđeno iz iskaza svjedoka oštećenog
Č i, D aa i svjedoka Č M, koji su u bitnom saglasno predstavili predmetni
događaj, ponašanje okrivljenog i riječi koje je uputio oštećenim. Oštećeni su
i u prethodnom postupku i na glavnom pretresu predmetni događaj opisali na
isti način, što takođe ukazuje da su oštećeni sudu predstavili ono što su
doživjeli, jer da nije tako između njihovih iskaza iz prethodnog postupka i sa
glavnog pretresa bi postojale razlike.
Za postojanje krivičnog djela ugrožavanje sigurnosti neophodno je da prijetnja
napadom na život i tijelo oštećenog bude ozbiljna. Prijetnje kao radnja
izvršenja krivičnog djela ugrožavanje sigurnosti mora da bude objektivno
ostvarljiva da bi stvorila strah kod oštećenog. Posledica krivičnog djela
jeste strah kod oštećenog, koji mora biti takvog intenziteta da se usled njega
stvara osjećaj lične nesigurnosti i ugroženosti. Obojica oštećenih su izjavili
da su zbog riječi okrivljenog osjetili strah i ugroženost. Cijeneći loše
odnose u kojima se nalaze okrivljeni i oštećeni Č i, da je okrivljeni u
alkoholisanom stanju došao ispred kuće oštećenog u kojoj se nalazila njegova
porodica, upućivanje riječi oštećenom da će ga srediti, po ocjeni suda
predstavlja riječi koje su ugrozile sigurnost oštećenog. To se posebno odnosi
na upućivanje riječi mld D au, jer upućivanje riječi maloljetnom licu
„samljeću te da te ni otac ni majka neće sastaviti“, ne ostavljaju nikakvu
dilemu u pogledu namjere lica koje upućuje takvu prijetnju. Prijetnjom i
preduzetim radnjama od strane okrivljenog, stvoren je osjećaj ugroženosti kod
oštećenih Č i i D aa. Pravno kvalifikujući utvrđeno činjenično stanje sud je
našao da je okrivljeni izvršio dva krivična djela ugrožavanje sigurnosti iz
čl. 168 st. 1 Krivičnog zakonika, a ne jedno krivično djelo ugrožavanje
sigurnosti iz čl.168 st. 2 u vezi st.1 Krivičnog zakonika. Krivično djelo
ugrožavanje sigurnosti iz čl.168 st. 2 u vezi st.1 Krivičnog zakonika čini ko
jednom radnjom ugrozi sigurnost više lica. Okrivljeni je sa dvije radnje
ugrozio sigurnost dva lica i po ocjeni suda učinio je dva osnovna oblika
krivičnog djela ugrožavanje sigurnosti, a ne jedan kvalifikovani oblik
krivičnog djela.
Utvrđeno je da je okrivljeni učinio i krivično djelo napad na službeno lice u
vršenju službene dužnosti iz čl. 376 st.3 u vezi st.1 Krivičnog zakonika.
Oštećeni K M navodi da je u prostorijama UP PJ B zatekao okrivljenog koji mu
je odmah, ničim izazvan uputio riječi „a ti mangupe, zapamtićeš ti mene, mnogo
sam jak, imam muda, srediću te“. Za vrijeme upućivanja navedenih riječi
okrivljeni je bio agresivan i imao je utisak da je htio da ga napadne, tako da
se u konkretnom slučaju osjetio ugroženo. Iskaz oštećenog potvrđuje se iskazom
svjedoka u to vrijeme dežurnog starješine N S koji je u prethodnom postupku
naveo da je okrivljeni oštećenom uputio gore navedene riječi, dok se na
glavnom pretresu nije mogao sjetiti tih riječi, osim što se sjećao da se
radilo o uvredama i prijetnjama. Iskaz oštećenog i svjedoka N iz prethodnog
postupka potvrđuje i svjedok B V koji je potvrdio da je okrivljeni oštećenom
uputio riječi iz dispozitiva i da je u jednom trenutku krenuo prema oštećenom
u čemu je spriječen. Svjedok Ć B se nije mogao sjetiti riječi koje je uputio
okrivljeni P ali je naveo da je isti bio u pijanom stanju i da je upućivao
uvrede ili prijetnje. Za sud je nesporno da je okrivljeni oštećenom uputio
riječi prijetnje „a ti mangupe, zapamtićeš ti mene, mnogo sam jak, imam muda,
srediću te“. Iskaze oštećenog i svjedoka N u prethodnom postupku i svjedoka B,
sud je prihvatio kao jasne i objektivne, zbog čega im je poklonio vjeru.
Nemogućnost svjedoka N da se na glavnom pretresu sjeti konkretnih riječi koje
je okrivljeni uputio oštećenom ne dovodi u pitanje istinitost iskaza koji
svjedok dao u prethodnom postupku.
U konkretnom slučaju utvrđeno je da je okrivljeni uputio prijetnje u vrijeme
kada je oštećeni redovnim rasporedom poslova vršio službenu dužnost, budući da
je trebao da nakon privođenja sasluša privedenog P B. Radnja izvršenja
osnovnog oblika krivičnog djela iz čl. 376. st.3. u vezi st.1. KZ jeste napad
ili prijetnja napadom na službeno lice. Napad obuhvata radnje koje su fizički
i neposredno upravljene na tijelo službenog lica. Neophodno je da do napada
ili prijetnje napadom dođe u vrijeme kada službeno lice vrši svoju dužnost.
Djelo je dovršeno onda kada je preduzet napad ili su upućene prijetnje da će
se napasti službeno lice. Po ocjeni suda upućivanje od strane okrivljenog
ovlašćenom policijskom službeniku riječi da će ga srediti predstavlja
prijetnju napadom u smislu predmetnog krivičnog djela.
Svjedok P I nije bio očevidac predmetnih događaja pa je sud našao da njegov
iskaz nije od uticaja na drugačije presuđenje.
Okrivljeni je krivična djela učinio postupajući sa direktnim umišljajem. Uslov
za postojanje krivice jeste da na strani učinioca postoji uračunljivost i
vinost. Krivični zakonik propisuje mogućnost krivice i za učinioca koji je u
vrijeme izvršenja krivičnog djela bio neuračunljiv, ali samo pod uslovom da se
upotrebom alkohola, droge ili na drugi način, u takvo stanje sam doveo i da je
učinjeno djelo, prije nego što se doveo u takvo stanje, bilo obuhvaćeno
njegovim umišljajem, ili u odnosu na to djelo kod njega postojao nehat
(actiones liberae in causa). Prema nalazu i mišljenju vještaka neuropsihijatra
M S okrivljeni je u vrijeme izvršenja djela ispoljavao simptome kvalitativnih
i kvantitativnih poremećaja svijesti u smislu pomućenja svijesti uzrokovane
alkoholnom intoksikacijom težeg stepena koje je kod okrivljenog bitno umanjilo
sposobnost shvatanja značaja svog djela i upravljanja svojim postupcima.
sposobnost shvatanja značaja krivičnog djela i mogućnost upravljanja svojim
postupcima u vrijeme izvršenja krivičnog djela kod okrivljenog bili bitno
smanjeni.
U situacijama u kojima se okrivljeni doveo u stanje bitno smanjene
uračunljivosti u pogledu psihičkog odnosa utvrđuje se kakav je on bio u
vrijeme kada se učinilac krivičnog djela stavljao u privremeno neuračunljivo
stanje, u kojem kasnije vrši djelo, a ne u vrijeme preduzimanja radnje
izvršenja krivičnog djela.
Kada je u pitanju krivica ovakvih učinilaca ista se izjednačava sa
uračunljivim učiniocima krivičnog djela, i to kako kada su u pitanju učinioci
krivičnih djela koji su bili neuračunljivi, tako i kada su bili u stanju bitno
smanjene uračunljivosti. U čl. 14 st. 3. Krivičnog zakonika nije decidno
naveden slučaj dovođenja u stanje bitno smanjene uračunljivosti, međutim,
logičko tumačenje ove zakonske odredbe upućuje na to da se i prema takvim
učiniocima, treba odnositi kao prema uračunljivim učiniocima krivičnih djela.
Sud je precizirao riječi prijetnje koje je okrivljeni uputio oštećenom mld D
au, koje je utvrdio iz iskaza mld oštećenog. Ocijenjeno je da se navedenim
preciziranjem ne narušava identitet optužnog predloga i presude.
Odlučujući se za krivičnu sankciju prema okrivljenom sud je cijenio sve
olakšavajuće i otežavajuće okolnosti iz čl. 42 KZ. Od olakšavajućih okolnosti
cijenjene su lične prilike jer je okrivljeni čovjek u ozbiljnim godinama i
njegov raniji život, jer nije osuđivan. Otežavajućih okolnosti na strani
okrivljenog nije bilo. Sud je okrivljenom na osnovu čl. 48. Krivičnog zakonika
za krivično djelo napad na službeno lice u vršenju službene dužnosti iz čl.
376. st.3. u vezi st.1. Krivičnog zakonika utvrdio kaznu zatvora u trajanju od
6 mjeseci, za krivična djela ugrožavanje sigurnosti iz čl.168 st. 1 Krivičnog
zakonika kazne zatvora u trajanju od po 2 mjeseca, nakon čega mu je izrekao
uslovnu osudu kojom mu je utvrdio jedinstvenu kaznu zatvora u trajanju od
devet mjeseci i istovremeno odredio da se kazna neće izvršiti ukoliko
okrivljeni u roku od dvije godine od dana pravosnažnosti ne izvrši novo
krivično djelo. Imajući u vidu kvalitet olakšavajućih okolnosti, a u
nedostatku otežavajućih, sud je izveo zaključak da će se izricanjem uslovne
osude postići svrha izricanja uslovne osude i da će se ovom vrstom krivične
sankcije dovoljno uticati na okrivljenog da u buduće ne čini krivična djela.
Odluka o imovinsko pravnom zahtjevu zasniva se na odredbi čl. 239 st. 2
Zakonika o krivičnom postupku. Oštećeni K M, Č I i zakonski zastupnik mld D aa
D S su postavili imovinsko pravni zahtjev koji nisu precizirali. Oštećeni nisu
sudu dostavili ni jedan dokaz na osnovu koga bi se moglo odlučiti o
osnovanosti imovinsko pravnog zahtjeva, a kako podaci iz krivičnog postupka
nisu pružali osnov ni za potpuno ni za djelimično presuđenje, a njihovo
pribavljanje bi vodilo znatnom odugovlačenju postupka, sud je uputio oštećene
da imovinsko pravni zahtjev ostvare u parničnom postupku.
Odluka o troškovima krivičnog postupka zasniva se na odredbi čl. 229 st.1 ZKP.
Okrivljeni P b je dužan da plati troškove krivičnog postupka u iznosu od
400,00 €, koji se odnose na plaćanje troškova vještaka neuropsihijatra u
iznosu od 236,50 €, troškove branioca po službenoj dužnosti u prethodnom
postupku, E M, advokata iz B u iznosu od 112,50 € i troškove za rad suda koji
su određeni prema trajanju, složenosti krivičnog postupka i imovinskim
prilikama okrivljenog.
Na osnovu izloženog odlučeno je kao u izreci presude.
OSNOVNI SUD U BARU
Dana 01.04.2013. godine
ZAPISNIČAR S U D I J A
Milijana Minić Goran Šćepanović
PRAVNA POUKA:Protiv te presude može se
izjaviti žalba Višem sudu u Podgorici u roku od
8 (osam) dana od dana prijema pismenog otpravka.
Žalba se predaje ovom sudu u dva primjerka.
DNA: - 1 x spisi
- 1 x okrivljenom
- oštećenim nakon pravosnažnosti.
- 1 x ODT