K.br.20/13
U IME CRNE GORE
OSNOVNI SUD U ŽABLJAKU, kao prvostepeni krivični sud po sudiji Jovković
Milovanu,kao sudiji pojedincu, uz sudjelovanje Kaljević Nadje kao zapisničara,
u krivičnom predmetu protiv okrivljenog A.Z. iz Ž. ul. ... bb, zbog krivičnog
djela lake tjelesne povrede iz čl.152 stav 1 Krivičnog Zakonika Crne Gore,
koji se vodi po privatnoj tužbi podnijetoj dana 12.07.2013 godine privatnog
tužioca K. V. iz Ž., nakon održanog usmenog, javnog i glavnog pretresa dana
16.08.2013. godine, u prisustvu privatnog tužioca i okrivljenog, istog dana
donio je, a javno objavio dana 20.08.2013 godine,
P R E S U D U
OKRIVLJENI A.Z. sa JMBG..., od oca N. i majke K. rođene S., rođen... godine u
Ž. sa prebivalištem u Ž. ul.... bb, državljanin CG, zaposlen, srednjeg
imovinskog stanja sa mjesečnim primanjem od 500,00€, završio srednju
elektrotehničku školu, oženjen otac dvoje punoljetne djece, pismen, vojsku
služio, vodi se u VE, neosudjivan, protiv koga se ne vodi postupak za drugo
krivično djelo,
K r i v j e
Što je
Dana 30.07.2013 godine dok se privatni tužilac K.V. nalazio na terasi
ugostiteljskog objekta "S.V." u Ž. u društvu sa Š.R. i Ć.V., u jednom trenutku
prišao je njihovom stolu okrivljeni A.Z. i bez povoda i razloga uhvatio
privatnog tužioca K. V. za grlo i vrat jako ga stiskajući, kojom prilikom mu
je nanio laku tjelesnu povredu koja se manifestuje u vidu krvnog podliva na
lijevoj strani vrata,
-čime je izvršio krivično djelo lake tjelesne povrede iz čl.152 stav 1 Krivičnog Zakonika Crne Gore (KZCG),
-pa ga sud na osnovu naprijed navedenih odredbi, te čl.5,13,15,32,33,39 stav 3 i 42 Krivičnog zakonika Crne Gore(KZCG), te čl.226,229 i 374 Zakonika o krivičnom postupku Crne Gore (ZKP-a CG)
O S U DJ U J E
Na novčanu kaznu u iznosu od 600,00€ (šestoeura) koju je okrivljeni dužan
platiti po pravosnažnosti presude, a koja će se kazna u slučaju neplaćanja
zamijeniti kaznom zatvora, tako što će se za svakih započetih 25,00€ novčane
kazne odrediti 1 (jedan) dan kazne zatvora.
Obavezuje se okrivljeni da plati privatnom tužiocu troškove krivičnog postupka
u iznosu od 55,00€, kao i sudu sudski paušal u iznosu od 30,00€ u roku od 15
dana od dana pravosnažnosti presude.
O b r a z l o ž e nj e
Privatni tužilac K.V. u svojoj tužbi podnijetoj ovom sudu dana 12.07.2013
godine u bitnom je istakao da ga je okrivljeni A.Z. dana 03.07.2013 godine oko
08,00 h dok se nalazio na terasi ugostiteljskog objekta "S.V." u Ž., gdje je
sjedio za stolom sa Š.R. i Ć.V. i razgovarao, bez povoda i razloga fizički
napao na način što ga je desnom rukom uhvatio za grlo i vrat jako ga
stiskajući nakon čega ga je Š. R. razdvojio od privatnog tužioca stajući
izmedju njih.Nakon ovoga A.Z. je ponovo nasrnuo na njega u čemu ga je
spriječio Š.R.. Konkrenom prilikom zadobio je laku tjelesnu povredu u predjelu
vrata i grla zbog kojih povreda je zatražio pomoć ljekara u Žabljaku, a o čemu
posjeduje i ljekarski izvještaj.
U završnoj riječi privatni tužilac je precizirao privatnu tužbu "da je
okrivljeni dana 03.07.2013 godine oko 8 h dok se privatni tužilac k.V. nalazio
na tetasi ugostiteljskog objekta S.V. u Ž. u društvu sa Š.R. i Ć.V., u jednm
trenutku prišao je njihovom stolu A.Z., bez povoda i razloga uhvatio privatnog
tužioca K.V. za grlo i vrat jako ga stiskajući, kojom prilikom mu je nanio
laku tjelesnu povredu koja se manifestuje u vidu krvnog podliva na lijevoj
strani vrata". Ostaje pri ovako preciziranoj privatnoj tužbi i traži da se
nakon sprovedenog postupka okrivljeni oglasi krivim i kazni po zakonu, a što
se tiče troškova traži da mu se plati uplaćeni predujma od 55,00€.
Okrivljeni A.Z. u svojoj odbrani je naveo da ne priznaje krivicu niti krivično
djelo koje mu je stavljeno na teret, da je dana 03.07.2013 godine izjuta
sjedio pred "S.V." u dnu terase do "F.f.". Oko 8,00h K.V. koji je sjedio za
stolom na terasi "S. V." glasno je dozivao "R. da li imamo betonskih stubova
još da prodamo". Na razdaljini od 30m čuo je ovo pitanje i u tome je prepoznao
sebe, da ga tretira V. kao lopova, odnosno nekoga ko je uzurpirao betonske
stubove. Reagovao je na način, da kada je prišao do K.V. istoga je odgurnuo, a
nije ga udario, a ovo je uradio sa namjerom da ga spriječi u daljim psovanjima
odnosno vrijedjanima. U tom momentu preko puta je naišao R. inžinjer koji nije
reagovao, vjerovatno nije ni konstatovao da se o tome radi. Zbog svega ovoga
osjećao se povrijedjeno, te je i nastupio sa namjerom da K. opomene da ga nebi
dalje vrijedjao. Ne priznaje da je bez povoda prišao stolu gdje je sjedio K.,
niti da ga je tom prilikom hvatao desnom rukom za grlo i stiskao, samo ga je
gurnuo da ga prekine u namjeri da ga dalje vrijedja. Takodje nije ponovo
nasrtao na oštećenog samo mu je rekao da ga više ne uzima u usta.
U završnoj riječi okrivljeni je izjavio da ne smatra da je ovom prilikom
učinio krivično djelo, a ovo sa razloga jer prepirku koja se desila toga dana
pred S. V. ne smatra ozbiljnim činom s njegove strane, jer je to proisteklo iz
jedne prepirke bez njegove namjere da se toga dana bilo s kim svadja.
Sud je posebno cijenio odbranu okrivljenoga, pa istu nije prihvatio jer je
usmjerena na izbjegavanje vlastite odgovornosti. Okrivljeni nije priznao
krivično djelo koje mu se stavlja na teret, niti se pokajao zbog istoga.
Tvrdnju okrivljenoga da se zbog upućene rečenice od strane privatnog tužioca
"R. da li imamo betonskih stubova još da prodamo" osjećao povrijedjeno
smatrajući da je upućenja njemu, da ga tretira privatni tužilac kao lopova
odnosno nekoga ko je uzurpirao betonske stubove prišao je privatnom tužiocu i
odgurnuo ga, a sve u namjeri da ga opomene kako ga više nebi vrijedjao, sud
nije prihvatio jer privatni tužilac nije tom prilikom pominjao ime A.Z. niti
je rečenica privatnog tužioca upućivala na aluziju o prodaji betonskih
stubova, već je ista bila upućena nekom drugom licu, a kasnije se ispostavilo
da je to lice bilo R.Ž. . Sud nije imao nijednog razloga da na drugi način
cijeni iznesenu odbranu okrivljenoga, jer je ista u suprotnosti sa iskazom
svjedoka dr.I.B., a protivna je nalazu i mišljenju vještaka medicinske struke
dr.primarijusa P.M., te dostavljenoj medicinskoj dokumentaciji.
U dokaznom postupku radi rasvetljenja činjeničnog stanja sud je sproveo
dokaze, saslušao privatnog tužioca, svjedoke: Ć.V., Š.R., R.Ž., Š.I. i I.B.
izvršio uvid: u izvještaj ljekara jedinice HMP u Žabljaku na ime privatnog
tužioca K.V. od 03.07.2013 godine, u nalaz i mišljenje vještaka medicinske
struke dr.primarijusa P.M. hirurga i u Izvještaj iz kaznene evidencije za
okrivljenog A.Z. izdat od Ministarstva unutrašnjih poslova 78-04
br.245/13-385/1 od 18.07.2013 godine.
Privatni tužilac u bitnom je naveo da je dana 03.07.2013 godine u jutarnjim
časovima sjedio je u društvu sa V.Ć., R.Š. i I.Š. . Okrenuo se dotičnom stolu
gdje je sjedio R. i pitao ga je "R. da li ima sada gdje betonski stub da se
nabavi". Nakon par minuta prišao mu je A.Z. raširenih ruku i uhvatio ga za
grlo i stisnuo. Nijednog momenta nije pomenuo A., niti je pričao o struji koju
je A.  radio i misli da nije imao razloga da ga udari, jer nije ustajao sa
svoga mjesta, ruke su mi bile položene na stolu. R.Š. je sjedio sa njegove
lijeve strane i prešao je preko njegovih koljena, te odgurao A. od njega.
Nakon što je R. spustio ruke, A. je ponovo počeo da prijeti, krenuo je ka
njemu, ali ga je R. ponovo zaustavio. Svi tu pristuni su vikali "nemoj Z.".
Nakon ovoga otišao je u DZ u Hitnu u Žabljaku gdje je pregledan i gdje mu je
dat izvještaj o povredama. Privatni tužilac na kraju ističe da se pridružuje
krivičnom gonjenju, a da će o imovinsko pravnom zahtjevu odlučiti nakon ovog
postupka.
Sud je cijenio iskaz privatnog tužioca kao objektivan, jasan i nesumljiv, pa
ga je kao takvog i prihvatio. Privatni tužilac kazuje da ga je okrivljeni
fizički napao na način što ga je desnom rukom uhvatio za grlo i vrat jako ga
stiskajući, kojom prilikom je zadobio laku tjelesnu povredu u vidu krvnog
podliva na lijevoj strani vrata, a ovo sa razloga jer isti svoju podlogu
nalazi u potpunosti u iskazu dr. I.B., te nalazu i mišljenju vještaka
medicinske struke, kao i priloženoj medicinskoj dokumentaciji.
Svjedok Ć.V. je naveo da je tog jutra sjedio na terasi restorana "S.V." sa K.
i njegovim društvom. Ostali su za stolom on, K. i Š., dok su ostali iz društva
otišli. Pričao je sa Š., dok je K.V. prčao sa električarima koji su sidjeli za
dotičnim stolom, čini mu se da je tu bio Ž.R.. K. je rekao tom prilikom u
pravcu R. "imate li betonskih stubova da prodate". Bio je okrenut ledjima ka
Robnoj kući, tako da nije vidio A.Z. odakle je došao, ali je imenovani prišao
i uhvatio je K. za predio prsiju, ne može da precizira da li je to bio varat
ili ispod vrata. Prisutni su skočili da ih razdvoje, tako da više nije bilo
fizičkog kontakta medju njima, već se nastavilo sa prepirkom izmedju istih.
Koliko se može sjetiti V. je imao na sebi košulju. Uhvatio ga je sa jednom
rukom , ali se ne može sjetiti sa kojom.
Svjedok Š.R., je naveo da je dana 03.07.2013 godine sjedio ispred restorana
"S.V." zajedno sa Ć.V. i K.V.. Sa njegove lijeve strane sjedio je Ć.V., a sa
desne V.. Bio je okrenut V. bočno i čuo je kada je V. uputio Ž.R. rečenicu
"Imate li još nekih betonskih stubova". Nezna odakle se tu stvorio A.Z. kojega
nije vidio da dolazi i odmah je počeo da se čupa sa V. . Z. je uhvatio V. u
predjelu prsiju ispod vrata, drugo nemože da se izjasni, jer nije dobro vidio,
nemože da se precizno sjeti da li ga je uhvatio sa jednom ili obadvije ruke.
Nakon ovog on je mahinalno skočio i njih dvojicu razvadio. Pošto ih je
razdvojio medju njima nije više bilo fizičkog kontakta, bilo je samo verbalnih
prepirki. Nemože precizno da se izjasni u kom predjelu prsiju ispod vrata je
okrivljeni uhvatio privatnog tužioca prilikom prepirke, ali zna da je skočio
na njega kako bi ih razdvojio.
Svjedok R.Ž., je naveo da je dana 03.07.2013 godine sjedio na terasi objekta
S.V.. Od stola gdje su sidjeli K.V., Š.R. i Ć.V.  bio je udaljen jedno 2-3
stola više prema objektu. Čitao je novine i V. ga je pozvao "R., treba mi
betonski stub gdje mogu da nabavim". Ne može se sjetiti da je tom prilikom
upotrebljavana riječ "prodaja", jer je smatrao da to nije upućeno njemu, jer
kakve on ima veze sa stubovima električnim. Nije obratio pažnju na dolazak
A.Z., jer je čitao novine, a vidio je samo da se on sa V. raspravlja. Nije
vidio da je okrivljeni Z. uhvatio za vrat privatnog tužioca sa desnom rukom,
jer nije obraćao pažnju na njih kada je počela verbalna rasprava, jer je
uobičajno na toj terasi svakog jutra da budu odredjene šale, dobacivanja i sl.
Ne spori da mu je privatni tužilac pokazao modrice na vratu, nakon sat vremena
po ovom dogadjaju, ali on fizički kontakt privatnog tužioca i okrivljenog nije
vidio.
Sud je cijenio iskaze svjedoka Ć.V., Š.R.i R.Ž., pa je zaključio da iste
nemože prihvatiti, a ovo sa razloga jer njihovo kazivanje nije logično i
suprotno je nalazu i mišljenju vještaka medicinske struke, iskazu svjedoka
dr.I.B., te prilaženoj medicinskoj dokumentaciji. Naime, saslušani svjedoci u
svojim iskazima tvrde da nijesu vidjeli da je okrivljeni kritične prilike
uhvatio privatnog tužioc za grlo i vrat jako ga stiskajući , a što je potpuno
suprotno gore provedenim dokazima. Nelogičnost i konfuznost u iskazima gornjih
svjedoka veća je tim prije što su oni očevidci dogadjaja i što su bili obzirom
na prostornu i vizuelnu udaljenost u prilici da fizički kontakt posmatraju od
samog početka do kraja, pa je sud zaključio da su gornji svjedoci svojim
iskazima pokušali da omoguće povoljniji položaj okrivljenog u ovom postupku.
Svjedok Š.I. je naveo da je dana 03.07.2013 godine bio na kafi pred "S.V."
zajedno sa K.V., Š.R. i Ć.V.. U jednom momentu se V. obratio sa pitanjem R.
"R. ima li gdje jedan betonski stub da se nabavi treba mi ". Nakon ovoga
otišao je tako da nije bio prisutan kada se desio fizički konflikt izmedju A.
i K. , pa o tome nema šta da kaže.
Sud je cijenio iskaz ovog svjedoka, ali je našao da isti nije od uticaja na
donošenje drugačije odluke u ovoj pravnoj stvari.
Svjedok dr. I.B.  je navela da sa suprugom A.Z. radi u hitnoj, inače njega
lično ne poznaje, dok K.V.  poznaje kao pacijenta. Dana 03. jula 2013 godine
od 10:30h pacijent K.V. se javio u prostorijama Hitne ambulante u Žabljaku. Na
njegovom lijevom dijelu vrata bio je prisutan otok veličine 4x4cm i prisutne
su bile dvije eramatozne promjene u predjelu lijeve polovine vrata. Pacijent
je bio iritiran, bilo je odredjene nervoze kod njega, pitala ga je kako su mu
povrede nanijete, a on joj je rekao da je bio u društvu i čula je kada su ga
drugi pitali koji su bili prisutni u ambulanti, od koga su mu povrede, on je
pomenuo ime A.Z. . Ostaje u potpunosti pri svemu što je napisala u svom
izvještaju tom prilikom, tako da bilo kakvu sumnju u pogledu njenog izvještaja
odbacuje.
Iz izvještaja ljekara jedinice HMP u Žabljaku na ime privatnog tužioca K.V. od
03.07.2013 godine, proizilazi da se pacijent K. javio u prostorije HPM Žabljak
dana 03.07.2013 godine radi konstatacije povreda oko 10:30h. Navodi da je
prisutne povrede zadobio iz tuč. Na lijevom dijelu vrata bočno, prisutan je
otok veličine 4x4cm i prisutne su dvije prugaste trake tamono ružičasto
prebojene veličine 3x1cm, što odgovara otiscima prstiju. Lice je svjesno,
orjentisano prema sebi i drugima u prostoru i vremenu.
Iz nalaza i mišljenja vještaka medicinske struke dr.primarijusa P.M. hirurga
od 30.07.2013 godine, proizilazi da vještak nakon što je pregledao spise
predmeta sa potrebnim osvrtom na medicinsku dokumentaciju našao izvještaj
ljekara Jedinice za HMP u Žabljaku od 03.07.2013 godine na ime K.V. u kome
stoji da se pacijent K. javio u prostorije HPM Žabljak dana 03.07.2013 godine
radi konstatacije povreda oko 10:30h. Navodi da je prisutne povrede zadobio iz
tuče. Na lijevom dijelu vrata bočno, prisutan je otok veličine 4x4cm i
prisutne su dvije prugaste trake tamono ružičasto prebojene veličine 3x1cm,
što odgovara otiscima prstiju. Lice je svjesno, orjentisano prema sebi i
drugima u prostoru i vremenu, a u dijagnozi iz izvještaja na latinskom jeziku
kad se prevede na naš stoji "krvni podliv na lijevoj strani vrata", pa je
vještak mišljenja da se radi u konkretnom slučaju o lakoj tjelesnoj povredi
koja povreda je najvjerovatnije nastala stiskanjem šakom za lijevu stranu
vrata.
Uporedjujući nalaz i mišljenje ovog vještaka sa iskazom privatnog tužioca u
pogledu načina nanošenja povrede, sud je zaključio da je povreda krvni podliv
na lijevoj strani vrata, nastala stiskanjem šakom za lijevu stranu vrata
privatnog tužioca, kako je to isti i naveo.
Sud je u cjelosti prihvatio iskaz svjedoka dr.I.B., te nalaz i mišljenje
vještaka medicinske struke primarijusa dr.P.M. i izvještaj ljekara jedinice
HMP u Žabljaku dr.I.B., kao jasne, logične i nesumljive tim prije jer se
gornji dokazi medjusobno dopunjuju, iskaz svjedoka dr. B.I. dat je na bazi
neposrednog opažanja i ponašanja pacijenta kod prvog pregleda, a nalaz i
mišljenje vještaka dat je u skladu sa medicinskom naukom, a na bazi priložene
medicinske dokumentacije-izvještaja, te posebno iskaza svjedoka dr. I.B. koja
je privatnog tužioca prva pregledala, a pri činjenici da stranke nijesu
prigovorile gornjim dokazima pa ih je kao takve sud uzeo za osnov svoje
odluke.
Izvještaj iz kaznene evidencije za okrivljenog A.Z. izdat od Ministarstva
unutrašnjih poslova 78-04 br.245/13-385/1 od 18.07.2013 godine, proizilazi da
okrivljeni nije osudjivan.
Na osnovu savjesne i brižljive ocjene provedenih dokaza u smislu čl.374 ZKP-a
sud je na pouzdan način zaključio da je okrivljeni počinio krivično djelo lake
tjelesne povrede iz čl.152 stav 1 Krivičnog Zakonika Crne Gore, na način
mjesto i vrijeme bliže opisano u dispozitivu ove presude.
Pravnom ocjenom ovako utvrdjenog činjeničnog stanaj sud nalazi da se u radnji
okrivljenoga bliže opisanom u dispozitivu presude stiču svi bitni elementi
krivičnog djela lake tjelesne povrede iz čl.152 stav 1 Krivičnog Zakonika Crne
Gore, a koje djelo čini svako onaj " ko drugoga lako tjelesno povrijedi ili mu
zdravlje lako naruši", pa je okrivljeni dana 30.07.2013 godine dok se privatni
tužilac K.V. nalazio na terasi ugostiteljskog objekta "S.V." u Žabljaku u
društvu sa Š. R. i Ć.V., u jednom trenutku prišao je njihovom stolu okrivljeni
A.Z.  i bez povoda i razloga uhvatio privatnog tužioca K.V. za grlo i vrat
jako ga stiskajući, kojom prilikom mu je nanio laku tjelesnu povredu koja se
manifestuje u vidu krvnog podliva na lijevoj strani vrata.
Okrivljeni je krivično djelo učinio sa umišljajem kao predvidjenim oblikom
vinosti, jer je bio svjestan da fizičkim napadom na tužioca hvatajući ga
desnom rukom za grlo i vrat i jako stiskajući može tjelesno povrijdeiti
privatnog tužioca, pa je takvu radnju i preduzeo.
Pri odmjeravanju vrste i visine kazne sud je cijenio stepen krivice
okrivljenoga i druge okolnosti predvidjene čl.42 KZ CG, pa je od olakšavajućih
okolnosti na strani okrivljenog cijenio da nije osudjivan, da je porodičan
čovjek otac dvoje punoljetne djece. Otežavajućih okolnosti na strani
okrivljenog sud nije našao, pa je u konkretnom slučaju okrivljenom izrekao
minimalnu novčanu kaznu u iznosu od 600,00€ (šestoeura) smatrajući da nije
bilo nužno izricati efektivnu kaznu zatvora, već da se i sa ovom izrečenom
novčanom kaznom može ostvariti svrha kažnjavanja, shodno čl.32 KZCG u okviru
opšte svrhe krivičnih sankcija, shodno čl. 4 KZCG, a posebno imajući u vidu da
je u stalnom radnom odnosu kod ED, da ima redovna mjesečna primanja u iznosu
od 500,00€, te da mu je supruga zaposlena u Domu zdravlja Žabljak.
Oglašavajući okrivljenog krivim zbog navedenog krivičnog djela sud ga je
obavezao da plati troškove krivičnog postupka privatnom tužiocu u iznosu od
55,00€, a koji troškovi se odnose na naknadu vještaku med. struke za dati
nalaz i mišljenje, sve shodno čl.229 ZKP-a kao i da plati sudski paušal u
iznosu od 30,00€, a koji iznos je odmjeren sobzirom na težinu, složenost i
trajanje postupka, shodno čl.226 stav 3 ZKP-a, dok drugih troškova krivičnog
postupka nije bilo.
OSNOVNI SUD U ŽABLJAKU, dana 20.08.2013 godine
ZAPISNIČAR S U D I J A
Nadja Kaljević.s.r. Milovan Jovković.s.r.
PRAVNA POUKA. Protiv ove presude ima se pravo
žalbe Višem sudu u Bijelom Polju u roku od 8 dana
od dana prijema iste, a preko ovog suda