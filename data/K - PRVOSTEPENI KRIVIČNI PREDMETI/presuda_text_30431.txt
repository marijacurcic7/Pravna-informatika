K. broj 115/12
U IME CRNE GORE
OSNOVNI SUD U BARU, kao prvostepeni krivični, sudija Goran Šćepanović, kao
sudija pojedinac, sa zapisničarom Milijanom Minić, u krivičnom predmetu
optužene D. M., zbog krivičnog djela prevara iz čl. 244. st. 3. u vezi st.1.
Krivičnog zakonika, po optužnici Osnovnog tužilaštva u Baru Kt.br. 396/11 od
28.02.2012. godine, nakon održanog glavnog javnog pretresa u prisustvu
Osnovnog državnog tužioca u Baru Magdelinić Milenka, optužene i njenog
branioca I. F., advokata iz B., dana 20.03.2013. godine donio je, a dana
21.03.2013. godine javno objavio,
P R E S U D U
Optužena D. M., JMBG , od oca B. i majke R., rođene M., rođena . godine u B.,
sa prebivalištem u B., naselje P. bb, domaćica, razvedena, majka dvoje djece,
državljanka C. G., neosuđivana,
Na osnovu čl. 373 tačka 2. ZKP-a
OSLOBAĐA SE OD OPTUŽBE
Da je :
Dana 03.03.2008. godine, u B., svjesna da svojom radnjom može izvršiti djelo,
čije izvršenje je i htjela u namjeri da sebi pribavi protivpravnu imovinsku
korist, lažnim prikazivanjem činjenica da je D. T. potpisao i dao na upotrebu
potvrdu o visini ličnog dohotka i administrativnu zabranu br. od 12.12.2007.
godine, u kojoj je u rubrici »svojeručni potpis žiranta« upisan potpis navodno
D. T., ovjerene pečatom Republičkog Fonda PIO - Područne jedinice B., koji je
predala Podgoričkoj banci, radi dobijanja kredita, sa kojom je zaključila
ugovor kao korisnik kredita br. na iznos od 8.000 eura, koji ne otplaćuje, na
štetu imovine D. T. kao žiranta,
- čime bi učinila krivično djelo - prevara iz čl. 244. st. 3. u vezi st.1.
Krivičnog zakonika.
Jer nije dokazano da je učinila djelo za koje je optužena.
Troškovi krivičnog postupka padaju na teret budžetskih sredstava suda.
O b r a z l o ž e n j e
Optužnicom Osnovnog tužioca u Baru Kt.br. 396/11 od 28.02.2012. godine, koja
je precizirana na glavnom pretresu u pogledu činjeničnog opisa stavljeno je na
teret optuženoj da je učinila krivično djelo prevara iz čl. 244. st. 3. u vezi
st.1. Krivičnog zakonika.
Optužena je u svojoj odbrani u Upravi policije izjavila da je tačno da je u
martu 2008. godine potpisala ugovor o kreditu sa Podgoričkom bankom, i nalog
za otvaranje računa kod te banke,. Ostala dokumenta nije potpisala, a navedena
dokumenta koja je potpisala je potpisala nakon što joj ih je donio pokojni
brat M. D. koji je bio vlasnik firme „M. i V.“. Ona vije angažovala D. T., kao
žiranta, nije vršila ovjeru administrativne zabrane i potvrde o visini
primanja, koja je ovjerena pečatom firme vlasništvo njenog brata. Ona niti je
potpisala nalog za isplatu novca, niti je primila novac u iznosu od 8.000 €.
Na bjanko mjenici se ne nalazi njen potpis. Ona je za sve saznala kada je
obavijestio stric koji je pitao da li je ona podigla kredit kod Podgoričke
banke i kako je njega angažovala kao žiranta bez njegove saglasnosti.
Odgovorila mu je da ne zna o kakvom se kreditu radi, jer je u međuvremenu za
potrebe brata potpisivala sve što joj je on donosio na pijacu gdje je radila.
Ona nije sumnjala u namjere brata i nije obraćala pažnju što potpisuje.
Pred istražnim sudijom je izjavila da je potpisala zahtjev za kredit, koji joj
je donio da potpiše pokojni brat M. D.. Kredit nije odobren po njenom zahtjevu
u Podgoričkoj banci. Ona nije zaključila ugovor sa navedenom bankom niti je
bilo koji drugi dokument potpisala, a nije ni podigla novac od bilo kog
kredita sa navedenom bankom.
Na glavnom pretresu je izjavila da je u njenoj odbrani u Upravi policije
navedeno da je ona potpisala ugovor o kreditu sa Podgoričkom bankom i nalog za
otvaranje računa kod Podgoričke banke. Pred istražnim sudijom je izjavila da
je potpisala zahtjev za kredit, da joj kredit nije odobren i da nije
zaključila ugovor sa Podgoričkom bankom. Precizirala je iskaz navodeći da
jeste potpisala zahtjev za dobijanje kredita, potpisala je ugovor sa
Podgoričkom bankom za koji joj je kasnije rečeno da nije odobren i tačno je da
je potpisala nalog za otvaranje računa. To je sve što je uradila i ni jedan
drugi dokument nije potpisala, a da li je novac preuzet od Podgoričke banke ne
zna. Ona u cijelom postupku nije imala nikakvu komunikaciju sa D. T.. Svaki
dokument koji je potpisala, potpisala je na štandu na pijacu i ni jednom
prilikom nije išla u banku.
U dokaznom postupku saslušan je svjedok oštećeni D. T., pročitani su : se
zahtjev za kredit od 1.03.2008. godine, potvrda o visini primanja korisnika
kredita na ime D. M., odluka o odobrenju kredita od 3.03.2008. godine, plan
otplate kredita, potvrda o visini primanja na ime D. T. R.Fond PIO P. PO B. od
12.12.2007. godine, rješenje o administrativnoj zabrani na ime D. T. R Fond
PIO PO B. od 12.12.2007. godine, lična karta D. T. reg.br.14511 izdata od PJ
B, nalaz i mišljenje vještaka grafologa N. V. br.1257/11, izvod iz kaznene
evidencije na ime okrivljene UP PJ B br.27-03/1-245/12-1713/2 od 13.03.2012.
godine, izvršen je uvid u akt o isplati novca Podgoričke banke
br.05-004-0003581.7 od 3.03.2008. godine i mjenicu br. AA0398763, pročitani su
nalaz i mišljenje vještaka grafologa V N br.114/12 od 16.11.2012. godine,
dopis Societe generale Montenegro br. 17507 od 28.12.2012. godine, otpusna
lista sa epikrizom KCS B od 12.08.2000. godine i otpusna lista JZU Opšta
bolnica B od 24.08.2012. godine, dopis Fond PIO Područno odjeljenje B broj
05-7 od 21.02.2013. godine i dopis Fond PIO Područno odjeljenje B broj 05-7/2
od 27.02.2013. godine.
Svjedok oštećeni D T je izjavio da je prije tri godine saznao da je žirant D M
iz B koja je podigla kredit kod Podgoričke banke u iznosu od 9.000,00 eura, a
saznao je tako što je njemu počela da se odbija rata za kredit od penzije,
tačnije on nije 33 mjeseca primao penziju, jer je prije kredita koji je
podigla D M, podigao kredit kod Podgoričke banke. Inače M je kćerka njegovog
rođenog brata B. Želi da kažem da ga M nikada nije molila da joj bude žirant,
nikada mu nije uzimala ličnu kartu i nikada joj nije bio žirant, a sve i da je
htio, nije mogao jer je on imao kredit koji je podigao za sebe kod Podgoričke
banke. Nakon saznanja, on je otišao do PIO B kako bi mu objasnili zašto ne
prima penziju i kako je on žirant na dva kredita. Zatim sa išao i u Podgoričku
banku i od njih tražio da mu dostave dokumentaciju vezano za taj drugi kredit
koji je podigla D M. Nekoliko puta mu je u Podgoričkoj banci obećavano da će
mu se maći taj kredit, da je došlo do greške, međutim do toga nije došlo. On
je i ljudima u banci rekao da on nikakve administrativne zabrane i izjave nije
potpisivao niti je išta ovjeravao. Takođe želi da kaže da nikada nije davao
lična dokumenta pokojnom brataniću D M, niti ga je ikada on pitao da mu bude
žirant. Na glavnom pretresu je dodao da je za predmetni slučaj prvi put saznao
kada nije primio penziju. On je u to vrijeme imao penziju oko 135 eura, imao
je i jedan svoj kredit u Podgoričkoj banci i mjesečno je plaćao 70 eura i kada
je vidio da mu se penzija uopšte ne isplaćuje, a to je potrajalo 33 mjeseca,
on je otišao u prostorije Podgoričke banke i raspitivao se što je u pitanju,
radnik te banke U mu je obećavao da će biti rasterećen od tog kredita,
međutim, kako se to nije desilo on je slučaj prijavio policiji. On nikome nije
davao svoju ličnu kartu, ni D M, ni njenom bratu pok. M, koji je umro u
februaru 20123. godine, samo je ličnu kartu dao prilikom dobijanja svog
kredita, a on je u još dva slučaja obaviješten da je žirant za kredite takođe
u Podgoričkoj banci osobama koje nikada u životu nije vidio, a sa tim je
upoznat kada je dobio obavještenje kući da je kao žirant dužan da isplaćuje
određene iznose, ili će mu ti iznosi biti odbijani od penzije. On takođe
nikada nije odlazio u Fond PIO da ovjerava administrativnu zabranu i izjavu za
žiranta.
Iz zahtjeva za kredit od 01.03.2008. godine utvrđeno je da je zahtjev glasi na
ime D M, za iznos od 8.000 €. U zahtjevu je navedeno da je D M zaposlena u DOO
»V i M«, a kao sredstvo obezbjeđenja navedeni su žiranti i mjenica. Zahtjev
nije potpisan od podnosioca.
Iz potvrde o visini primanja korisnika kredita na ime D M navedeno je da je D
M zaposlena u DOO »V i M« i da je u poslednja 3 mjeseca primala prosječnu
platu od 430,00 €. Potvrda je potpisana od ovlašćenog lica D M i ovjerena
pečatom preduzeća »V i M«.
Iz odluke o odobrenju kredita od 3.03.2008. godine utvrđeno je da je D M
odobren kredit u iznosu od 8.000 €, po zahtjevu od istog dana, dok je iz plana
otplate utvrđena dinamika vraćanja kredita.
Iz potvrde o visini primanja na ime D T R. Fond PIO P PO B broj MB-15-2821672
od 12.12.2007. godine utvrđeno je da je u potvrdi navedeno da je D T u
poslednja 3 mjeseca primao prosječnu platu od 123,38 €. Potvrda je potpisana
od šefa računovodstva i ovlašenog lica R Z i ovjerena okruglim pečatom.
Iz rješenja o administrativnoj zabrani na ime D T R Fond PIO PO Bar broj
MB-15-2821672 od 12.12.2007. godine utvrđeno je da je D T stavljena
administrativna zabrana u korist Podgoričke banke, Societe generale group.
Rješenje je potpisano od šefa računovodstva i ovlašenog lica R Z i ovjereno
okruglim pečatom.
Iz lične karte D T reg.br. utvrđeno je da je ista izdata izdata od strane PJ
B.
Iz nalaza i mišljenja vještaka grafologa N V br.1257/11 utvrđeno je da sporni
potpis D T, konstatovan u rubrikama »Svojeručni potpis« dostavljene kreditne
dokumentacije Podgoričke banke (Potvrda o visini primanja i Rješenju o
administrativnoj zabrani br. 2821672 od 12.12.2007.g.) nijesu autentični
potpisi lica na čije ime glase.
Iz izvoda iz kaznene evidencije na ime okrivljene UP PJ B
br.27-03/1-245/12-1713/2 od 13.03.2012. godine utvrđeno je da optužena nije
osuđivana.
Uvidom u akt o isplati novca Podgoričke banke br.05-004-0003581.7 od
3.03.2008. godine utvrđeno je da je akt potpisan od strane D M. Akt se odnosi
na isplatu novca u iznosu od 8.220,00 €.
Uvidom u mjenicu br. AA0398763 utvrđeno je da je ista postpisana od strane D
M.
Iz nalaza i mišljenja vještaka grafologa V N br.114/12 od 16.11.2012. godine
utvrđeno je da sporne potpise »D M«, koji se nalaze na : Nalogu za isplatu
Podgoričke banke - na iznos od 8.220,00 eura od 03.03.2008. godine. mjenici
serije AA 03987 i Ugovoru o kreditu br. 05-491-0137131.1, zaključenom dana
03.03.2008. godine napisalo je isto lice. Primjenom komparativne grafoskopske
metode, naosnovu raspoloživog nespornog materijala, nije bilo moguće sprovesti
potrebno upoređenje u pravcu eventualnog utvrđivanja autentičnosti spornih
potpisa D D M.
Iz dopisa Societe generale Montenegro br. 17507 od 28.12.2012. godine utvrđeno
je da je po kreditu 05-491-0137131-1, zaključenog dana 03.03.2008 do
26.12.2012. godine otplaćeno je glavnice u iznosu od 1.942,37 €, redovne
kamate 770,19 € i zatezne kamate 21,93 €. Cjelokupan iznos naplaćen je od
žiranta D T.
Iz ugovora o kreditu 05-491-0137131.1 od 03.03.2008. godine utvrđeno je da je
isti zaključen sa D M. Ugovor je potpisala D M, a iznos kredita je 8.000 €.
Iz otpusne liste sa epikrizom KCS B od 12.08.2000. godine utvrđeno je da se
optužena nalazila na liječenju u toj ustanovi od 22.06.2010. godine do
12.08.2010. godine. Dana 23.06.2010. godine urađena je operacija. Iz otpusne
lista JZU Opšta bolnica B od 24.08.2012. godine utvrđeno je da se optužena
nalazila na liječenju od 12.07.2012. godine do 24.08.2012. godine.
Iz dopisa Fond PIO Područno odjeljenje B broj 05-7 od 21.02.2013. godine
utvrđeno je da je potvrda o visini primanja MB-15-2821672 od 12.12.2007.
godine izdata od strane tog organa, pod navedenim brojem i datumom, a
evidenciju o podnosiocima zahtjeva vodi se od 23.04.2008. godine, tako da nema
podataka na čini zahtjev je dokument izdat. Za dobijanje ovjerene kreditne
dokumentacije ne podnose se zahtjevi.
Iz dopisa Fond PIO Područno odjeljenje B broj 05-7/2 od 27.02.2013. godine
utvrđeno je da je rješenje o administrativnoj zabrani izdato od strane tog
organa i da je taj dokument propisno zaveden pod navedenim brojem i datumom i
ovjeren potpisom ovlašćenog službenika i pečatom Fonda PIO. Evidencija o
podnosiocima zahtjeva vodi se od 23.04.2008. godine, tako da nema informacija
na čini zahtjev je dokument dat i ovjeren, posebno sa razloga što ni tada, ni
sada nije potrebno podnositi zahtjev za dobijanje ovjerene kreditne
dokumentacije. Osnovni uslov za ovjeru krediuta i drugih zabrana prije
23.04.2008. godine a i sada je da se dokumentacija ovjeravala samo licu –
korisniku prava iz PIO, koji je svoj identitet dokazivao nekom javnom
ispravom, s tim što se sada vodi i evidencija u ragistrima sa potpisom lica na
koje se odnosi dokument sa brojem i datumom.
Ocjenom izvedenih dokaza nije dokazano da je optužena učinila krivično djelo
na način predstavljen u dispozitivu.
Optužena u svojoj odbrani ne priznaje da je učinila krivično djelo navodeći u
bitnom da ona jeste potpisala zahtjev za dobijanje kredita, ugovor sa
Podgoričkom bankom za koji joj je kasnije rečeno da nije odobren i da je
potpisala nalog za otvaranje računa. Ni jedan drugi dokument nije potpisala, a
da li je novac preuzet od Podgoričke banke ne zna.
Sud u postupku utvrdio da je Podgoričkoj banci podnijet zahtjev za dobijanje
kredita na ime optužene u iznosu od 8.000 €, dana 03.03.2008. godine, da je
kredit odobren istog dana i da je zaključen ugovor br. 05-491-0137131.1.
Zahtjev za dobijanje kredita nije potpisan, međutim, isti glasi na ime
optužene, a kako je kredit i odobren na ime optužene, nema sumnje da je
zahtjev podnijela optužena. U dokumentaciji koja je priložena uz zahtjev za
dobijanje kredita nalaze se i potvrda o visini ličnog dohotka i rješenje o
administrativnoj zabrani Republičkog fonda PIO PO B, br. MB-15-2821672 od
12.12.2007 godine.
Optuženoj je stavljeno na teret da je krivično djelo učinila lažnim
prikazivanjem činjenica da je D T potpisao i dao na upotrebu potvrdu o visini
ličnog dohotka i administrativnu zabranu br. MB-15-2821672 od 12.12.2007.
godine, u kojoj je u rubrici »svojeručni potpis žiranta« upisan potpis navodno
D T, ovjerene pečatom Republičkog Fonda PIO - Područne jedinice B, koji je
predala Podgoričkoj banci, radi dobijanja kredita, sa kojom je zaključila
ugovor kao korisnik kredita br. 05-491-0137131-1 na iznos od 8.000 eura, koji
ne otplaćuje, na štetu imovine D T kao žiranta.
Predmetni kredit je izdat na osnovu potvrde i rješenja o administrativnoj
zabrani na ime D T Republičkog fonda PIO PO B broj MB-15-2821672 od
12.12.2007. godine. U postupku nije dokazano da je u rubrici „svojeručni
potpis žiranta“ upisan potpis navodno D T. Prije svega, u navedenim aktima se
ne nalazi rubrika „svojeručni potpis žiranta“. U potvrdi i rješenju nalaze se
na po dva mjesta rubrike „svojeručni potpis“, ali ne žiranta, već šefa
računovodstva i ovlašćenog lica. Šef računovodstva i ovlašćeno lice u oba
slučaja je bio R Z, a u rubrikama „svojeručni potpis“ nalaze se potpisi R Z, a
ne oštećenog D T. U potvrdi i rješenju se ne nalaze rubrike u kojima bi
trebalo da se potpiše žirant. Iz navedenih razloga mišljenje vještaka
grafologa N V da sporni potpisi D T, konstatovan u rubrikama »Svojeručni
potpis« dostavljene kreditne dokumentacije Podgoričke banke i to potvrdi o
visini primanja i rješenju o administrativnoj zabrani br. 2821672 od
12.12.2007. godine, nijesu autentični potpisi lica na čije ime glase u
konkretnom slučaju ne znači ništa u cilju utvrđivanja krivice optužene, jer je
vršeno vještačenje koje nije ni bilo potrebno, budući da se i bez vještačenja
jasno zaključuje da se u rubrikama koje su bile predmet vještačenja ne nalazi
potpis oštećenog D T, već ovlašćenog službenog lica Fond PIO PO B R Z.
Optuženoj je stavljeno na teret da je krivično djelo učinila lažnim
prikazivanjem činjenica da je D T potpisao i dao na upotrebu potvrdu o visini
ličnog dohotka i administrativnu zabranu. Dakle, nije dokazano da je optužena
lažno prikazala da je oštećeni D T potpisao potvrdu o visini ličnog dohotka i
administrativnu zabranu, koja je bila uslov za odobravanje kredita.
Optuženoj je stavljeno na teret i da je krivično djelo učinila lažnim
prikazivanjem činjenica da je D T dao na upotrebu potvrdu o visini ličnog
dohotka i administrativnu zabranu. Oštećeni D T je izjavio da je za predmetni
kredit saznao kada mu je počelo odbijanje neplaćenih rata od penzije, dodajući
da povodom kredita nije odlazio u Fond PIO da ovjerava administrativnu zabranu
i izjavu za žiranta. Sud je iz dopisa Fonda PIO Područno odjeljenje B broj
05-7 od 21.02.2013. godine i broj 05-7/2 od 27.02.2013. godine utvrdio prije
svega autentičnost potvrde o visini primanja i rješenja o administrativnoj
zabrani jer je utvrđeno da su navedene isprave prave isprave, da su izdate od
strane subjekta koji je označen kao njihov izdavalac. Takođe je utvrđeno da se
evidencija o podnosiocima zahtjeva za izdavanje navedenih isprava vodi od
23.04.2008. godine, da nema podataka na čini zahtjev su isprave izdate, ali da
je i prije 23.04.2008. godine, a i sada uslov za ovjeru kredita i drugih
zabrana da se dokumentacija ovjeravala samo licu – korisniku prava iz PIO,
koji je svoj identitet dokazivao nekom javnom ispravom, s tim što se sada vodi
i evidencija u registrima sa potpisom lica na koje se odnosi dokument sa
brojem i datumom. Ni jednim izvedenim dokazom nije dokazano da je optužena,
ili neko drugo lice u njeno ime, bez znanja oštećenog u Fondu PIO PO B
podnijelo zahtjev za dobijanje potvrde o ličnim primanjima ili rješenje o
administrativnoj zabrani, jer je prema proceduri Fond PIO samo oštećeni mogao
dobiti navedene isprave.
Sud je u postupku shodno načelu materijalne istine obavio i vještačenje putem
vještaka grafološke struke V N kojim je utvrđeno da je sporne potpise »D M«,
koji se nalaze na : Nalogu za isplatu Podgoričke banke od 03.03.2008. godine,
mjenici serije AA 03987 i Ugovoru o kreditu br. 05-491-0137131.1, zaključenom
dana 03.03.2008. godine napisalo je isto lice. Međutim, kako je optužnica
ostala neizmijenjena, sud nije mogao istu mijenjati u pogledu činjeničnog
stanja, jer bi prilagođavanje optužnice o strane suda utvrđenom činjeničnom
stanju, koje je bitno drugačije od optužnice, vodilo njenom prekoračenju na
štetu optužene, što sud nije ovlašćen da uradi.
Kako oštećeni nije postavio imovinsko pravni zahtjev sud o istom nije
odlučivao.
Odluka o troškovima krivičnog postupka zasniva se na odredbi čl. 203. st.1
ZKP, zbog čega troškovi krivičnog postupka padaju na teret budžetskih
sredstava suda.
OSNOVNI SUD U BARU
Dana 21.03.2013. godine
ZAPISNIČAR, S U D I J A
Milijana Minić Goran Šćepanović
PRAVNA POUKA:Protiv ove presude može se
izjaviti žalba Višem sudu u Podgorici u roku od
15 (petnaest) dana od dana prijema pismenog otpravka.
Žalba se predaje ovom sudu u dva primjerka.
DNA : ODT
-optuženoj
- braniocu I F
- oštećenom D.T
- u spise