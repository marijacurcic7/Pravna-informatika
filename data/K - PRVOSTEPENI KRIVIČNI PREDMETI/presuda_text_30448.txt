K. br. 357/13



U IME CRNE GORE



OSNOVNI SUD U BARU, kao prvostepeni krivični, sudija Aleksandra Leković, kao sudija pojedinac, uz učešće namještenika ovog suda, Ane Stanišić, kao zapisničara, u krivičnom predmetu protiv okrivljenog A. Z. iz N., zbog krivičnog djela krađa iz čl. 239 st. 1 Krivičnog zakonika, odlučujući po optužnom predlogu Osnovnog državnog tužilaštva iz Bara Kt. Br. ... od 19.08.2013. godine, nakon održanog glavnog i javnog pretresa zaključenog dana 06.09.2013. godine u prisustvu zastupnika optužbe, zamjenika kod Osnovnog državnog tužilaštva Španjević Slađane, okrivljenog i njegovog branioca po službenoj dužnosti B. R., advokata iz Bara, istog dana donio je i javno objavio


P R E S U D U


Okrivljeni A. Z. od oca P. i majke R., rođene Ć., rođenog ... godine u G.-M.,
sa prebivalištem u N., ul. P. br. ... - Republika S., državljanin Republike
S., nezaposlen, razveden, otac dvoje djece, završio srednju školu, srednjeg
imovnog stanja, navodno neosuđivan
KRIV JE
Što je:
Dana 16. avgusta 2013. godine u Baru, u ulici J. T., svjestan svog djela, čije
je izvršenje i htio i znajući da je njegovo djelo zabranjeno, tuđu pokretnu
stvar oduzeo drugom u namjeri da njenim prisvajanjem sebi pribavi protivpravnu
imovinsku korist, na način što je ušao u prodavnicu tehničke robe "T. m.",
vlasništvo oštećenog preduzeća "T. m." DOO iz Podgorice, iskoristio nepažnju
zaposlenih i sa police oduzeo i prisvojio jedan lap top marke "Acer" model
725-68BB serijskog broja ..., vrijednosti 245,00 € i time sebi pribavio
protivpravnu imovinsku korist u označenom iznosu
- čime je izvršio krivično djelo - kradja iz čl.239. st. 1 Krivičnog zakonika
Pa ga sud primjenom čl. 4, 32, 36 i 42, 51 Krivičnog zakonika i čl. 369, 370 i
374 ZKP-a,
OSUĐUJE
Na kaznu zatvora u trajanju od 3 (tri) mjeseca, u koju kaznu mu se uračunava
vrijeme provedeno u pritvoru od 17.08.2013 godine koji može trajati do
pravosnažnosti presude, ali najduže dok okrivljenom ne istekne kazna zatvora u
trajanju od tri ( 3) mjeseca.
Okrivljeni je dužan da plati troškove krivičnog postupka u iznosu od 68,50€ u
roku od 15 dana od dana pravosnažnosti, pod prijetnjom izvršenja.

O b r a z l o ž e n j e 

Optužnim predlogom Osnovnog državnog tužilaštva u Baru Kt. br. ... od
19.08.2013. godine, stavljeno je na teret okrivljenom A. Z. izvršenje
krivičnog djela- krađa iz čl. 239 st. 1 Krivičnog zakonika.
Okrivljeni je u svojoj odbrani u bitnom naveo da je u Crnu Goru došao radi
odmora dana 15.08.2013 godine, da se smjestio u jednoj privatnoj kući u
naselju Š., gdje je sa svojom prijateljicom iznajmio sobu. Nakon toga je pošao
do grada, ušao u jednu prodavnicu tehničke robe kako bi razgledao, a kako
nikoga nije bilo u tom trenutku u prodavnici i niko nije obraćao pažnju na
njega, sa police je uzeo jedan laptop plave boje, marke “Acer”. Stavio ga je u
svoju torbu i izašao napolje, a potom laptop odnio u sobu u kojoj je boravio.
Dalje je naveo da ga je sledećeg dana, dok je prolazio pored iste prodavnice,
zaustavio momak koji je izašao iz prodavnice, rekao mu da vrati laptop koji je
uzeo prethodnog dana, da su ga prepoznali na snimku sigurnosne kamere, nakon
čega je pošao do svoje sobe, uzeo laptop i vratio ga momku koji je zaposlen u
toj prodavnici. Okrivljeni je istakao da ne zna zašto je ukrao laptop, da
nikada ranije to nije radio, te da se kaje zbog toga.
Sud je u dokaznom postupku izveo sledeće dokaze: na saglasan predlog stranaka
pročitan je iskaz svjedoka K. S. sa zapisnika Kt. br. ... od 17.08.2013.
godine dat kod ODT-a, potvrda o privremeno oduzetim predmetima UP-CB Bar od
17.08.2013. godine na ime A. Z., potvrda o vraćanju privremeno oduzetih
predmeta UP Centra za bezbjednost Bar od 17.08.2013. godine na ime K. S.,
nalaz i mišljenje vještaka finansijske struke N. D. od 19.08.2013. godine.
Svjedok K. S. je u svom iskazu pred Osnovnim državnim tužilaštvom u Baru, na
zapisniku Kt. br. ... od 17.08.2013 godine u bitnom naveo da je šef u
maloprodajnom objektu tehničke robe “T. m.”, koji se nalazi u Baru u ul. J.
T.. Dana 16.08.2013 godine, oko 12.00 časova, radnice su ga obavijestile da je
sa police iz radnje nestao laptop marke “Acer” plave boje, nakon čega je počeo
da pregleda snimke sa sigurnosnih kamera, kako bi utvrdio na koji način je
nestao laptop. Pregledom snimka je uspio da vidi o kom se licu radi, odnosno
da se na snimku jasno vidi kako to lice ulazi u prodavnicu, a da se na drugom
snimku vidi kako to lice stoji pored police gdje se nalazio predmetni laptop,
s tim što se ne vidi lice, već samo donji dio tijela, nakon čega je
obavijestio policiju. Dana 17.08.2013. godine oko 9.00 časova vidio je lice
koje je prepoznao na snimku sa sigurnosnih kamera kako sa jednom ženom prelazi
pješački prelaz koji se nalazi ispred prodavnice. Odmah je krenuo ka njima i
pozvao ga pođe sa njim u prodavnicu, nakon čega mu je rekao da vrati laptop
koji je uzeo iz prodavnice. Nakon toga je pozvao policiju i obavijestio ih da
se navedeno lice nalazi u prodavnici, nakon čega je inspektor došao i ovo lice
priveo u stanicu policije. Radi se o laptopu marke “Acer”, plave boje, model
725-68, BB, ser. br. ..., bez baterije i bez punjača, prodajne cijene 325,00
eura. Ne pridružuje se krivičnom gonjenju i ne postavlja imovinskopravni
zahtjev, obzirom da je lap top vraćen.
Iz potvrde o privremeno oduzetim predmetima UP-CB Bar od 17.08.2013 godine na
ime A. Z. utvrđeno je da je od A. Z. privremeno oduzet Laptop marke“Acer”,
plave boje model 725-68 bb serijskog broja ..., dok se iz potvrde o vraćanju
privremeno oduzetih predmeta UP Centra za bezbjednost Bar od 17.08.2013.
godine utvrđuje da je predmetni lap top vraćen K. S..
Iz nalaza i mišljenja vještaka finansijske struke N. D. od 19.08.2013 godine
utvrđeno je da je vrijednost predmetnog laptopa 245,00 eura.
Ocjenom izvedenih dokaza na nesumnjiv način je utvrđeno da je okrivljeni
izvršio krivično djelo krađa iz čl. 239 st.1 Krivičnog zakonika na način
opisan u izreci presude. Okrivljeni je u cjelosti priznao izvršenje krivičnog
djela do detalja opisujući način na koji je oduzeo predmetni lap top navodeći
da je dana 16.08.2013. godine ušao u prodavnicu tehničke robe “T. m.” u Baru,
da je iskoristio situaciju što u prodavnici nije bilo nikog, uzeo je sa police
predmetni lap top, stavio ga u svoju torbu i izašao napolje. Takođe, i drugim
provedenim dokazima na glavnom pretresu u cjelosti su potvrđeni navodi
optužnog predloga. Svjedok K. S. je u svom iskazu naveo da je okrivljeni dana
16.08.2013. godine ušao u prodavnicu tehničke robe ”T. m.” , gdje je sa police
uzeo laptop marke “Acer”, plave boje, model 725-68, BB, ser. br. ..., te da je
dana 17.08.2013. godine prepoznao okrivljenog, da ga je pozvao u prodavnicu,
obavijestio da su pregledom snimka sa sigurnosne kamere utvrdili da je on uzeo
laptop, što okrivljeni nije sporio, nakon čega mu je policija vratila
predmetni laptop. Obzirom da je izjava svjedoka objektivna, uvjerljiva i
saglasna sa ostalim izvedenim dokazima, sud je kao takvu cijenio kao pouzdanu.
Ovim izjavama okrivljenog i svjedoka saglasni su i ostali izvedeni materijalni
dokazi. Iz potvrde o privremeno oduzetim predmetima UP-CB Bar od 17.08.2013.
godine utvrđeno je da je od okrivljenog oduzet lap top marke“Acer”, plave boje
model 725-68 bb serijskog broja ..., koji je potvrdom o vraćanju privremeno
oduzetih predmeta UP Centra za bezbjednost Bar od 17.08.2013. vraćen K. S.. Iz
nalaza i mišljenja vještaka finansijske struke utvrđeno je da je vrijednost
ovog lap topa 245,00 eura.
Krivično djelo krađa vrši onaj ko tuđu pokretnu stvar oduzme drugom u namjeri
da njenim prisvajanjem sebi ili drugom pribavi protivpravnu imovinsku korist.
U konkretnom slučaju, okrivljeni je ušao u u prodavnicu tehničke robe i sa
police lap top i odnio ga sa sobom. Iz svega navedenog nesporno proizilazi da
je okrivljeni izvršio krivično djelo koje mu je stavljeno na teret. Konkretnom
prilikom okrivljeni je postupao sa direktnim umišljajem jer je bio svjestan da
oduzima tuđe pokretne stvari, a nesporna je i njegova namjera da prisvajanjem
tuđih pokretnih stvari pribavi sebi protivpravnu imovinsku korist, odnosno bio
je svjestan svog djela i htio njegovo izvršenje. U radnjama okrivljenog stekli
su se svi bitni elementi bića krivičnog djela krađa iz čl. 239 st.1 KZ.
Sud je donio rješenje da se neće izvršiti uvid u CD video zapis izvršenja
krivičnog djela, imajući u vidu da je provedenim dokazima činjenično stanje u
potpunosti utvrđeno, a takođe da se neće pribavljati izvod iz kaznene
evidencije, s obzirom da je okrivljeni rođen u M., te da bi pribavljanje tog
dokaza vodilo odugovlačenju postupka.
Odlučujući se za krivičnu sankciju prema okrivljenom sud je cijenio sve
olakšavajuće i otežavajuće okolnosti iz čl. 42 Krivičnog zakonika. Za krivično
djelo krađa iz čl. 239 st.1 zakonom je propisana novčana kazna ili zatvor do
tri godine. Sud je okrivljenom osudio na kaznu zatvora u trajanju od tri
mjeseca. Od olakšavajućih okolnosti cijenjene su lične prilike okrivljenog
odnosno da je u pitanju otac dvoje djece, i priznanje izvršenja krivičnog
djela.Otežavajućih okolnosti na strani okrivljenog nije bilo. Stoga mu je sud
izrekao kaznu zatvora u trajanju od 3 (tri) mjeseca. Izrečena kazna zatvora po
ocjeni suda odgovara težini izvršenog krivičnog djela i krivici okrivljenog i
predstavlja mjeru koja je neophodna da bi se postigla svrha kažnjavanja.
Shodno odredbi čl. 51 st.1 Krivičnog zakonika okrivljenom se u kaznu zatvora
uračunava vrijeme provedeno u pritvoru u trajanju od 17.08.2013 godine koji
može trajati do pravosnažnosti presude, ali najduže dok okrivljenom ne istekne
kazna zatvora u trajanju od tri mjeseca.
Odluka o troškovima postupka zasnovana je na odredbi čl. 229 ZKP-a, i
odmjereni su u iznosu od 68,50 eura, a isti se odnose na troškove vještaka
finansijske struke u iznosu od 38,50 eura, te na ime troškova krivičnog
postupka iznos od 30,00 eura koji su određen prema trajanju, složenosti
krivičnog postupka i imovinskim prilikama okrivljenog. Troškove branioca po
službenoj dužnosti sud će obračunati posebnim rješenjem nakon dostavljanja
troškovnika od strane branioca.
Na osnovu izloženog odlučeno je kao u izreci presude.

OSNOVNI SUD U BARU

Dana, 06.09.2013. godine

ZAPISNIČAR,  S U D I J A,

Stanišić Ana  Aleksandra Leković
PRAVNA POUKA: Protiv ove presude može se izjaviti žalba Višem sudu u
Podgorici, u roku od 8 dana od dana prijema pismenog otpravka. Žalba se
predaje ovom sudu u dva primjerka.

DNA: 1 x spisi
1xODT,
1x okrivljenom
1x braniocu po službenoj dužnosti B. R., advokatu iz Bara
1 x oštećenom DOO "T. m." iz Bara nakon pravosnažnosti 
