K.br. 234/13
U IME CRNE GORE
OSNOVNI SUD U BARU, kao prvostepeni krivični, sudija Goran Šćepanović, kao
sudija pojedinac, sa zapisničarom Milijanom Minić, u krivičnom predmetu
okrivljenog M. M., zbog krivičnog djela nasilje u porodici ili u porodičnoj
zajednici iz čl. 220 st.1 Krivičnog zakonika, po optužnom predlogu Osnovnog
državnog tužilaštva u Baru Kt. br. 257/13 od 04.06.2013. godine, nakon
održanog glavnog javnog pretresa u prisustvu zastupnika optužbe zamjenika
Osnovnog državnog tužilaštva Vučinić Tankosić Mirjane i okrivljenog, dana
10.07.2013. godine donio je i javno objavio
P R E S U D U
Okrivljeni, M. M.
K r i v j e :
Što je:
Dana 28.04.2013. godine, oko 13,00 čas ova, u porodičnoj kući, koja se nalazi
u ul. Bratstva i Jedinstva u Baru, svjestan svog djela i htio njegovo
izvršenje, primjenom grubog nasilja narušio tjelesni i duševni integritet
člana svoje porodice, svoje supruge - oštećene M. J., na način što je fizički
napao oštećenu ,udario je više puta stisnutom pesnicom u predjelu glave i
tjela i stiskao rukama u predjelu vrata, nanoseći joj tom prilikom laku
tjelesnu povredu u vidu: nagnječenje glave sa otokom u predjelu
čela,ogrebotine kože u predjelu ispod lijevog oka sa otokom predjela ispod
lijevog oka, ogrebotine kože u predjelu lijeve strane lica sa otokom predjela
lijeve strane lica, ogrebotine kože u predjelu vrata, oguijotina kože u
predjelu desnog ramena i ogrebotina kože u predjelu leđa sa crvenilom kože u
predjelu leđa;
-čime je učinio krivično djelo - nasilje u porodici ili u porodičnoj zajednici iz  
č1.220. st.1. Krivičnog zakonika.
Pa mu sud primjenom 4, 32, 36, 42, 52, 53 i 54 Krivičnog zakonika i čl 359,
360 i 364 ZKP-a, i z r i č e :
USLOVNU OSUDU
Kojom mu utvrđuje kaznu zatvora u trajanju od 30 (trideset) dana i istovremeno
određuje da se kazna neće izvršiti ukoliko okrivljeni u roku od 1 (jedne)
godine ne učini novo krivično djelo.
Okrivljeni je dužan da plati troškove krivičnog postupka u iznosu od 120,00 €
u roku od 15 dana od dana pravosnažnosti pod prijetnjom izvršenja.
O b r a z l o ž e n j e
Optužnim predlogom Osnovnog državnog tužioca u Baru Kt.br. 257/13 od
04.06.2013. godine stavljeno je na teret okrivljenom izvršenje krivičnog djela
bliže opisanog u izreci presude.
Okrivljeni je u svojoj odbrani izjavio da su se dana 28.04.2013. godine, oko
13,00 časova, nalazili u kući i došlo je do verbalne prepirke između njega i
njegove supruge, i tom prilikom on je svoju suprugu više puta udario otvorenom
šakom u predjelu lica i u predjelu tijela. Oni su se zadnjih mjesec dana često
svađali, bolje reći prepirali oko nekih nebitnih stvari. Oni su se nakon
predmernog događaja izmirili i nije bilo više svađa. On i ne želi da se svađa
sa svojom suprugom i ovo što se
desilo je bilo iz nekog revolta jer ga je u tom trenutku supruga iznervirala.
U braku su oko dvije godine i ranije se nijesu nikada svađali, niti je bilo
nasilja izemeđu njih. Na glavnom pretresu je dodoao da je njemu optužnim
predlogom stavljeno na teret da je svoju suprugu stegnuo u predjelu vrata, a
navodi da je nju zaista drmusao nakon što je uhvatio u predjelu ramena, ali je
nije stezao u predjelu vrata. On u potpunosti priznaje izvršenje krivičnog
djela, ovo je bio prvi put da se nešto tako dogodilo. Nakon predmetnog
događaja oni su se pomirili, žive i dalje zajedno i on se kaje zbog izvršenja
krivičnog djela.
U dokaznom postupku saslušana je svjedok oštećena M. J., pročitani su : nalaz
i mišljenje sudskog vještaka med. struke Krsta Nikolića od 23.5.2013. godine,
izvod iz kaznene evidencije na ime okrivljenog UP CB Pljevlja 77 br.03-245/13
-2641/2 od 21.06.2013. godine.
Svjedok oštećena K. J. nakon što je poučena da je zbog stepena srodstva
oslobođena dužnosti svjedočenja izjavila je da želi da se koristi tim pravom i
da ne želi da svjedoči.
Iz nalaza i mišljenja sudskog vještaka med.struke K. N. od 23.5.2013. godine
utvrđeno je da je oštećena M. J. je zadobila: nagnječenje glave sa otokom u
predjelu čela, ogrebotine kože u predjelu ispod lijevog oka sa otokom predjela
ispod lijevog oka, ogrebotine kože u predjelu lijeve strane lica sa otokom
predjela lijeve strane lica, ogrebotine kože u predjelu vrata, oguljotinu kože
u predjelu desnog ramena i ogrebotinu kože u predjelu leđa sa crvenilom kože u
predjelu leđa. Navedene povrede predstavljaju u vrijeme nanošenja,
procijenjene kako pojedinačno, tako i u svom ukupnom djelovanju, laku tjelesnu
povredu. Nagnječenje glave sa otokom u predjelu čela, ogrebotine kože u
predjelu ispod lijevog oka sa otokom predjela ispod lijevog oka, ogrebotine
kože u predjelu lijeve strane lica sa otokom predjela lijeve strane lica,
oguijotina kože u predjelu desnog ramena i ogrebotina kože u predjelu leđa sa
crvenilom kože u predjelu leđa nastale su višekratnim dejstvom tupine aktivno
zamahnutog mehaničkog oruđa, u šta bi spadalo: stisnuta pesnica, šaka i
slično. Ogrebotine kože u predjelu vrata nastale su najvjerovatnije dejstvom
nokata prilikom stiskanja vrata M. J. prstima. Osim navedenih povreda, M..J.
je zadobila i crvenilo kože u predjelu desne nadlaktice, a koje crvenilo samo
po sebi ne predstavlja tjelesnu povredu, te koje crvenilo je nastalo,
najvjerovatnije stiskanjem desne nadlaktice imenovane.
Iz izvoda iz kaznene evidencije na ime okrivljenog UP CB Pljevlja 77
br.03-245/13 -2641/2 od 21.06.2013. godine utvrđeno je da okrivljeni nije
osuđivan.
Ocjenom izvedenih dokaza utvrđeno je da je okrivljeni učinio krivično djelo
koje mu je stavljeno na teret na način predstavljen u dispozitivu.
Okrivljeni je u svojoj odbrani priznao da je oštećenoj zadao više udaraca u
predjelu lica i u predjelu tijela. Kada su u pitanju povrede koje je oštećena
zadobila u predjelu vrata okrivljeni je naveo da je oštećenu drmusao nakon što
je uhvatio u predjelu ramena, ali je nije stezao u predjelu vrata. Kako je
okrivljena pored ostalih zadobila i ogrebotine kože u predjelu vrata koje su
nastale najvjerovatnije dejstvom nokata prilikom stiskanja vrata M. Jelene
prstima, utvrđeno je da je okrivljeni oštećenu stezao rukama u predjelu vrata,
gdje je i zadobila povrede, a ne u predjelu ramena, jer oštećena nije zadobila
povrede u predjelu ramena. Sud je nalaz i mišljenje vještaka medicisnke struke
K. N. prihvatio kao jasan i objektivan.
Okrivljeni je krivično djelo učinio primjenom grubog nasilja, kojom prilikom
je ugrozio duševni i tjelesni integritet člana svoje porodice supruge M. J..
Okrivljeni je krivično djelo učinio postupajući sa direktnim umišljajem,
svjestan da djelo čini prema članu svoje porodice.
Odlučujući se za krivičnu sankciju prema okrivljenom sud je cijenio sve
olakšavajuće i otežavajuće okolnosti iz čl. 42 Krivičnog zakonika. Od
olakšavajućih okolnosti sud je cijenio porodične prilike jer je oženjen i otac
jednog maloljetnog djeteta, odnos prema posledici koji se ogleda u kajanju
zbog izvršenog djela, dosadašnji život jer nije osuđivan. Otežavajućih
okolnosti na strani okrivljenog nije bilo. Ocijenjeno je da prema okrivljenom
nije potrebno izricanje efektivne kazne zatvora, da će se izricanjem uslovne
osude u potpunosti postići svrha izricanja uslovne osude i na taj način
dovoljno uticati na okrivljenog da u buduće ne čini krivična djela.
Odluka o troškovima krivičnog postupka zasniva se na odredbi čl. 229 st.1 ZKP
i ista se odnosi na troškove izrade nalaza i mišljenja vještaka medicinske
struke u iznosu od 77,00 €. Troškovi rada suda određeni su prema trajanju,
složenosti krivičnog postupka i imovinskim prilikama optuženih.
Na osnovu izloženog odlučeno je kao u izreci presude
OSNOVNI SUD U BARU
Dana 10.07.2013. godine
ZAPISNIČAR, S U D I J A
Milijana Minić Goran Šćepanović
PRAVNA POUKA:Protiv ove presude može se
izjaviti žalba Višem sudu u Podgorici u roku od
8 (osam) dana od dana prijema pismenog otpravka.
Žalba se predaje ovom sudu u dva primjerka.
DNA:- 1 x ODT
- 1 x okrivljenom
- u spise