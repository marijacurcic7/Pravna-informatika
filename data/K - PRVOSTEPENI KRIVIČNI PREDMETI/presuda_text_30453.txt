
K br. 257/13

U IME CRNE GORE
OSNOVNI SUD U BARU, kao prvostepeni krivični, sudija Goran Šćepanović, kao
sudija pojedinac, sa zapisničarom Milijanom Minić, u krivičnom predmetu
okrivljenog A. I., zbog krivičnog djela samovlašće iz čl.384 st.1 Krivičnog
zakonika, po optužnom predlogu Osnovnog državnog tužilaštva u Baru Kt.br.
272/13 od 13.06.2013. godine, nakon održanog glavnog javnog pretresa u
prisustvu zastupnika optužbe zamjenika Osnovnog državnog tužilaštva u Baru
Đurišić Radovana i okrivljenog, dana 24.09.2013. godine donio je i javno
objavio



PRESUDU


Okrivljeni A. I.

K r i v j e :
Što je:
Neutvrđenog dana u prvoj polovini 2013. godine u Baru, u porodičnoj kući koja
se nalazi u Sutomoru - naselje Đuričine vode bb, protivno odredbi člana 141
st.1 Zakona o energetici („Službeni list Crne Gore“ 28/10), svjestan svog
djela čije izvršenje je htio, iako je znao da je njegovo djelo zabranjeno,
samovlasno pribavio pravo za koje je smatrao da mu pripada, na način što je
navedenu porodičnu kuću priključio na elektrodistributivnu mrežu bez prethodno
pribavljene saglasnosti za priključenje operatora distributivnog sistema
Elektroprivrede Crne Gore AD Nikšić, Elektrodisribucije - Bar
- čime je učinio krivično djelo - samovlašće iz čl. 384 st. 1. Krivičnog
zakonika.
Pa mu sud primjenom čl. 4, 32, 36, 42, 52, 53 i 54 Krivičnog zakonika i čl.
369, 370 i 374 Zakonika o krivičnom postupku, i z r i č e



USLOVNU OSUDU



Kojom mu utvrđuje kaznu zatvora u trajanju od 30 (trideset) dana i istovremeno određuje da se kazna neće izvršiti ukoliko okrivljeni u roku od 1 (jedne) godine, od dana pravosnažnosti, ne učini novo krivično djelo.


Okrivljeni je dužan da plati troškove krivičnog postupka u iznosu od 60,00 € u roku od 15 dana od dana pravosnažnosti, pod prijetnjom izvršenja.


O b r a z l o ž e n j e


Optužnim predlogom Osnovnog državnog tužilaštva u Baru Kt.br. 272/13 od 13.06.2013. godine stavljeno je na teret okrivljenom izvršenje krivičnog djela bliže opisanog u dispozitivu.


Okrivljeni je u svojoj odbrani izjavio da živi u naselju Sutomore. Živi u
baraci koju je sagradio prije nekih 5 godina, a u baraci živi sam. On je prije
nekih 4 godine u Podgorici na pijaci kupio jedno brojilo za električnu
energiju i to brojilo stavio preko nekog električara. On nije znao da bi morao
da se obrati Elektrodistribuciji da bi dobio saglasnost za priključenje na
elektromrežu, a to brojilo je stavio iz razloga što ako bi nekada bilo
potrebno da se plaća struja, da bi moglo da se vidi koliko je potrošio struje.
On je ranije prije nego što je došao u Sutomore živio u više gradova Crne Gore
i bivše Jugoslavije i tu baraku je sagradio čim je odlučio da živi u Sutomoru.
Sud je u dokaznom postupku saslušao ovlašćenog predstavnika
Elektrodistribucije u Baru P.D, svjedoke J D i M S, pročitao zapisnik o
kontroli mjernog mjesta Elektrodistribucije u Baru br.32180 od 22.04.2013.
godine i izvod iz kaznene evidencije na ime okrivljenog MUP OB Cetinje 67
br.02-245/875 od 2.07.2013. godine.
Ovlašćeni predstavnik Elektrodistribucije u Baru P D je izjavila da brojilo A.
I. nije evidentirano u bazi preduzeća ni kao legalno ni kao nelegalno. Prema
njihovom obračunu on je bio dužan da plati iznos od 535,11 eura. On je platio
veći dio tog izlnosa, a ostao je dužan iznos od 50 eura. Pridružila se
krivičnom gonjenju, a nije postavila imovinsko pravni zahtjev.
Svjedok J D je izjavio da su dana 22.04.2013. godine kolega M i on vršili
kontrolu nelegalno priključenih potrošača u naselju Đuričine Vode.
Kontrolisali su objekat vlasništvo A. I. koji je prilikom kontrole bio
prisutan i tom prilikom su konstatovali da je potrošač nelegalan, što znači da
brojilo nije evidentirano u bazi podataka preduzeća. Sačinili su zapisnik,
preko jednog čovjeka čijih se podataka ne sjeća, a koji je A. prevodio,
saopštili su potrošaču da su ovlašćeni da izvrše isključenje brojila sa
elektromreže, međutim, A. je saopštio da mu je brojilo potrebno zbog
snadbijevanja električnom energijom, oni su to konstatovali, a on je potpisao
zapisnik.
Svjedok MASONIČIĆ SLOBODAN je izjavio da je dana 22.04.2013. godine sa kolegom
J D bio u kontroli nelegalno priključenih potrošača u naselju Đuričine vode.
Kontrolom u objektu vlasništo A. I. konstatoali su da brojilo koje se nalazi
na fasadi kuće nije evidentirano u bazi podataka, potrošaču su saopštili da je
njihova obaveza da takve potrošače isključe sa elektromreže. A. to nije
dozvolio, oni su to zapisnički konstatovali, a A. je zapisnik potpisao bez
primjedbi.

Iz zapisnika o kontroli mjernog mjesta Elektrodistribucije Bar broj 32180 od 22.04.2013. godine utvrđeno je kontrola izvršena na brojilu marke „Iskra“ broj 40997250. Potrošač je nelegalno priključen na mrežu, i ne vodi se u bazi podataka ED Bar. Potrošač ne dozvoljava isključenje. Mjerno mjesto se nalazi unutar kapije na fasadi objekta. 

Iz izvoda iz kaznene evidencije na ime okrivljenog MUP OB Cetinje 67
br.02-245/875 od 2.07.2013. godine utvrđeno je da nije osuđivan.
Ocjenom izvedenih dokaza utvrđeno je da je okrivljeni učinio krivično djelo
koje mu je stavljeno na teret. Okrivljeni je u svojoj odbrani opisao na koji
način je svoj stambeni objekat priključio na elektro mrežu navodeći u bitnom
da nije znao da mu je za priključenje na elektro mrežu potrebno odobrenje
Elektrodistribucije. Sud je odbranu okrivljenog cijenio kao neosnovanu i kao
pokušaj izbjegavanja krivice. Okrivljeni je u svojoj odbrani izjavio da je
predmetno brojilo stavio iz razloga što ako bi nekada bilo potrebno da se
plaća struja, da bi moglo da se vidi koliko je potrošio struje. Iz ovakve
odbrane okrivljenog očigledno je da je okrivljeni bio svjestan da je brojilo
uređaj koji mjeri potrošnju električne energije i da se potrošnja električne
energije mora plaćati. To što je okrivljeni kao vrijeme plaćanja električne
energije naveo neko buduće vrijeme, ne mijenja njegovu svijest da je
samovlasnim priključenjem preuzimao proizvod čija se potrošnja mora platiti i
da se prethodno mora pribaviti saglasnost subjekta koji isti proizvodi. Na
kraju, godine života i životno iskustvo okrivljenog ukazuju da je okrivljeni
toga bio svjestan, jer se radi o opštepoznatim činjenicama.

U postupku je utvrđeno da je dana 22.04.2013. godine izvršena kontrola od strane Elektrodistribucije u Baru, kojom prilikom je konstatovano da se brojilo marke „Iskra“ broj 40997250 ne nalazi u bazi podataka Elektrodistribucije u Baru. Sud je iskaze svjedoka J D i M S prihvatio kao jasne, objektivne i saglasne kako međusobno, tako i sa zapisnikom o kontroli mjernog mjesta. 

Okrivljeni je ostvario objektivna obilježja krivičnog djela samovlašće, jer je
samovlasno pribavio pravo koje je smatrao da mu pripada, jer je smatrao da mu
pripada pravo da stambeni objekat priključi na elektrodistributivnu mrežu,
radi dobijanja električne energije. Okrivljeni je krivično djelo učinio sa
direktnim umišljajem jer je bio svjestan da pravo koje smatra da mu pripada
pribavlja samovlasno, odnosno bio je svjestan da nema elektroenergetsku
saglasnost da stambeni objekat priključi na niskonaponsku mrežu i da postupa
protivno čl. 141 st. 1 Zakona o energetici kojim je propisano da se
priključenje objekta na prenosni ili distributivni sistem električne energije
ili gasa vrši na osnovu saglasnosti za priključenje koju izdaje operator
prenosnog ili distributivnog sistema.


Odlučujući se za krivičnu sankciju prema okrivljenom sud je cijenio sve olakšavajuće i otežavajuće okolnosti iz čl. 42 Krivičnog zakonika. Od olakšavajućih sud je cijenio lične prilike jer je čovjek u ozbiljnim godinama, koji do sada nije osuđivan. Otežavajućih okolnosti na strani okrivljenog nije bilo. Imajući u vidu navedene olakšavajuće okolnosti, u nedostatku otežavajućih okolnosti ocijenjeno je da prema okrivljenom nije potrebno izricanje efektivne kazne zatvora, da će se izricanjem uslovne osude prema okrivljenom u potpunosti postići svrha njenog izricanja i na taj način dovoljno uticati da ubuduće ne čini krivična djela. 


Odluka o troškovima zasniva se na odredbi čl. 229 st.1. Zakonika o krivičnom postupku. Dosuđeni iznos se odnosi na troškove rada suda koji su određeni prema trajanju, složenosti krivičnog postupka i imovinskim prilikama okrivljenog.


Na osnovu izloženog odlučeno je kao u izreci presude.


OSNOVNI SUD U BARU


Dana 24.09.2013. godine

Zapisničar S U D I J A

Milijana Minić  Goran Šćepanović


PRAVNA POUKA: Protiv ove presude može se 

izjaviti žalba Višem sudu u Podgorici u roku od
8 dana od dana prijema pismenog otpravka.

Žalba se predaje ovom sudu u dva primjerka.


DN-a: -1 x spisi

-1 x okrivljeni
- 1 x ODT Bar 
