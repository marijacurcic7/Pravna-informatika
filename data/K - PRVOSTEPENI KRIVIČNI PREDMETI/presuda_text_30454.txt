K br. 258/12
U IME CRNE GORE
OSNOVNI SUD U BARU, kao prvostepeni krivični, sudija Goran Šćepanović, kao
sudija pojedinac, sa zapisničarom Milijanom Minić, u krivičnom predmetu
okrivljenog K. JOVANA, zbog krivičnih djela laka tjelesna povreda iz čl.152
st.2 u vezi st.1 Krivičnog zakonika, po optužnom predlogu Osnovnog državnog
tužilaštva u Baru Kt.br. 142/12 od 17.05.2012. godine, nakon održanog glavnog
javnog pretresa u prisustvu zastupnika optužbe savjetnika Osnovnog državnog
tužilaštva u Baru Đikanović Predraga, okrivljenog i njegovog branioca D. M,
advokata iz Bara, dana 12.04.2013. godine donio je i javno objavio,
PRESUDU
Okrivljeni K. J.
K r i v j e:
Što je :
Dana 09.03.2012. godine oko 17,40 časova na šetalištu Kralja Nikole u Baru,
lako tjelesno povrijedio oštećenog V N na način što ga je nakon kraće verbalne
prepirke dva puta udario pesnicom u predjelu glave, a nakon što je oštećeni
pao na zemlju nastavio je da ga udara po glavi i tijelu nogama obuvenim u
patike sa tvrdim đonom-sredstvom podobnim da tijelo teško povrijedi ili
zdravlje teško naruši, nanoseći mu tom prilikom laku tjelesnu povredu u vidu
nagnječenja glave sa dvije otekline u desnoj polovini čeonog predjela dužine 2
cm i 1 cm i sa dva crvenila kože u lijevoj polovini čeonog predjela dužine po
1 cm, dva krvna podliva kože u lijevom lopatičnom predjelu,više ogrebotina
kože u lijevom podlopatičnom predjelu, više ogrebotina kože u desnom
podlopatičnom predjelu i oguljotinu kože u predjelu desne potkoljenice;
- čime je učinio krivično djelo - laka tjelesna povreda iz č1.l52. st.2. u
vezi st.1 Krivičnog zakonika.
Pa ga su primjenom čl. 4, 32, 36 i 42 Krivičnog zakonika i čl. 369, 370 i 374
ZKP-a,
OSUĐUJE
Na kaznu zatvora u trajanju od 60 (šezdeset) dana.
Oštećeni V N se radi ostvarivanja imovinskopravnog zahtjeva upućuje na
parnični postupak.
Okrivljeni je dužan da plati troškove krivičnog postupka u iznosu od 350,00 €
u roku od 15 dana od dana pravosnažnosti, pod prijetnjom izvršenja.
O b r a z l o ž e n j e
Optužnim predlogom Osnovnog državnog tužilaštva u Baru Kt.br. 142/12 od
17.05.2012. godine, stavljeno je na teret okrivljenom izvršenje krivičnog
djela bliže opisanog u izreci presude.
Okrivljeni je u svojoj odbrani u prethodnom postupku izjavio da je dana
09.03.2012. godine, oko 17,00 časova, vozio bicikl sa svojim drugom P P na
šetalištu. Ispred teniskih terena vidio je jednog psa, i kako voli pse prišao
je da ga pomazi, a za to vrijeme dok je mazio psa prišao mu je V N i bez
ikakvog povoda počeo da ga udara pesnicama po glavi i ramenima. On se branio,
zna da se brani jer trenira boks i dok se branio moguće je da je on njega
udario, tj. uzvratio udarac pesnicom, kada je pokušao da blokira njegove
udarce. Ističe da nikakvim kamenom ili betonskom pločom on njega nije gađao.
Njegov drug P P je pokušao da ih razdvoji, i tom prilikom je vidio da ga je V
N udario pesnicom u predjelu vilice. On V N zna iz viđenja i isti ga već duže
vrijeme provocira, tako što mu dobacuje pogrdne riječi “Smradu, pičko, slino”,
čak ga je jednom prilikom pljunuo. Oni se nikada nisu družili i ne vidi razlog
da ga V N provocira i maltretira. Na glavnom pretresu je dodao da je i on od
Vučetića zadobio lake povrede, ali se u cilju pružanja medicinske pomoći nije
obraćao medicinskim ustanovama u Baru. Zna da je ovom prilikom od udaraca koje
je zadobio od strane Vučetića povrede zadobio P P, a pored ostalih povreda zna
da mu je slomio prvi zub u gornjoj vilici. On je ovom prilikom na nogama imao
patike, a ne zna šta je na nogama imao P, ali pretpostavlja patike, jer su
vozili bicikla. Osim V N, on je na licu mjesta vidio i Š P koji je bio sa njim
u društvu. Kakvo je bilo ponašanje odnosno držanje Š za vrijeme ovog događaja
on se ne može izjasniti, ali za da ga je vidio da je bio tu kada je došlo do
sukoba između V, njega i P. Koliko je njemu poznato on sa Š nije u srodstvu.
Oni imaju neke zajedničke prijatelje, a da li su u srodstvu on ne zna.
Razmjena udaraca između učesnika u ovom sukobu bila je isključivo stisnutim
pesnicama. P i on su privedeni u UP PJ Bar dana 12.03.2012. godine. Oni do
tada događaj nisu prijavljivali niti državnim organima niti se P radi
ukazivanja medicinske pomoći obraćao zdravstvenim ustanovama, a kada je on
policiji saopštio da je u predmetnom događaju zadobio prelom zuba, policija ga
je uputila da se obrati zdravstvenoj ustanovi i on je to i uradio. On je
kritičnom prilikom na nogama imao patike marke “Nike Air max”. Gornji dio
navedenih patika je od platna, a đon je od gume.
Sud je u dokaznom postupku saslušao svjedoka oštećenog V N, svjedoke V M, P P,
Š P, D S, pročitao je : izvod iz kaznene evidencije na ime okrivljenog UP PJ
Bar broj 27-03/1-245/12-5271/2 od 12.7.2012. godine, nalaz i mišljenje sudskog
vještaka medicinske struke Krsta Nikolića od 14.5.2012. godine, uvjerenje JZU
Zavod za hitnu medicinsku pomoć Crne Gore od 12.02.2013. godine, izvještaj
ljekara specijaliste JZU Opšta bolnica Bar Urgentna medicinska pomoć br.
protokola 2476 od 12.03.2012. godine.
Svjedok oštećeni V N je izjavio da su se dana 09.03.2012. godine, oko 17,40
časova, u blizini hotela “Princes”, on i njegov drug Š Pigrali sa njegovim
psom. U tom trenutku su došli na biciklima P P i K. J, oni su pričali sa J
vezano za psa. Tom prilikom J mu je dobacio “Treniraš li”, a on je mislio da
se obraća Š. pa nije obraćao pažnju. K. mu je ponovo uputio iste riječi, kada
mu je on potvrdno odgovorio. Nakon toga, K. J je krenuo prema njemu, a P P je
njemu uputio riječi “Šta je bilo”, zatim je on upitao Popovića “U čemu je
problem”. K. J ga je udario pesnicom u bradu, on tom prilikom nije ni mogao da
vidi da je krenuo da ga udari jer mu je bio sa strane. Poslije toga uzeo je
betonsku ciglu i istom ga je udario u predjelu glave, on se odbranio, tako da
ga cigla nije udarila, već je samo dobio udarac pesnicom. Nakon toga on se
našao na zemlji, i tom prilikom su ga udarali obojica nogama i rukama po glavi
i tijelu. Misli da su imali obuvene patike na nogama. Nakon par minuta došli
su njegovi otac i tetka i htjeli su da razdvoje tuču, a nijesu znali da je on
tu. Nakon toga je njegov otac sklonio K.a sa njega i bukvalno je bio u šoku
kada je vidio da K. i P njega tuku. Kada ih je njegova tetka upitala zašto ga
bijete, oni su odgovorili “Poslao nam je druga u zatvor”. On je otišao u Hitnu
pomoć, a oni su biciklom otišli u njemu nepoznatom pravcu. Na glavnom pretresu
je dodao da u njegovom iskazu iz prethodnog postupka stoji da je K. uzeo
betonsku ciglu i istom ga udario u predjelu glave, da je se on odbranio tako
da ga cigla nije udarila. Precizirao je taj iskaz navodeći da je njega K. sa
udaljenosti od oko 2 m gađao betonskom ciglom koje se koriste za popločavanje
podova, da je istu bacio prema njemu, ali on je srećom podigao obje ruke i ta
ga je cigla pogodila u predjelu ruku, tačnije više u predjelu desne šake.
Nakon toga on je dobio udarac pesnicom, ne može da se izjasni da li od K.a ili
od P, ali u svakom slučaju on se našao na zemlji i tada su obojica prišli i
počeli da ga udaraju i nogama i rukama po glavi i tijelu. On je u prethodnom
postupku rekao da misli da su imali patike na nogama, ali je naveo da je
siguran da su oni imali obuvene patike na nogama. Dalji napad na njega
spriječio je njegov otac i tetka S D. Na pitanje njegove tetke zašto su ga
napali oni su rekli “poslao nam je druga u zatvor”. Vjerovatno su misli na
jedan događaj od prije 4 ili 5 godina kada su njega fizički napali ispred
škole, M P, V N, Đ S i još jedno lice kojeg se ne sjeća i on zna da je u sudu
davao iskaz zbog povreda koje su mu nanijeli, ali ne zna što je bilo dalje i
da li su oni bili osuđeni. Nakon tog događaja njemu je K. kada bi ga vidio
prigovarao da ga gleda na ulici i da kada on prolazi skloni pogled. On se ne
može izjasniti precizno o tome koje povrede mu je ko od napadača zadao rukama
i nogama, jer je u tom trenutku lice pokrio rukama da bi zaštitio glavu. On
ovom prilikom ni K.u ni P nije zadao ni jedan udarac. On se veći dio ovog
događaja nalazio na zemlji pa nikome nije ni mogao zadati udarac. Za sve
vrijeme predmetnog događaja Š se nalazio na nekoliko metara udaljenosti, a
kada je on bio u policiji da prijavi događaj njemu je Š P poslao nekoliko sms
poruka i nekoliko puta ga zvao, a svrha je bila da događaj ne prijavi
policiji, jer su njegov ujak i neki rođak od K.a kumovi, i kada je njemu
saopštio da će događaj prijaviti policiji, on mu je rekao da je time njihovo
prijateljstvo završeno, a dodaje i to da je upravo Š P njemu prenosio poruke
K. i P da ukoliko događaj ne prijavi policiji da će moći slobodno da šeta
gradom. On se kao oštećeni pridružio krivičnom gonjenju i postavio je
imovinsko prani zahtjev koji ne može da precizira.
Svjedok V M je izjavio da je dana 9.03.2012. godine, oko 17,30 časova šetao
šetalištem pored mora sa svojom sestrom D S i u jednom trenutku vidio je dva
momka koja su fizički napala jedno lice koje je na zemlji i udaraju ga i
rukama i nogama. On je svojoj sestri tada rekao: “Ubiše ovog dečka od batina,
moram da mu pomognem”. Ne sluteći ko je lice koje oni udaraju on je prišao tim
momcima, jednog je uhvatio i odvojio ga i na pitanje zašto udaraju tog momka
taj momak koga je razdvajao rekao mu je : ”prije nekoliko godina našeg druga
je poslao u zatvor i mu se za to svetimo”. Kada je napad na momka prestao on
je vidio da je taj momak u stvari njegov sin V N. N je nakon toga ustao i kada
je ustao u rukama je držao jednu betonsku ploču koja se koristi za
poplovačavanje šetališta i sličnih površina. Kasnije mu je saopštio da ga je
prethodno K. gađao tom pločom. Nakon toga ta dva momka su im uputili riječi da
događaj ne smiju da prijave u policiji i nakon toga su otišli. I od nekih
drugih ljudi su čuli da su K. i P P koji je bio drugi napadač na njegovog sina
njima poručivali da ne smiju događaj da prijavljuju policiji, a da ga oni za
uzvrat neće napadati. Taj događaj se desio u martu mjesecu i K. i P su imali
na sebi trenerke i patike. Kada se odigrao taj događaj bio je dan, ali već je
počeo da pada prvi sumrak. Iz tog razloga što se još dobro vidjelo nije bila
uključena ulična rasvjeta. Pored okrivljenog, Popovića sve to posmatrala je
njegova sestra kao i Š P. Kada je vidio sukob između lica u kojem je
učestvovao i njegov sin koji se nalazio na zemlji, on se nalazio na
udaljenosti od nekih 7 do 8 metara. On prije toga nije čuo nikakvu svađu
između učesnika koja bi mu eventualno privukla pažnju. On je vidio da dva
momka udaraju njegovog sina rukama ili nogama ali ne bi mogao da se izjasni ko
je od njih koje udarce zadavao njegovom sinu. Siguran je da njegov sin nikome
od njih nije zadavao udarce.
Svjedok Š P je izjavio da se dana 09.03.2012. godine oko 17,40 časova, nalazio
na šetalištu pored mora u društvu sa V N. On je tom prilikom izveo psa u
šetnju. U pitanju je štene američkog Staforda. U jednom trenutku prišli su K.
J i P P koje poznaje iz viđenja i oni su kada su im prišli sišli sa bicikala,
prišli su njegovom psu koga su pomazili i u tom trenutku njegov pas je
pobjegao prema moru, on je potrčao prema njemu, i kada je se vratio vidio je
K.a i P kako se penju na bicikl i odlaze. Kada je prišao vidio je da su tu
bili prisutni i V M i D S. Niko od njih nije pominjao da se nešto desilo ,
niti je on na V N primijetio povrede. Nakon toga on je otišao prema kući svog
ujaka , a ostali su otišli u suprotnom smjeru. On se ne može sjetiti koju
garderobu i obuću su na sebe imali K. i P.
Sud nije koristio zapisnike o saslušanju svjoddka V M i Š P koji su sačinjeni
prilikom njihovog saslušanja u Osnovnom državnom tužilaštvu u Baru jer
prilikom saslušanja svjedoka nije konstatovano da li je o saslušanju
obaviješten okrivljeni ili njegov branilac i da li isti žele da prisustvuju
saslušanju a okrivljeni je prilikom iznošenja svoje odbrane izjavio da želi da
prisustvuje saslušanju svjedoka, pa kako je po ocjeni suda saslušanje svjedoka
obavljeno u suprotnosti čl.262 ZKP-a sud će ponovo saslušati svjedoka bez
korišćenja zapisnika iz prethodnog postupka.
Svjedok P P je izjavio da su dana 09.03.2012. godine, oko 17,30 časova, on i J
K. vozili bicikl, pored mora, pored teniskih terena. Na livadi su vidjeli
jednog psa, onda je J K. prišao da ga pomazi. J je pomazio psa i popričao sa
vlasnikom psa, zatim je prišao oštećeni V N i počeo da mu priča i odjedanput
je V udario K. J u predjelu ramena nakon čega su obojica razmijenili nekoliko
udaraca. On je prišao da ih razdvoji, kada je V N njega udario u predjelu
vilice i tom prilikom mu je polomio zub. On nije vidio ni da je K. udario V.
Ovom prilikom V N nije padao na pod, niti su ga mu nogama i rukama udarali dok
je ležao na podu, jer isti nije ni ležao na podu. Ovom prilikom nije bilo
nikog oko njih, niti je iko razdvajao
osim njega K.a i V. On V N od ranije nije poznavao, i nikada nije imao
konflikt sa istim.
Svjedok D S je izjavila da je dana 9.03.2012. godine u popodnevnim satima sa
svojim bratom V Mojsijem šetala pored mora. U jednom trenutku na šetalištu
ispred hotela “Princes” na travnjaku, njen brat je vidio da dva lica udaraju
treće lice koje leži na travi i brat je rekao “kuku ubiše ga” i krenuo
ubrzanim korakom prema tim licima. Ona je krenula za njim, a vidjela je da dva
lica udaraju treće koje leži na način što ga jedno udara pesnicama, a drugo
nogama. Nakon što je njen brat prišao tim licima počeo da ih razdvaja i kada
je podigao lice koje leži vidio je da se radi o njegovom sinu N. Ona je takođe
prišla blizu, a njen brat je svog sina doveo na mjesto gdje je se ona
nalazila, pitao je te momke što ga tuku, a jedan od njih je rekao : “druga nam
je poslao u zatvor”. N je imao više povreda po licu. Ona je tada rekla da će
da pozove policiju mobilnim telefonom, jedan od njih je rekao nemojte,
nemojte, a ona je rekla : “kako nemojte, to je moje dijete”. Odmah nakon toga
oni su sjeli na bicikla i otišli, brat ona i N su otišli u policiju, nakon
toga u Hitnu pomoć, a nakon toga u Bolnicu. Dok su bili u zdravstvenim
ustanovama, Š P je stalno zvao telefonom njih i govorio da će N ukoliko ne
prijavi taj slučaj policiji moći slobodno gradom da šeta. Za vrijeme dok se
sve to dešavalo na šetalištu Š je bio na tom mjestu i sve posmatrao.
Iz izvoda iz kaznene evidencije na ime okrivljenog UP PJ Bar broj
27-03/1-245/12-5271/2 od 12.7.2012. godine utvrđeno je da je okrivljeni
osuđivan presudom Osnovnog suda u Bijelom Polju K broj 82/11 od 15.04.2011.
godine, zbog krivičnog djela laka tjelesna povreda iz čl. 152/2/1 KZ CG, na
kaznu zatvora od 3 mjeseca, uslovno za 1 godinu
Iz nalaza i mišljenja sudskog vještaka medicinske struke KN od 14.5.2012.
godine utvrđeno je da je oštećeni V N u predmetnom događaju zadobio sledeće
tjelesne povrede: nagnječenje glave sa dvije otekline u desnoj polovini čeonog
predjela dužine 2 cm i 1 cm i sa dva crvenila kože u lijevoj polovini čeonog
predjela dužine po 1 cm, dva krvna podliva kože u lijevom lopatičnom predjelu
promjera 3x1 cm i 1x1 cm, više ogrebotina (crtastih oguljotina) kože u lijevom
podlopatičnom predjelu, više ogrebotina (crtastih oguljotina) kože u desnom
podlopatičnom predjelu i oguljotinu kože u predjelu desne potkoljenice
promjera 3x3 cm. Navedene povrede predstavljaju u vrijeme nanošenja,
procijenjene kako pojedinačno, tako i u svom ukupnom djelovanju, laku tjelesnu
povredu i nanešene su višekratnim dejstvom tupine aktivno zamahnutog
mehaničkog oruđa, u šta bi spadalo : stisnuta pesnica, šaka, noga i slično. V
N je zadobio i crvenilo kože u predjelu lijevog ramena, crvenilo kože u
lijevom lopatičnom predjelu, crvenilo kože u desnoj polovini međulopatičnog
predjela u gornjoj trećini, crvenilo kože u lijevom slabinskom predjelu i
crvenilo kože u predjelu desne bočne strane trbušnog zida promjera 10x5 cm, a
koja crvenila sama za sebe, ne predstavljaju tjelesnu povredu, te koja su
takođe nanešena višekratnim dejstvom tupine aktivno zamahnutog mehaničkog
oruđa, u šta bi spadalo: noga, šaka, stisnuta pesnica i slično.
Iz uvjerenja JZU Zavod za hitnu medicinsku pomoć Crne Gore od 12.02.2013.
godine, utvrđeno je da je P P pomoć ukazana dana 21.03.2013. godine u 12,35. s
obzirom na datum pregleda očigledno je da se uvjerenje ne odnosi na predmetni
događaj.
Iz izvještaja ljekara specijaliste JZU Opšta bolnica Bar Urgentna medicinska
pomoć br. protokola 2476 od 12.03.2012. godine utvrđeno je da je prema
sopstvenoj izjavi P P povrijeđen u tuči dana 09.03.2012. godine u 17,30 minuta
od strane njemu nepoznate osobe. Zadobio je udarac pesnicom u predjelu gornje
vilice-u predjelu zuba, sjekutića. Nije gubio svijest, nije povraćao, žali se
na glavobolju. Prema nalazu ljekara gornji lijevi sjekutić je zalomljen.
Sudski vještak medicinske struke K N je na glavnom pretresu izjavio da je P P
zadobio prelom krunice gornjeg lijevog sjekutića u vidu tzv. zaloma, a što
predstavlja laku tjelesnu povredu koja je nanešena jednokratnim dejstvom
tupine aktivno zamahnutog mehaničkog oruđa, odnosno u konkretnom slučaju koja
je nastala najverovatnije dejstvom stisnute pesnice. U raspoloživoj
medicinskoj dokumentaciji nema notiranih medicinskih činjenica na osnovu kojih
bi se moglo precizno utvrditi kada je tačno nastao navedeni prelom zuba, mada
je u anamnezi u izvještaju ljekara specijaliste OB Bar br. 2476 od 12.03.2012.
godine konstatovano da je P P : “povrijeđen u tuči 09.03.2012. u 17 h, 30 min
od strane njemu nepoznate osobe. Zadobio udarac pesnicom u predjelu gornje
vilice - u predjelu zuba, sjekutića”. Navedena povreda nije takvog karaktera
da iziskuje hitnu stomatološku intervenciju, te je sasvim moguće da se
imenovani javio ljekaru tek tri dana nakon zadobijanja iste. U raspoloživoj
medicinskoj dokumentaciji nisu notirane nikakve povrede mekih tkiva, povrede
eventualno gornje usne, desni i slično, iako je istu sačinio dr. specijalista
hirurg, što bi značilo da istih nije ni bilo prilikom ljekarskog pregleda dana
12.03.2012. godine u 13,10 časova. Moguće je da ih uopšte nije ni bilo u
slučaju da je P P udaren u gornji lijevi sjekutić u momentu kada su mu usta
bila otvorena, te time meka tkiva gornje usne nijesu ni udarena. S druge
strane sasvim je sigurno da nije bilo nikakvih povreda u smislu nagnječno
razderne rane i krvnog podliva gornje usne, jer isti bi se sasvim sigurno
vidjeli 3 dana nakon zadobijanja preloma zuba. Moguće je da je P P imao
eventualnu povredu u vidu otoka i crvenila gornje usne a koja povreda bi mogla
proći - nestati za tri dana. Sila koja je djelovala na gornji lijevi sjekutić
je bila jakog intenziteta. Očigledno je da se sva energija udarca utrošila na
sami prelom krunice, zbog toga nije došlo do prenosa energije udarca na
korijen do eventualnog iščašenja gornjeg lijevog sjekutića i njegovog
izbijanja. Naravno sve navedeno zavisi od mjesta udara u zub, ugla pod kojim
sila djeluje, kvaliteta zuba itd. Ono što je sigurno je da je zubni dentin
najtvrđe tkivo u čovječjem organizmu kao i to da je P P u vrijeme odigravanja
predmetnog događaja bio star 18 godina i 10 dana.
U vezi osnovnog nalaza i mišljenja od 14.05.2012. godine, a na pitanje, da li
se na osnovu medicinske dokumetacije može utvrditi koje su povrede oštećenom
nanijete stisnutom pesnicom, šakom, nogom, budući da je vještak kao mehanizam
nanošenja tjelesnih povreda koje je zadobio oštećeni V N naveo navedena
sredstva, vještak je naveo da nagnječenje glave se dvije otekline u desnoj
polovini čeonog predjela i sa dva crvenila u lijevoj polovini čeonog predjela
nastale su najverovatnije sa najmanje dva udarca stisnutom pesnicom, dok su
ostale povrede koje je zadobio V N nastale najverovatnije udarcima nogom
obuvenom u patiku, i to u situaciji kada se V N nalazio u ležećem položaju na
podu osim oguljotine kože u predjelu desne potkoljenice koja je mogla nastati
takođe od udarca nogom u situaciji dok je on u stojećem položaju. U prilog
navedenom i crvenila kože koje je imenovani zadobio u predjelu lijevog ramena,
lijeve lopatice, u desnoj polovini međulopatičnog predjela u gornjoj trećini,
u lijevom slabinskom predjelu i u predjelu desne bočne strane trbušnog zida
koja je bila promjera 10 x 5 cm, a za koje je u svom osnovnom nalazu
konstatovao da su nanešeni višekratnim dejstvom tupine zamahnutog mehaničkog
oružja u što bi spadalo pod 1. : noga, pa onda šaka stisnuta pesnica i td. Na
pitanje, s obzirom da je okrivljeni bio prvak Crne Gore u boksu i da li je
moguće da su povrede za koje se vještak izjasnio da su nanijeti nogom,
nanijeti udarcem tzv. aperkatom, vještak je naveo da navedene povrede nijesu
mogle nastati tzv. Aperkatom, jednim od udaraca u boksu. Teoretski je moguće
da su dva krvna podliva kože u lijevom lopatičnom predjelu promjera 3 x 1 cm i
1 x 1 cm, više ogrebotina kože u lijevom podlopatičnom predjelu, više
ogrebotina kože u desnom podlopatičnom predjelu, crvenilo kože u predjelu
lijevog ramena, crvenilo kože u lijevom lopatičnom predjelu, crvenilo kože u
desnoj polovini međulopatičnog predjela u gornjoj trećini, crvenilo kože u
lijevom slabinskom predjelu nastali dejstvom stisnute pesnice, u situaciji
kada je V N bio u stojećem položaju okrenut leđima prema napadaču ili
napadačima, mada je ta mogućnost minimalna. Vjerovatnoća da je crvenilo kože u
predjelu desne bočne strane trbušnog zida, s obzirom na njegov promjer 10 x 5
cm, nastalo dejstvom stisnute pesnice je takođe minimalna, kao i oguljotina
kože u predjelu desne potkoljenice promjera 3 x 3 cm. S obzirom da su
ogrebotine kože u lijevom i u desnom podlopatičnom predjelu u medicinskoj
dokumentaciji označene u množini (više ogrebotina), to se ne može sa potrebnom
preciznošću utvrditi koliko je tačno udaraca V N zadobio, ali se može
zaključiti da je imenovani zadobio minimum 15 udaraca, ako se pod više
podrazumijeva minimum 3. Za očekivat je da je V N ako je zadobio povrede
stisnutim pesnicama od strane amaterskog prvaka Crne Gore u boksu u velter
kategoriji, po kazivanju okrivljenog, a koji je u vrijeme događaja imao 23
godine, znači istreniran i u najjačoj snazi itd. sasvim je sigurno da bi
oštećeni pao i da ne bi sve te udarce izdržao na nogama.
Ocjenom izvedenih dokaza utvrđeno je da je okrivljeni učinio krivično djelo
koje mu je stavljeno na teret.
Utvrđeno je da je okrivljeni oštećenom V N nakon kraće verbalne prepirke zadao
dva udarca pesnicom u predjelu glave, a nakon što je oštećeni pao na zemlju
nastavio je da ga udara po glavi i tijelu, nogama obuvenim u patike, sa tvrdim
đonom, nanoseći mu lake tjelesne povrede i to : nagnječenje glave sa dvije
otekline u desnoj polovini čeonog predjela dužine 2 cm i 1 cm i sa dva
crvenila kože u lijevoj polovini čeonog predjela dužine po 1 cm, dva krvna
podliva kože u lijevom lopatičnom predjelu,više ogrebotina kože u lijevom
podlopatičnom predjelu, više ogrebotina kože u desnom podlopatičnom predjelu i
oguljotinu kože u predjelu desne potkoljenice. Činjenično stanje utvrđeno je
iz iskaza oštećenog V N, svjedoka V M i D S, nalaza i mišljenja vještaka
medicinske struke Krsta Nikolića i pojašnjenja nalaza i mišljenja na glavnom
pretresu.
Okrivljeni su iznoseći svoju odbranu naveo da ne priznanje da je učinio
krivično djelo, da je oštećeni njega fizički napao i počeo da ga udara
pesnicama po glavi i ramenima, da se on branio i dok se branio moguće je da je
on njega udario, kada je pokušao da blokira njegove udarce. Sud je odbranu
okrivljenog cijenio kao neosnovanu i kao pokušaj izbjegavanja krivice.
Iz iskaza oštećenog utvrđeno je da je okrivljeni nakon što mu je zadao udarac
pesnicom u predjelu brade, dok se nalazio sa strane, istog gađao jednom
betonskom ciglom, koja ga nije pogodila u predjelu glave, nakon toga je
zadobio udarac pesnicom, pri čemu nije mogao da se izjasni da li od
okrivljenog ili od svjedoka PP, a kada se našao na zemlji obojica su ga
udarali nogama i rukama po glavi i tijelu. Naveo je da ni okrivljenom ni
svjedoku P P nije zadavao udarce. Okrivljeni je u svojoj odbrani izjavio da je
on sa oštećenim razmjenjivao udarce, u postupku nije dokazano da je došlo do
razmjene udaraca između okrivljenog i oštećenog, ali se iz ovog dijela odbrane
može zaključiti da se okrivljeni nalazio u neposrednoj blizini oštećenog prije
zadavanja udarca od kojeg je oštećeni pao na zemlju, odnosno da je upravo
okrivljeni oštećenom i zadao taj udarac.
Oštećeni je u predmetnom događaju zadobio brojne povrede u predjelu glave i
tijela, okrivljenom nakon tog događaja nije ukazivana ljekarska pomoć što
upućuje na zaključak da za tim nije ni bilo potrebe i da verzija događaja koju
su opisali okrivljeni i svjedok P P nije osnovana. Da se sukob dogodio na
način koji su opisali okrivljeni i svjedok P P i okrivljeni bi morao zadobiti
povrede, što je izostalo. Istinitost iskaza oštećenog da je bez ikakvog povoda
napadnut potvrđuje se i dijelom njegovog iskaza u kome nije mogao da se
izjasni od koga je zadobio drugi udarac pesnicom od koga je pao na zemlju, jer
da je imao namjeru da neistinito predstavi događaj i prilagođava svoj iskaz
optužnom aktu naveo bi da mu je taj udarac nanio okrivljeni. Osim toga, kada
se iskaz oštećenog dovede u vezu sa iskazima svjedoka V M i D S, da im je
jedan od napadača na oštećenog naveo da su oštećenog fizički napali jer im je
druga poslao u zatvor, očigledno je da je upravo to bio motiv okrivljenog da
započne fizički napad na oštećenog jer oštećeni niti je imao povod za fizički
napad niti bi napao dva lica koja su fizički snažnija od njega.
Oštećeni je u svom iskazu naveo da ni okrivljenom ni oštećenom u predmetnom
događaju nije zadao udarce. U postupku je utvrđeno da je oštećeni svjedoku P P
zadao udarac u predjelu glave i da mu je tom prilikom nanio laku tjelesnu
povredu - prelom krunice gornjeg lijevog sjekutića u vidu tzv. zaloma, koja je
prema mišljenju vještaka medicinske struke K N nanijeta jednokratnim dejstvom
tupine aktivno zamahnutog mehaničkog oruđa, odnosno u konkretnom slučaju koja
je nastala najverovatnije dejstvom stisnute pesnice. Svjedok P je izjavio da
mu je oštećeni zadao udarac u predjelu glave koji mu je nanio navedenu
povredu, što potvrđuje i medicinska dokumentacija i nalaz i mišljenje vještaka
medicinske struke. To je i jedini dio iskaza svjedoka P koji je osnovan, jer
nisu dokazani ostali navodi iz njegovog iskaza da je oštećeni bez ikakvog
upozorenja okrivljenom zadao udarac u predjelu ramena, da nije vidio da je K.
udario V, jer je to morao vidjeti, da oštećeni nije padao na pod, jer je ta
činjenica na nesumnjiv način utvrđena, da tom prilikom nije dobijao udarce,
jer je i ta činjenica utvrđena i da osim njih nije bilo nikoga na licu mjesta
ko je razdvajao, jer su svjedok V M i D S izjavili da su oni prekinuli napad
na oštećenog ne znajući ko je u pitanju, a to je utvrđeno i iz iskaza
oštećenog. Činjenica je da je oštećeni svjedoku P zadao jedan udarac u
predjelu glave, da je oštećeni izjavio da nikome nije zadavao udarce, međutim,
navedeno razlikovanje iskaza oštećenog od utvrđenog činjeničnog stanja ne
dovodi u pitanje istinitost iskaza oštećenog, kada se ima u vidu da neko ko
zadobije toliko udaraca koliko je zadobio oštećeni ne može da opiše sve
detalje koji se odnose na njegovog postupanje u situaciji kada čovjek prirodno
reaguje da od sebe odbije napad.
U postupku je utvrđeno da je okrivljeni oštećenom kada je pao na zemlju zadao
više udaraca nogama u predjelu glave i tijela. Oštećeni, svjedoci V M i D S su
jasno opisali taj dio događaja, dok je okrivljeni negirao da je oštećeni padao
na zemlju. Sud je na okolnosti mehanizma nanošenja povreda oštećenom saslušao
vještaka medicinske struke K N, koji je na glavnom pretresu naveo da su
povrede : nagnječenje glave se dvije otekline u desnoj polovini čeonog
predjela i sa dva crvenila u lijevoj polovini čeonog predjela nastale su
najverovatnije sa najmanje dva udarca stisnutom pesnicom, dok su ostale
povrede koje je zadobio V N nastale najverovatnije udarcima nogom obuvenom u
patiku, i to u situaciji kada se V N nalazio u ležećem položaju na podu osim
oguljotine kože u predjelu desne potkoljenice koja je mogla nastati takođe od
udarca nogom u situaciji dok je on u stojećem položaju. Mogućnost da su
povrede za koje se izjasnio da su nastale najverovatnije udarcima nogom
obuvenom u patiku nastali udarcem pesnicom dok se oštećeni nalazio na nogama
za vještaka je teoretska, i minimalna. Oštećeni je po nalazu vještaka zadobio
najmanje 15 udaraca, ako se pod više podrazumijeva minimum 3. Za vještaka je
sigurno da bi oštećeni nakon zadobijanja dijela udaraca od okrivljenog koji se
bavi boksom, pao i da ne bi sve te udarce izdržao na nogama. Dakle, kada se
ima u vidu mišljenje vještaka koji mogućnost da je oštećeni dio povreda
zadobio pesnicama i da je iste primio na nogama smatra minimalnom i teoretskom
i jasne iskaze oštećenog i svjedoka V M i D S za sud je nesporno da je
oštećeni nakon pada na zemlju udarce zadobijao od okrivljenog nogama obuvenim
u patike. Treba dodati i da su svjedoci V M i D S opisali ono što su zaista
vidjeli, bez prilagođavanja svojih iskaza iskazu oštećenog.
Svjedok Š P je izjavio da je u vrijeme predmetnog događaja bio na licu mjesta,
ali da nije video sukob jer je njegov pas pobjegao prema moru, on je potrčao
prema njemu, i kada je se vratio okrivljeni i svjedok i P su već odlazili. Iz
iskaza oštećenog i svjedoka V M i D S utvrđeno je da je svjedok Š posmatrao
predmetni događaj, a cijeneći da je upravo svjedok Š pokušavao da izvrši
uticaj na porodicu oštećenog u smislu neprijavljivanja događaja policiji,
očigledno je da je svjedok vidio što se desilo, ali da je u cilju olakšavanja
položaja okrivljenog izjavio da to nije vidio.
Okrivljeni je postupajući na način predstavljen u izreci presude, ostvario sva
subjektivna i objektivna obilježja bića krivičnog djela laka tjelesna povreda
iz čl.152 st.2 u vezi st.1 KZ. Ocjenjeno je da noge obuvene u patike sa tvrdim
đonom predstavljaju sredstvo podobno da tijelo teško povrijede ili zdravlje
teško naruši. Sud je u tom dijelu precizirao optužni predlog navodeći da su
predmetne patike, patike sa tvrdim đonom, jer je opštepoznata činjenica da
patike marke Nike “Air max”, koje je na nogama imao okrivljeni predstavljaju
upravo takve patike.
Okrivljeni je krivično djelo učinio sa direktnim umišljajem. Okrivljeni je bio
svjestan da predmetne patike predstavljaju sredstvo podobno da se tijelo teško
povrijedi ili zdravlje teško naruši. Prema tome u radnjama okrivljenog su se
stekli svi bitni elementi bića krivičnog djela koje mu je stavljeno na teret.
Sud je prema utvrđenom činjeničnom stanju precizirao optužni predlog u pogledu
činjeničnog opisa krivičnog djela koji se odnosi na sam tok napada okrivljenog
na oštećenog. Ocijenjeno je da se navedenim preciziranjem ne narušava
identitet optužnog predloga i presude.
Odlučujući se za krivičnu sankciju prema okrivljenom sud je cijenio sve
olakšavajuće i otežavajuće okolnosti iz čl.42 Krivičnog zakonika. Od
olakšavajućih okolnosti cijenjene su lične prilike jer je okrivljeni mlad
čovjek, a od otežavajućih da se javlja kao specijalni povratnik u izvršenju
krivičnog djela koje mu je optužnim predlogom stavljeno na teret. Sud
okrivljenom nije mogao izreći uslovnu osudu jer je čl. 54 st.3 Krivičnog
zakonika propisano da se uslovna osuda ne može izreći ako nije proteklo više
od pet godina od pravosnažnosti osude kojom je učiniocu izrečena kazna za
umišljajno krivično djelo, jer je okrivljenom uslovna osuda izrečena i
presudom Osnovnog suda u Bijelom Polju K broj 82/11 od 15.04.2011. godine.
Izrečena kazna zatvora po ocjeni suda odgovara težini izvršenog krivičnog
djela i krivičnoj odgovornosti okrivljenog i predstavlja mjeru koja je
neophodna da bi se postigla svrha kažnjavanja.
Odluka o imovinsko pravnom zahtjevu zasniva se na odredbi čl. 239 st. 2 ZKP.
Oštećeni je postavio imovinsko pravni zahtjev koji nije precizirao, a sudu
nije dostavio ni jedan dokaz na osnovu koga bi se moglo odlučiti o osnovanosti
imovinsko pravnog zahtjeva, a kako podaci iz krivičnog postupka nisu pružali
osnov ni za potpuno ni za djelimično presuđenje, a njihovo pribavljanje bi
vodilo znatnom odugovlačenju postupka, sud je uputio oštećenog da
imovinskopravni zahtjev ostvari u parničnom postupku.
Odluka o troškovima krivičnog postupka zasniva se na odredbi čl. 229 ZKP, a
ista se odnosi na troškove medicinskog vještačenja u ukupnom iznosu od 258,50
€ (66+110+82,50) i troškove rada suda koji su određeni prema trajanju,
složenosti krivičnog postupka i imovinskim prilikama okrivljenog.
Na osnovu izloženog odlučeno je kao u izreci presude.
OSNOVNI SUD U BARU
Dana 15.04.2013. godine
Zapisničar S U D I J A
Milijana Minić Goran Šćepanović
PRAVNA POUKA: Protiv te presude može se
izjaviti žalba Višem sudu u Podgorici u roku od
8 dana od dana prijema pismenog otpravka.
Žalba se predaje ovom sudu u dva primjerka.
DN-a: -1 x spisi
-1 x okrivljeni 
-1 x branilac Danilo Mićović
-1 x oštećeni V N nakon pravosnažnosti 
-1 x ODT Bar 