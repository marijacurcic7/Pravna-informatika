
K br. 278/13

U IME CRNE GORE
OSNOVNI SUD U BARU, kao prvostepeni krivični, sudija Goran Šćepanović, kao
sudija pojedinac, sa zapisničarom Milijanom Minić, u krivičnom predmetu
okrivljene F D, zbog krivičnog djela samovlašće iz čl.384 st.1 Krivičnog
zakonika u vezi čl.49 Krivičnog zakonika, po optužnom predlogu Osnovnog
državnog tužilaštva u Baru Kt.br. 345/13 od 25.06.2013. godine, nakon održanog
glavnog javnog pretresa u prisustvu zastupnika optužbe savjetnika kod Osnovnog
državnog tužilaštva u Baru Predragaa Đikanović i okrivljene, dana 05.11.2013.
godine donio je i javno objavio



PRESUDU


Okrivljena F D


K r i v a j e
Što je:
I Neutvrđenog dana u prvoj polovini 2013. godine u Baru, u svojoj porodičnoj
kući koja se nalazi u Baru, Ahmetov Brijeg bb, protivno odredbi člana 141 st.
1 Zakona o energetici (Službeni list Crne Gore br.28/10), svjesna svog djela
čije izvršenje je htjela, iako je znala da je njeno djelo zabranjeno,
samovlasno pribavila pravo za koje je smatrala da joj pripada, na način što je
navedenu porodičnu kuću priključila na elektrodistributivnu mrežu bez
prethodno pribavljene saglasnosti za priključenje operatora distributivnog
sistema Elektroprivrede Crne Gore AD Nikšić, Elektrodisribucije Bar i
II Neutvrđenog dana u prvoj polovini 2013. godine u Baru, u porodičnoj kući
svog đevera FV koja se nalazi u Baru, Ahmetov Brijeg bb, protivno odredbi
čl.141 st.1.Zakona o energetici ( Službeni list Crne Gore br. 28/10) svjesna
svog djela čije izvršenje je htjela, iako je znala da je njeno djelo
zabranjeno, samovlasno pribavila pravo za koje je smatrala da joj pripada, na
način što je navedenu kuću priključila na elektrodistributivnu mrežu bez
prethodno pribavljene saglasnosti za priključenje operatora distributivnog
sistema Elektroprivrede Crne Gore AD Nikšić, Elektrodistribucija Bar.
čime je počinila produženo krivično djelo samovlašće iz čl.384 st.1 Krivičnog
zakonika u vezi čl.49 Krivičnog zakonika.
Pa joj sud primjenom čl. 4, 32, 36, 42, 52, 53 i 54 Krivičnog zakonika i čl.
369, 370 i 374 Zakonika o krivičnom postupku, i z r i č e



USLOVNU OSUDU



Kojom joj utvrđuje kaznu zatvora u trajanju od 30 (trideset) dana i istovremeno određuje da se kazna neće izvršiti ukoliko okrivljena u roku od 1 (jedne) godine, od dana pravosnažnosti, ne učini novo krivično djelo.


Okrivljena je dužna da plati troškove krivičnog postupka u iznosu od 30,00 € u roku od 15 dana od dana pravosnažnosti, pod prijetnjom izvršenja.


O b r a z l o ž e n j e


Optužnim predlogom Osnovnog državnog tužilaštva u Baru Kt.br. 345/13 od 25.06.2013. godine stavljeno je na teret okrivljenoj izvršenje krivičnog djela bliže opisanog u dispozitivu.


Okrivljena je u svojoj odbrani u prethodnom postupku izjavila da sa svojim
suprugom i troje maloljetne djece živi u Baru, u naselju Ahmetov Brijeg,
zajedno sa svekrom i svekrvom u prizemlju zajedničke kuće, dok na spratu živi
njen đever sa njegovom porodicom. U ovoj kući postoji jedno zajednično
brojilo, tako da se ne zna ko je koliko struje potrošio, tako da su ona i
suprug riješili da pored ove kuće naprave svoju kuću, koju su i završili prije
nekoliko mjeseci. S obzirom da je njen suprug pomorac i da najveći dio godine
provodi na moru, sve poslove vezane za radove oko ove kuće, angažovanje
radnika i sl. obavljala je ona. Takođe, odmah do njihove kuće, na nekih 10-tak
metara i njen đever F V je takodje započeo izgradnju nove porodične kuće. Tako
je, kada je čula od komšija da je u toku neka akcija elektrodistribucije za
priključenje na elektrodistributivnu mrežu ona angažovala električare koji su
i ovu njihovu novu porodičnu kuću, kao i đeverovu kuću, priključili na
elektrodistributivnu mrežu. U ovim novim kućama postoje brojila koja uredno
očitavaju utrošenu električnu energiju. Ona je ove radnike - električare
angažovala da izvrše priključenje navedenih objekata na elektrodistributivnu
mrežu, jer je čula za akciju Elektrodistribucije, kako treba da se plati
odredjeni novčani iznos da bi postala legalan potrošač.
Kao što je rekla, brojilo očitava utrošenu električnu energiju i ne bježi od
toga da plati ono što potroše, niti eventualnu taksu za priključenje na
elektromrežu, ali koliko je shvatila problem je u tome što naselje u kome se
nalaze ove njihove kuće nije regulisano DUP-om, pa zbog toga ne mogu da dobiju
status legalnih potrošača. Takođe ističe da u ovoj staroj kući u kojoj su
živjeli do sad dolaze računi za utrošenu električnu energiju, ali na njima
postoji konstatacija "nelegalan potrošač", tako da je mislila da će i u ovim
novim kućama njoj i djeveru dolaziti takvi računi i da je ta akcija vezana
upravo za to.
Na glavnom pretresu je navela da nije imala namjeru da krade struju. U svojoj
odbrani u prethodnom postupku je objasnila u koje vrijeme i na koji način je
izvršila priključenje kuće na elektromrežu. Navodi i da je drugog avgusta ove
godine izvršena legalizacija priključka tako da oni sada dobijaju račune za
potrošenu električnu energiju, na kojima postoji konstatacija nelegalni
potrošač. Ista je situacija i za kuću njenog đevera jer je i kada je u pitanju
ta kuća angažovala iste radnike koji su izvršili priključenje na elektromrežu.
Ne zna ko su ti radnici ali zna da su u to vrijeme radili po kućama u naselju
i ne radi se o radnicima Elektrodistribucije.
Sud je u dokaznom postupku pročitao dva zapisnika o kontroli mjernog mjesta ED
Bar br.33138 i 33139 od 03.06.2013. godine, izvod iz kaznene evidencije na ime
okrivljene UP CB Bar br.71-03/1-245/13-1467/2 od 27.07.2013 godine i dopis ED
Bar br.4101-6270 od 30.10.2013. godine
Iz zapisnika o kontroli mjernog mjesta ED Bar br.33138 od 03.06.2013. godine
je utvrđeno da se potrošač ne nalazi u bazi podataka ED Bar i da je isključen
i da je brojilo plombirano. Konstatovano je da je objekat priključen preko
brojila marke „Iskra“ broj 62796092.
Iz zapisnika o  kontroli mjernog mjesta ED Bar br.33139 od 03.06.2013. godine
je utvrđeno da se potrošač ne nalazi u bazi podataka ED Bar i da je isključen
i da je brojilo plombirano. Konstatovano je da je objekat priključen preko
brojila marke „Iskra“ broj 62796104.
Iz dopisa ED Bar br.4101-6270 od 30.10.2013. godine je utvrđeno da su
električna brojila br. 62796092 i br. 62796104 uvedena u kategoriju nelegalnih
potrošača dana 05.07.2013.godine.
Iz izvoda iz KE na ime okrivljene UP CB Bar br.71-03/1-245/13-1467/2 od
27.07.2013. godine je utvrđeno da nije osuđivana.
Kako je ocijenjeno da je činjenično stanje utvrđeno donijeto je rješenje da se
u dokaznom postupku neće saslušati svjedoci M S i M E.
Ocjenom izvedenih dokaza utvrđeno je da je okrivljena učinila krivično djelo
koje joj je stavljeno na teret. Radnici Elektrodistribucije u Baru su dana
03.06.2013. godine izvršili kontrolu u stambenom objektu vlasništvo okrivljene
i u stambenom objektu vlasništvo njenog djevera. Tom prilikom su utvrdili da
električna brojila u navedenim objektima nisu evidentirana u evidenciji tog
preduzeća. Okrivljena u svojoj odbrani nije sporila da je svoj objekat i
objekat svog djevera priključila na elektromrežu, iako prethodno nije
pribavila elektrosaglasnost od Elektroprivrede Crne Gore AD Nikšić -
Elektrodistribucija u Baru. To je uradila jer je čula od komšija da je u toku
akcija Elektrodistribucije za priključenje na elektromrežu, angažovala je
električare da njenu kuću i kuću njenog djevera priključe na
elektrodistributivnu mrežu, a kako njihovo naselje nije regulisano DUP-om nisu
mogli dobiti status legalnih potrošača. Dakle, iz odbrane okrivljene utvrđuje
se da je ona svoj i objekat svog djevera prikjučila na elektro mrežu. Odbrana
okrivljene potvrđuje se i iz sadržine dva zapisnika o kontroli mjernog mjesta
dok je iz dopisa ED Bar od 03.06.2013. godine utvrđeno da su navedena brojila
uvedena u kategoriju nelegalnih potrošača dana 05.07.2013. godine. Sud nije
prihvatio kao osnovanu odbranu okrivljene da je kuće priključila na
elektromrežu jer je čula od komšija da je u toku akcija Elektrodistribucije za
priključenje na elektromrežu. Ukoliko postoji takva akcija ista se sprovodi od
strane JP Elektrodistribucija Bar, i da bi neko mogao učestvovati u toj akciji
potrebno je da ispunjava uslove koje preduzeće postavlja, a to je okrivljena
jedino mogla znati da se u preduzeću raspitala oko uslova. Nakon što bi
okrivljena ispunula uslove dobila bi odobrenje za uvođenje u kategoriju
nelegalnih potrošača. Okrivljena nije postupila na taj način već je prvo
objekte priključila na elektromrežu, a naknadno je pokrenula postupak oko
uvođenja u kategoriju nelegalnih potrošača.
Okrivljena je ostvarila objektivna obilježja krivičnog djela samovlašće, jer
je samovlasno pribavila pravo koje je smatrala da joj pripada, jer je smatrala
da joj pripada pravo da stambene objekte priključi na elektrodistributivnu
mrežu, radi dobijanja električne energije. Okrivljena je krivično djelo
učinila sa direktnim umišljajem jer je bila svjesna da pravo koje smatra da
joj pripada pribavlja samovlasno, odnosno bila je svjesna da nema
elektroenergetsku saglasnost da stambeni objekat priključi na niskonaponsku
mrežu i da postupa protivno čl. 141 st. 1 Zakona o energetici kojim je
propisano da se priključenje objekta na prenosni ili distributivni sistem
električne energije ili gasa vrši na osnovu saglasnosti za priključenje koju
izdaje operator prenosnog ili distributivnog sistema.
Pravno kvalifikujući utvrđeno činjenično stanje sud je utvrdio da je
okrivljena učinila produženo krivično djelo samovlašće iz čl. 384 st.1 u vezi
čl. 49 Krivičnog zakonika. Okrivljena je učinila produženo krivično djelo
samovlašće, jer je dvije istovrsne radnje izvršila za kratko vrijeme, na dva
brojila, na istom prostoru, uz postojanje  jedinstvenog umišljaja.

Odlučujući se za krivičnu sankciju prema okrivljenoj sud je cijenio sve olakšavajuće i otežavajuće okolnosti iz čl. 42 Krivičnog zakonika. Od olakšavajućih sud je cijenio okolnost da je udata i majka troje djece i da nije osuđivana. Otežavajućih okolnosti na strani okrivljene nije bilo. Imajući u vidu navedene olakšavajuće okolnosti, u nedostatku otežavajućih okolnosti ocijenjeno je da prema okrivljenoj nije potrebno izricanje efektivne kazne zatvora, da će se izricanjem uslovne osude prema okrivljenoj u potpunosti postići svrha izricanja uslovne osude i na taj način dovoljno uticati da ubuduće ne čini krivična djela. 

Kako oštećeno preduzeće Elektroprivreda Crne Gore AD Nikšić –
Elektrodistribucija u Baru nije postavila imovinsko pravni zahtjev sud o istom
nije odlučivao.


Odluka o troškovima zasniva se na odredbi čl. 229 st.1. Zakonika o krivičnom postupku. Dosuđeni iznos se odnosi na troškove rada suda koji su određeni prema trajanju, složenosti krivičnog postupka i imovinskim prilikama okrivljenog.


Na osnovu izloženog odlučeno je kao u izreci presude.


OSNOVNI SUD U BARU


Dana 05.11.2013. godine

Zapisničar S U D I J A

Milijana Minić  Goran Šćepanović 


PRAVNA POUKA: Protiv ove presude može se 

izjaviti žalba Višem sudu u Podgorici u roku od
8 dana od dana prijema pismenog otpravka.

Žalba se predaje ovom sudu u dva primjerka.


DN-a: -1 x spisi

-1 x okrivljena
-1 x ODT Bar

