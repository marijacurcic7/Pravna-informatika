HYPERLINK
"http://sr.wikipedia.org/wiki/%D0%A1%D0%BB%D0%B8%D0%BA%D0%B0:Coat_of_arms_of_Montenegro.svg"
K. br. 398/13
U IME CRNE GORE
OSNOVNI SUD U PODGORICI, kao prvostepeni, krivični, po sudiji Jovović Željki,
uz učešće Rajković Danijele kao zapisničara, u krivičnom predmetu protiv
okrivljenog Đ.I., iz Podgorice, zbog krivičnog djela kradja iz čl. 239 st. 1
Krivičnog zakonika, rješavajući po optužnom predlogu ODT-a Podgoica Kt. br.
209/13 od 15. 04. 2013. godine, nakon održanog glavnog i javnog pretresa u
prisustvu zastupnika optužbe Popović Nađe i okrivljenog dana 17. 06. 2013.
godine donio je i istog dana javno objavio
P R E S U D U
Okrivljeni
Đ. I., JMB xxxxxxxxxxxxx, od oca V. i majke D., rođene U., rođen xx. xx. 19xx.
godine u Podgorici, sa prebivalištem u mjestu rođenja Tuzi bb, državljanin
Crne Gore, oženjen, bez djece, pismen, završio srednju školu, srednjeg imovnog
stanja, neosuđivan
Kriv je
Što je:
Dana 08. februara 2013. godine u Podgorici, u mjestu Tuzi, svjestan svoga
djela čije je izvršenje htio, znajući da je njegovo djelo zabranjeno, tuđu
pokretnu stvar oduzeo drugom u namjeri da njenim prisvajanjem sebi pribavi
protivpravnu imovinsku korist, na način što je kroz nezaključanu kapiju ušao u
dvorište džamije, odakle je oduzeo i prisvojio 10 šipki dužine 1,5 m sa
navojima prečnika 115 mm, 2 šipke dužine 3m sa navojima prečnika 125 mm, 2
šipke dužine 1,5m sa navojima prečnika 200 mm, glavnu vođicu za cijevi
prečnika 200mm, 3 specijalna ključa i vođicu za bušenje bunara i manju
količinu sitnijeg alata, vlasništvo oštećenog O. S., sve ukupne vrijednosti
1.144,60 eura,
- čime je izvršio krivično djelo krađa iz čl. 239 st.1 Krivičnog zakonika.
Pa ga sud na osnovu citirane zakonske odredbe te čl. 4. st. 2, 32, 39, 42
Krivičnog zakonika, te čl. 226, 229 i 374 Zakonika o krivičnom postupku,
O S U Đ U J E
Na novčanu kaznu u iznosu od 1.200,00 € (hiljadudvijestotine eura) koju je
dužan platiti u roku od 3 (tri) mjeseca po pravosnažnosti presude, a ako
izrečenu novčanu kaznu ne plati u određenom roku Sud će novčanu kaznu
zamijeniti kaznom zatvora, tako što će za svakih započetih 25,00 €
(dvadesetpet eura) novčane kazne odrediti jedan dan kazne zatvora, s tim da
kazna zatvora ne može biti duža od 6 (šest) mjeseci.
Obavezuje se okrivljeni da plati na ime troškova krivičnog postupka iznos od
90,50 €, u roku od 15 dana po pravosnažnosti presude, pod prijetnjom prinudnog
izvršenja.
O b r a z l o ž e nj e
Optužnim predlogom Osnovnog državnog tužioca Podgorica Kt.br. 209/13 od 15.
04. 2013. godine, stavljeno je na teret okrivljenom Đ. I. izvršenje krivičnog
djela krađa iz čl. 239 st.1 Krivičnog zakonika, pa je zastupnik optužbe
ostajući pri istoj, u završnoj riječi naveo da je dokazima provedenim na
glavnom pretresu dokazano da je okrivljeni izvršio krivično djelo stavljeno mu
na teret i predložio da sud okrivljenog oglasi krivim i kazni po zakonu, u
granicama propisanim za ovo krivično djelo.
Okrivljeni Đ. I. je u svojoj odbrani datoj na zapisniku od 15. 02. 2013.
godine naveo da ne priznaje krivično djelo stavljeno mu na teret i da sa
krađom cijevi nema nikakve veze. Dana 08. 02. 2013. godine u 23,00 časa
prebacio je svoju suprugu kući u Tuzi, a potom kao i svake druge večeri otišao
da popije piće. Prolaskom kroz centar Tuzi sreo je jedno lice koje zna po
imenu Piorin, inače albanski državljanin i još jedno njemu nepoznato lice,
koji su ga pitali da li može da im prebaci neke cijevi do Konika i da će mu za
to platiti, na šta je on i pristao, jer se povremeno bavi divljim taksiranjem.
Ta dva lica su mu rekla da su kod nekog izvodili građevinske radove i da žele
da prodaju cijevi na otpad sekundarnih sirovina, da im iste neko ne bi ukrao,
te su stavili u njegovo vozilo marke „Bora“ dvije, tri cijevi od kojih je
jedna nesmetano stala u gepek, dok su druge dvije virile napolje i prebacio ih
do na Konik, tačnije ulicu Proletersku. Ova dva lica su mu platila 10 eura za
gorivo i 10 eura za to što ih je prebacio do Konika, nakon čega ih je prebacio
do prodavnice „Start“ i potom do auto centra „Rokšped“ u Tuzima. Ističe da R.
B. zna od ranije i da je sa istim u korektnim odnosima, ali da kritičnom
prilikom nije komunicirao sa vlasnikom otpada gdje su prodate cijevi, već da
je ova lica čekao ispred svog vozila. U završnoj riječi nije ništa izjavio.
Sud je u dokaznom postupku saslušao svjedoka-oštećenog Orahovac Sulejmana,
svjedoka P. M., pročitao potvrdu Uprave policije PJ Podgoricaa Ku.br. 107/2013
od 09. 02. 2013. godine o oduzimanju predmeta od R. B., potvrdu Uprave
policije PJ Podgoricaa Ku.br. 107/2013 od 09. 02. 2013. godine o vraćanju
privremeno oduzetih stvari Orahovac Sulejmanu, po saglasnom predlogu stranaka
pročitao nalaz i mišljenje sudskog vještaka komercijalne struke 09. 04. 2013.
godine, pročitao izvještaj Uprave policije PJ Podgorica iz kaznene evidencije
na ime okrivljenog od 25. 04. 2013. godine i na saglasan predlog stranaka
pročitao iskaz svjedoka R. B..
Ocjenom navoda optužbe, odbrane okrivljenog, kao i svih provedenih dokaza, sud
je na nesumnjiv način utvrdio, da je okrivljeni izvršio krivično djelo
stavljeno mu na teret, na način, u vrijeme i na mjestu, kao je to
predstavljeno izrekom ove presude, pa ga je sud oglasio krivim i izrekao mu
kaznu kao u izreci presude, iz sledećeih razloga:
Svjedok-oštećeni O. S. je u svom iskazu datom na zapisnik od 27. 02. 2013.
godine i na glavnom pretresu, izjavio da je početkom februara izvodio neke
radove na bunaru u krugu džamije u Tuzima i da je dana 08. 02. 2013. godine u
krugu džamije ostavio alat za bušenje bunara. Sljedećeg dana je primijetio da
mu od alata nedostaju 10 šipki dužine 1,5 m sa navojima prečnika 115 mm, a
jedna je težine oko 40 kg, 2 šipke dužine 3m sa navojima prečnika 125 mm i
težine od oko 90 kg po komadu, 2 šipke dužine 1,5m sa navojima prečnika 200
mm, glavna vođica za cijev prečnika 200 mm, 3 specijalna ključa, vođicu za
bušenje bunara i manju količinu sitnijeg alata. Naglasio je da je iste nabavio
par dana prije kritičnog događaja, kao i da je sav alat bio smješten u
dvorištu džamije, koje je bilo ograđeno ali ne i zaključano, jer je mislio da
ih tu niko neće otuđiti. Nakon što je slučaj prijavio policiji, sam je pošao
kod R. B. na Koniku i tamo pronašao tri šipke od po 3 m i tri specijalna
ključa i tada mu je R. rekao da mu je to prodalo lice Đ. I.. Dalje navodi da
je dao 100 eura A. M. da mu nađe ukradene stvari jer je znao da je on ortak sa
Đ. I., koji mu je pronašao još deset cijevi dužine po 1,5 m koje je ostavio Đ.
I. kod njega. Nije se pridružio krivičnom gonjenju i nije postavio imovinsko
pravni zahtjev.
Svjedok P. M. je na glavnom pretresu naveo da je ortak sa O.S. i da su
početkom februara 2013. godine izvodili radove na bunaru u krugu džamije u
Tuzima. Ne zna tačno koji je bio datum, ali uveče kad su završili radove,
ostavili su mašine i cijevi kod džamije, da bi sjutra ujutro nestale cijevi,
ključevi, čekić glave i neki sitniji alat, inače vlasništvo firme koja glasi
na O.. Sve su prijavili policiji i potom saznali da se dio stvari nalazi kod
R. B., kojem su platili onoliko koliko je on platio otkup i tom prilikom im je
rekao da mu je ove stvari prodao Đ. I..
Svjedok R. B. u svom iskazu datom na zapisnik od 20. 03. 2013. godine navodi
da je vlasnik otpada sekundarnih sirovina na Koniku i da je dana 09. 02. 2013.
oko 01,00 časova došao Đ. I., koji mu je ponudio na prodaju tri cijevi i dva,
tri ključa za te cijevi, koje stvari je i kupio za iznos od 75 eura. Posle
ovoga ga je pozvao inspektor Lj. N. i pitao ga da li je dolazilo neko lice da
mu ponudi na prodaju cijevi i ključeve. Dalje navodi da je, nakon što su
utvrdili da se radi o ukradenim stvarima, pošao sa vlasnikom stvari i
inspektorom Lj. u pravcu Tuzi, ne bi li pronašli vozilo marke „Bora“ teget ili
crne boje, koje je vozilo lice koje mu je prodalo te stvari. U dvorištu jedne
kuće pronašli su to vozilo i tada su inspektor i vlasnik utvrdili da se radi o
Đ. I..
Iz nalaza i mišljenja vještaka komercijalne struke Đ. D. od 09. 04. 2013.
godine sud utvrdio pojedinačnu vrijednost stvari na dan izvršenja krivičnog
djela, te da je ukupna procijenjena vrijednost protivpravnog oduzetih i
prisvojenih pokretnih stvari – alata za bušenje bunara na dan izvršenja
krivičnog djela 1.144,60 eura.
Iz potvde UP PJ Podgorica Ku.br. 107/2013 od 09. 02. 2013. godine o oduzimanju
i potvrde UP PJ Podgorica Ku.br. 107/2013 od 09. 02. 2013. godine o vraćanju
privremeno oduzetih stvari sud je utvrdio da su stvari i to 3 metalne šipke i
3 ključa za odvijanje cijevi, oduzete od R. B. i vraćene O. S..
Na osnovu naprijed izloženog, sud je na nesumnjiv način utvrdio, da je
okrivljeni dana 08. februara 2013. godine u Podgorici, u mjestu Tuzi, svjestan
svoga djela čije je izvršenje htio, znajući da je njegovo djelo zabranjeno,
tuđu pokretnu stvar oduzeo drugom u namjeri da njenim prisvajanjem sebi
pribavi protivpravnu imovinsku korist, na način što je kroz nezaključanu
kapiju ušao u dvorište džamije, odakle je oduzeo i prisvojio 10 šipki dužine
1,5 m sa navojima prečnika 115 mm, 2 šipke dužine 3m sa navojima prečnika 125
mm, 2 šipke dužine 1,5m sa navojima prečnika 200 mm, glavnu vođicu za cijevi
prečnika 200mm, 3 specijalna ključa i vođicu za bušenje bunara i manju
količinu sitnijeg alata, vlasništvo oštećenog O. S., sve ukupne vrijednosti
1.144,60 eura, a koja vrijednost je utvrdjena iz nalaza i mišljenja vještaka
komercijalne struke D.Đ., čime su se u radnjama okrivljenog stekli svi bitni,
objektivni i subjektivni elementi bića krivičnog djela kradja iz čl. 239 st.1
Krivičnog zakonika, pri čemu je okrivljeni bio svjestan svoga djela i htio
njegovo izvršenje, sa namjerom pribavljanja protivpravne imovinske koristi,
dakle postupao je sa diraktnim umišljajem.
Sud je cijenio navode okrivljenog da nije izvršio krivično djelo stavljeno mu
na teret, već da je kritičnom prilikom za 20 eura po nalogu Piorina i još
jednog, njemu nepoznatog lica, prevezao cijevi do otpada na Konik, pa je sud
našao da je ovakva odbrana okrivljenog sračunata na izbjegavanje krivice,
obzirom da je ista opovrgnuta i obesnažena svim provedenim dokazima na glavnom
pretresu, posebno iskazom svjedoka R. B., koji je potvrdio da je Đ. I. došao
negdje oko 01,00 časova i ponudio na prodaju tri cijevi i dva, tri ključa za
cijevi, koje je i kupio za 75,00 eura, a koji iskaz je sud u cjelosti
prihvatio, kao jasan i objektivan, jer svjedok po nalaženju suda nije imao ni
jedan razlog da navede da je stvari kupio upravo od Đ. I., ako to nije bilo
tako, a i sam okrivljeni u svojoj odbrani navodi da R. B. zna od ranije i da
je sa istim u korektnim odnosima, te iskazima svjedoka oštećenog O. S. te
svjedoka P. M., koji su radili na bunaru džamije u Tuzima i jedno jutro
primijetili da im nedostaje alata za bušenje bunara, od kojeg su dio pronašli
kod R. B., što je sud utvrdio iz potvrde UP PJ Podgorica Ku.br. 107/2013.
Prilikom izbora kazne, sud je cijenio sve okolnosti predviđene čl. 42
Krivičnog zakonika, pa je od olakšavajućih okolnosti na strani okrivljenog
cijenio njegovu porodičnost i činjenicu da je oženjen, ranije dobro ponašanje
i s tim u vezi raniju neosuđivanost, što je sud utvrdio iz izvoda iz kaznene
evidencije na ime okrivljenog, činjenicu da se svjedok oštećeni O. S. nije
pridružio krivičnom gonjenju, dok sud otežavajuće okolnosti na stranu
okrivljenog nije našao, pa je sud okrivljenog osudio na novčanu kaznu kao u
izreci presude, kao blažu vrstu kazne propisane za navedeno krivično djelo.
Imajući uz navedeno, shodno čl. 42 st. 2 Krivičnog zakonika, u vidu i
imovinske prilike okrivljenog, koje su, kako to okrivljeni predstavlja
srednje, te činjenicu da okrivljeni, po sopstvenom kazivanju, posjeduje kuću u
Tuzima i kuću u Maslinama od 120 m2 koju izdaje pod kiriju i da posjeduje
vozilo, sud je istog primjenom čl. 39 Krivičnog zakonika osudio na novčanu
kaznu u iznosu od 1.200,00€ (hiljadu dvijestotine eura), nalazeći da ovakva
kazna neće uticati na njegove imovinske prilike, tj. da ista neće ugroziti
njegovu ličnu egzistenciju i egzistenciju njegove porodice. Sud je takođe
mišljenja da je ovakva kazna adekvatna stepenu krivice okrivljenog za izvršeno
krivično djelo, te da će se istom u svemu ostvariti svrha kažnjavanja iz čl.
32 Krivičnog zakonika, da okrivljeni ubuduće ne vrši krivična djela, a u
okviru opšte svrhe propisivanja i izricanja krivičnih sankcija iz čl. 4 st. 2
Krivičnog zakonika. Shodno čl. 39 st. 5 Krivičnog zakonika, sud je okrivljenom
za plaćanje novčane kazne odredio rok od 3 (tri) mjeseca po pravosnažnosti
presude, s tim što je shodno čl. 39 st. 6 Krivičnog zakonika, odredio da
ukoliko okrivljeni ne plati novčanu kaznu u navedenom roku, ista će se
zamijeniti kaznom zatvora tako što će se za svakih započetih 25,00 eura
novčane kazne, odrediti 1 (jedan) dan kazne zatvora, određujući da kazna
zatvora ne može biti duža od 6 (šest) mjeseci.
Shodno čl. 226 i 229 Zakonika o krivičnom postupku, sud je okrivljenog
obavezao da na ime troškova krivičnog postupka uplati ukupan iznos od 90,50
eura, a isti se odnose na troškove nastale povodom vještačenja u iznosu od
60,50 eura, dok je paušal u iznosu od 30,00 eura, odmjeren shodno dužini
trajanja postupka, složenosti predmeta i imovinskim prilikama okrivljenog.
Na osnovu izloženog, u smislu čl. 374 Zakonika o krivičnom postupku, odlučeno
je kao u izreci presude.
OSNOVNI SUD U PODGORICI, dana 17. 06. 2013. godine
ZAPISNIČAR:
|
SUDIJA:  
---|---  
Rajković Danijela,s.r.
|
Jovović Željka,s.r.  
PRAVNA POUKA:
|
Protiv ove presude dozvoljena je žalba u roku od 8 dana od dana prijema
pismenog otpravka iste, preko ovog suda Višem sudu u Podgorici.  
---|---  
ZTO Danijela Rajković
ZAPISNIČAR:
|
SUDIJA:  
---|---  
Rajković Danijela
|
Jovović Željka  
DN-a: Po primjerak presude dostaviti:
- ODT Podgorica,
- Okrivljenom,
- Oštećenom po pravosnažnosti,
- A/a.
Postupljeno dana __
Radnik suda ______