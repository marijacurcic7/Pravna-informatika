K.br. 370/12
U IME CRNE GORE
OSNOVNI SUD U BARU, kao prvostepeni krivični, sudija Goran Šćepanović, kao
sudija pojedinac, sa zapisničarom Milijanom Minić, u krivičnom predmetu
okrivljene S. L., zbog krivičnog djela falsifikovanje isprave iz čl. 412 st.1
Krivičnog zakonika, po optužnom predlogu supsidijarne tužilje K I, od
28.09.2012. godine, nakon održanog glavnog javnog pretresa u prisustvu
punomoćnika supsidijarne tužilje D L, advokata iz B, okrivljene i njenog
branioca V M, advokata iz B, dana 06.02.2013. godine donio je i javno objavio.
P R E S U D U
Okrivljena : S. L., od oca R i majke F A, rođena . godine u S, R F, sa
prebivalištem u B. u ul. M B . i u M. S. N., neudata, majka dvoje maloljetne
djece, državljanka R F, završila filološki fakultet, vlasnik preduzeća za
promet nekretnina, srednjeg imovnog stanja,
Na osnovu čl. 373 tačka 2. ZKP-a
OSLOBAĐA SE OD OPTUŽBE
Da je :
Dana 01.06.2011. godine lažnu ispravu tj. Ugovor o nalogu br. 1/10 od
24.10.2006. godine upotrijebila kao pravu u parničnom postupku P.br. 440/11
prilikom podnošenja odgovora na tužbu i u daljem toku postupka kao i u
parničnom postupku P. br.379/11 i P. br.171/12 koji se vode kod Osnovnog suda
u Baru.
- čime bi učinila krivično djelo - falsifikovanje isprave iz č1.412 st. 1
Krivičnog zakonika.
Jer nije dokazano da je učinila djelo za koje je optužena.
Troškovi krivičnog postupka padaju na teret budžetskih sredstava suda.
O b r a z l o ž e n j e
Optužnim predlogom supsidijarne tužilje K I, od 28.09.2012. godine, stavljeno
je na teret okrivljenoj izvršenje krivičnog djela bliže opisanog u
dispozitivu.
Okrivljena je u svojoj odbrani izjavila da su u toku 2002. godine i 2003.
godine njen otac R S i ona baveći se prometom nekretnina u R zaradili novac i
2006. godine odlučili da u Crnoj Gori kupe nekretnine. Ona je u to vrijeme
bila u vezi sa K V, sa njim ima dvoje djece. Njegova u to vrijeme vjenčana
supruga zove se I i za vrijeme trajanja formalnog braka V i I on je bio u vezi
sa njom. U Crnu Goru došli su njen otac i V, a ona je zbog obaveze prema maloj
djeci ostala u M. Oni su odsjeli u Hotelu A u B i tražili su da kupe
nekretnine i kada su se odlučili za kupovinu otac joj je saopštio gdje se te
nekretnine nalaze, ona se složila sa tim, ali je problem bio kako prenijeti
novac u Crnu Goru. K V je otvorio račun u tada Oportuniti banci, a novac sa
tog računa mogao je da podiže i njen otac. Ispostavilo se da su provizije za
transfer novca iz Rusije veoma visoke i ona se interesovala kako bi se novac
mogao prenijeti sa manjom provizijom i njena koleginica u preduzeću u M Z T
joj je saopštila da postoji jedna firma u Moskvi sa kojom je ona sarađivala i
koja sa malom provizijom omogućava prenos novčanih sredstava u Crnu Goru
dodajući da je direktor te firme njen poznanik iz djetinjstva. T i ona su
otišli u tu firmu koja se zove G i u tom preduzeću sačinjen je ugovor o nalogu
sa oznakom 1/10 od 24.10.2006. godine kojim je ona ovlastila tu firmu da njen
novac može prenijeti na račun K V u Crnu Goru. Kao svrha navedena je kupovina
nekretnina. Taj ugovor je sačinjen u nekoliko primjeraka i radnica koja je
sačinila taj ugovor je na mjestima na kojima je upisano njeno ime (ime
okrivljene) svojom rukom napisala prezime S, a ona je na skoro sve primjerke
stavila svoj paraf, a na jedan primjerak koji je ostao za njene interne
potrebe ona nije stavila paraf već je samo potpis S koji je napisala radnica
tog preduzeća. Nakon njenog boravka u Crnoj Gori došlo je do više postupaka sa
K I i ona je u jednom od tih postupaka kao dokaz dostavila i primjerak ugovora
koji je samo potpisan od strane radnice preduzeća G, a u kome se nije nalazio
i njen paraf. S obzirom da su u tom postupku bili u opticaju i ugovori sa
njenim parafom postavilo se pitanje autentičnosti, a svi primjerci tog ugovora
su u pogledu sadržine identični. Ona predmetni ugovor je samo njen i on je
potpuno realizovan. Kada je u pitanju firma G između nje i te firme nije
ostalo ništa sporno.
U dokaznom postupku pročitani su : ugovor - kopija prevoda ugovora br. 1 od
24.10.2006. godine, nalaz i mišljenje stalnog sudskog vještaka grafološke
struke S S od 7.05.2012. godine, izvršen je uvid u spise predmeta P br.
379/11, P br. 440/11 i P br. 171/12, pročitana je potvrda preduzeća G
investment LTD od 30. maja 2012. godine.
Iz ugovora br. 1 od 24.10.2006. godine utvrđeno je da je isti sačinjen između
S l R, kao nalogodavca i preduzeća G investment LTD, kao nalogoprimca.
Nalogodavac se obavezao da prenese novčana sredstva u iznosu od 700,000 € na
ime K V G, na račun broj 4000-01-231005-17 kod Oportjuniti banke grada B u
Crnoj Gori, radi kupovine nepokretnosti na njeno ime. Ugovor je potpisan od
strane S L R, čije ime je potpisano ćiriličnim pismom »S«, dok je u ime
preduzeća nalogoprimca potpisan N B, koji je potpisan parafom uz stavljanje
okruglog pečata.
Iz nalaza i mišljenja stalnog sudskog vještaka grafološke struke S S od
7.05.2012. godine utvrđeno je da sporni potpis »S« na Ugovoru o transferu
novca broj 1 od 24.10.2006. godine nije autentičan potpis S L R.
Uvidom u spise predmeta P br. 379/11 utvrđeno je da se postupak vodi po tužbi
S L protiv K I radi utvrđenja prava svojine. Tužba je podnijeta dana
20.04.2011. godine, a u spisima predmeta pod brojem 5/6 nalazi se ugovor
br.1/10 koji je predložen od strane pun. tužioca na pripremnom ročištu
održanom dana 21.11.2011. godine.
Uvidom u spise predmeta P br. 440/11 utvrđeno je da se postupak vodi po tužbi
tužioca K I protiv tužene S L. Presudom od 26.11.2009. godine odbijen je
tužbeni zahtjev kao neosnovan, a koji se odnosi na utvrđivanje da su
nepokretnosti i to stan u B na kat.parceli 57911/3 broj zgrade 1, 5 sprat,
površine 125 m2 i dvorište površine 283 m2, garaža površine 20 m2 i porodična
stambena zgrada površine 97 m2 suvlasništvo tužilje K I i K V u jednakim
djelovima. Presuda je potvrđena presudom Višeg suda u Podgorici Gž br.
5316/2011-11 od 14.03.2012. godine, a presudom Vrhovnog suda Rev. br.385/12 od
16.05.2012. godine revizija tužilje je odbijena kao neosnovana. Ugovor broj 1
od 24. oktobra 2006. godine priložen je uz odgovor na tužbu i evidentiran pod
brojem 3/3. U pitanju je prevod ugovora u kome se ne nalaze potpisi stranaka.
Uvidom u spise predmeta P br. 171/12, 11 utvrđeno je da se postupak vodi po
tužbi tužioca K I protiv tuženih mldb. K K i K G koje zastupa zakonski
zastupnik S L, K E, M V i K V. Tužbom se traži da se utvrdi da je tužilja K I
suvlasnik u dijelu od 1/2 nepokretnosti i to stambenog prostora u površini od
124 m2 i 1/2 novčanih sredstava u iznosu od 1005 €, po osnovu bračne tekovine.
U spisima predmeta se ne nalazi ugovor broj 1 od 24. oktobra 2006. godine.
U potvrdi preduzeća G investment LTD od 30. maja 2012. godine navedeno je da
se potvrđuje da je Ugovor broj 1/10 od 24.10.2006. godine zaključen između S L
R i firme G investment LTD važeći i autentičan. Ugovor je u ime vlastodavca S
L R potpisala sama S L R. Novac iz ugovora je bio preveden i uplaćen na račun
broj 4000-01-231005-17 u Oportjuniti banci AD grada B u oktobru i novembru
2006 godine i januaru 2007 godine. Ugovor je sastavljen u skladu sa
zakonodavstvom RF i u potpunosti je izvršen. Strane nemaju primjedbi jedna
prema drugoj. U skladu sa ruskim zakonodavstvom bilo koji ugovor mogu priznati
nevažećim samo ugovorne strane a rokovi zastarjelosti za raskid i predaju
primjedbi prema strankama su prošli. Ugovor je stupio na snagu i sve obaveze
su izvršene i tačne i zakonske za sve institucije.
Sud je donio rješenje da se u dokaznom postupku neće saslušati vještak
grafološke struke S S jer na njegov nalaz i mišljenje nije bilo primjedbi. Sud
je odbio kao neosnovan predlog punomoćnika supsidijarne tužilje da se od
državnih organa Ruske Federacije izvrši provjera da li preduzeće G investment
LTD postoji i da se provjeri u Erste banci u kojoj mjeri je izvršeno
realizovanje predmetnog ugovora u smislu uplate sredstava, jer je ocijenjeno
da su navedeni predlozi irelevantni za utvrđivanje činjeničnog stanja.
Ocjenom izvedenih dokaza nije dokazano da je okrivljena S L učinila krivično
djelo koje joj je stavljeno na teret.
Okrivljena u svojoj odbrani nije priznala da je učinila krivično djelo.
U postupku je utvrđeno da je dana 24.10.2006. godine zaključen ugovor između
okrivljene kao nalogodavca i preduzeća G investment LTD, kao nalogoprimca,
kojim se navedeno preduzeće obavezalo da prenese novac u iznosu od 700,000 €
na ime K V G, na račun broj 4000-01-231005-17 kod Oportjuniti banke
u B, na ime kupovine nepokretnosti na ime okrivljene. U ugovoru je potpisano
ime Samsonova, a okrivljena je u svojoj odbrani izjavila da je na svim
primjercima ugovora napisano isti ime koje je potpisala radnica navedenog
preduzeća, da je ona sve primjerke parafirala, osim jednog primjerka koji je
ostao za njenu evidenciju koji je kasnije priložila u parničnom postupku koji
je vođen u Osnovnom sud u Baru. Odbranu okrivljene potvrđuje grafološko
vještačenje vještaka S S, jer je vještak naveo da potpis koji se nalazi na
ugovoru nije autentičan potpis okrivljene.
Okrivljenoj je stavljeno na teret da je upotrijebila predmetni ugovor kao
lažnu ispravu. Lažna isprava je ona isprava koja nije izdata od strane
subjekta koji je naveden kao njen izdavalac. U postupku nije dovedena u sumnju
autentičnost predmetnog ugovora, na osnovu kojeg je vršen prenos novčanih
sredstava. Činjenica da okrivljena nije svojeručno potpisala ugovor koji se
odnosi na prenos njenih novčanih sredstava ne može ugovor činiti lažnim, jer
sadržina ugovora predstavlja volju okrivljene i preduzeća sa kojim je
zaključila ugovor. Da je predmetni ugovor lažan isti ne bi ni mogao
proizvoditi pravne posledice, a i potvrda preduzeća „G investment LTD“
potvrđuje odbranu okrivljene koja se odnosi na činjenicu da je okrivljena
zaključila ugovor sa tim preduzećem. Na kraju, nelogično je da bilo ko svoja
novčana sredstva u iznosu od 700,000 € prenosi putem finansijskih institucuja
putem falsifikovanog ugovora, u kojem ugovoru se javlja kao jedna od ugovornih
strana.
Ugovor broj 1 od 24.10.2006. godine bio je osnov za odbijanje tužbenog
zahtjeva K I u predmetu P broj 440/11, koja presuda je potvrđena presudom
Višeg suda u Podgorici Gž br. 5316/2011-11 od 14.03.2012. godine, a u presudi
Vrhovnog suda Rev. br.385/12 od 16.05.2012. godine kojim je revizija tužilje
odbijena kao neosnovana takođe se navodi predmetni ugovor kao osnov sticanja
svojine od strane okrivljene.
Kako u postupku nije dokazano da je predmetni ugovor lažna javna isprava
donijeta je presuda kojom se okrivljena S L oslobađa od optužbe na osnovu čl.
373. tč. 2 ZKP.
Odluka o troškovima krivičnog postupka zasniva se na odredbi čl. 230. st.1
ZKP, zbog čega troškovi krivičnog postupka padaju na teret budžetskih
sredstava suda.
Na osnovu izloženog odlučeno je kao u izreci presude.
OSNOVNI SUD U BARU
Dana 06.02.2013. godine
ZAPISNIČAR, SUDIJA Milijana Minić Goran Šćepanović
PRAVNA POUKA:Protiv ove presude može se
izjaviti žalba Višem sudu u Podgorici u roku od
8 dana od dana prijema pismenog otpravka.
Žalba se predaje ovom sudu u dva primjerka.
DNA:- 1 x punomoćniku L D.
- 1 x okrivljenoj
- 1 x braniocu M V.
- u spise