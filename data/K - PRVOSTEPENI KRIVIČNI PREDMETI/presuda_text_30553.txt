K. br. 382/12
U IME CRNE GORE
OSNOVNI SUD U BARU, kao prvostepeni krivični, sudija Goran Šćepanović, sa
zapisničarom Milijanom Minić, u krivičnom predmetu okrivljenog T Ž iz B, zbog
krivičnog djela nedavanje izdržavanja iz čl. 221. st. 1. Krivičnog zakonika,
po optužnom predlogu Osnovnog državnog tužilaštva u Baru, Kt.br. 532/11-2 od
16.11.2011. godine, nakon održanog glavnog javnog pretresa u prisustvu
zastupnika optužbe savjetnika kod Osnovnog državnog tužilaštva u Baru
Đikanović Predraga, okrivljenog i njegovog branioca J Đ, advokata iz B, dana
14.05.2013. godine donio je i javno objavio
P R E S U D U
Okrivljeni, T Ž, od oca V i majke M rođene B, rođen . godine u K, sa
prebivalištem u B, D V bb - K, državljanin Crne Gore, oženjen, otac troje
maloljetne djece, nezaposlen, lošeg imovnog stanja, osuđivan i to presudom
Opštinskog suda Prijepolju K broj 62/04 od 25.04.2006. godine, zbog krivičnog
djela nedavanje izdržavanja iz čl. 195. st. 1. KZ-a, uslovnom osudom kojom mu
je utvrđena kazna zatvora od 3 mjeseca i određeno da se kazna neće izvršiti
ukoliko okrivljeni u roku od 3 godine ne izvrši novo krivično djelo, presudom
Osnovnog suda u Baru K.br. 77/08 od 05.02.2009. godine, zbog krivičnog djela
nedavanje izdržavanja iz čl. 221. st. 1. KZ-a, novčanom kaznom u iznosu od
600,00 €, presudom Osnovnog suda u Baru K.br. 447/09 od 26.11.2009.godine zbog
krivičnog djela nedavanje izdržavanja iz čl. 221. st. 1. KZ-a, na kaznu
zatvora u trajanju od 2 mjeseca, presudom Osnovnog suda u Baru Kv.br. 171/10
od 11.05.2010. godine presude K.br. 77/08 od 05.02.2009. godine i K.br. 447/09
od 26.11.2009. godine preinačene su u pogledu odluke o kazni na jedinstvenu
kaznu u trajanju od dva mejseca i deset dana zatvora koja je izdržana;
K r i v j e :
Što,
U vremenskim intervalima od 25.08.2009. godine do 1.08.2010. godine, od
1.09.2010. godine do 1.10.2010. godine, od 1.11.2010. godine do 1.12.2010.
godine i od 1.01.2011. godine do 16.11.2011. godine, u B, ne daje izdržavanje
za svoju maloljetnu kćerku oštećenu J T, u mjesečnom iznosu od 2.000,00
dinara, a koju je dužan da izdržava, a ta dužnost mu je utvrđena izvršnom
sudskom - pravosnažnom presudom Opšiinskog suda u Prijepolju P br. 296/03 od
02. decembra 2003. godine,
- čime je učinio krivično djelo - nedavanje izdržavanja iz čl. 221. st. 1.
Krivičnog zakonika.
pa ga sud primjenom čl. 4, 32, 36 i 42. Krivičnog zakonika i čl. 369, 370 i
374. ZKP-a
OSUĐUJE
Na kaznu zatvora u trajanju od 60 (šezdeset) dana.
Zakonski zastupnik maloljetne oštećene T J - Š Lj se radi ostvarivanja
imovinsko pravnog zahtjeva upućuje na parnični postupak.
Okrivljeni je dužan da plati troškove krivičnog postupka u iznosu od 70 € u
roku od 15 dana od dana pravosnažnosti, pod prijetnjom izvršenja.
O b r a z l o ž e n j e
Optužnim predlogom Osnovnog državnog tužilaštva u Baru Kt.br. 532/11-2 od
16.11.2011. godine stavljeno je na teret okrivljenom izvršenje krivičnog djela
bliže opisanog u izreci presude.
Okrivljeni je u svojoj odbrani izjavio da je bio u braku sa Š Lj i da su u tom
braku dobili kćerku J koja je rođena 14.08.1995. godine. Nakon razvoda kćerka
je povjerena majci i žive u P, a on je zasnovao novi brak i u tom braku ima
dvoje maloljetne djece. Dodao je da je nezaposlen, da je i njegova supruga
nezaposlena i da je uživalac socijalne pomoći u iznosu od 135 €. Pokušava da
izdržava porodicu obavljanjem povremenih poslova, a neke redovnije prihode
može da ostvari jedino u toku ljetnje sezone dok je to van sezone veoma teško
ostvariti, osim povremenog bavljenja fizičkim poslovima, a svi prihodi su
toliki da ne uspjeva da obezbjedi ni sredstva za svoju porodicu. Srećna
okolnost je što žive u kući njegovog tasta i s vremena na vrijeme tast i tašta
ih pomažu. Kada je imao mogućnosti plaćao je izdržavanje za svoju kćerku J, a
o čemu posjeduje priznanice. Dodao je da je jedini razlog što ne postupa
redovno po svojoj obavezi materijalna nemogućnost da postupi po obavezi.
Takođe je dodao da šalje izdržavanje za svoju kćerku koliko to može, predavši
tri uplatnice od 10.08.2010. godine, 23.10.2010. godine i 2.12.2010. godine,
navodeći pritom da je pokušao da pronađe uplatnice koje su se nalazile u kući
njegove majke u B, a koje su dokaz o plaćenom izdržavanju, međutim, da ga je
majka obavjestila da nije uspjela da pronađe navedene uplatnice, s tim da se
radilo o 4 do 5 uplatnica ali ne i više od toga. Njegova majka te uplatnice na
njegovo traženje nije mogla da pronadje.
U dokaznom postupku na saglasan predlog stranaka pročitan je iskaz svjedoka Š
Lj, izvršen je uvid u pravosnažnu presudu Opštinskog suda u Prijepolju P.br.
296/03 od 02.12.2003. godine, pročitano je Rješenje Centra za socijalni rad za
optšine Bar i Ulcinj br. 1012-3/10 od 01.03.2010. godine, izvršen je uvid u
pravosnažnu presudu Osnovnog suda u Baru K.br. 447/09 od 26.11.2009. godine,
izvršen je uvid u uplatnice od 25.10.2010. godine, od 10.08.2010.godine i od
2.12.2010. godine, uplatnicu na ime T J od 25.10.2010.g. na iznos od 20 €,
uplatnicu na ime Š Lj od 10.08.2010. godine na iznos od 20 €, uplatnicu na ime
od 02.12.2010. godine na ime T J na iznos od 20 € i pročitan je izvod iz
kaznene evidencije na ime okrivljenog UP Ispostava Kolašin 22/3 br. 245/12
-397/2 od 5.04.2012. godine, dopis Š Lj od 8.02.2013. godine i dopis Š Lj od
08.05.2013. godine.
Svjedok Š LJ, kao zakonski zastupnik maloljetne oštećene J T je u svom iskazu
datim pred Osnovnim sudom u Prijepolju izjavila da njen bivši suprug T Ž i
dalje ne plaća izdržavanje za njihovu maloljetnu kćerku J T, bez obzira na
pravosnažnu presudu tog suda P.br. 296/03 od 02.12.2003. godine i presudu tog
suda P.br. 100/2010 od 16.12.2010. godine, kojom presudom je obavezan da
isplati ukupan iznos izdržavanja za prethodni period od 152.000 dinara sa
odgovarajućim kamatama. Navela je da je isti zadnji put dao izdržavanje prije
dvije godine. Pridružila se krivičnom gonjenju i postavila imovinskopravni
zahtjev, s tim što je navela i to da bi odustala od gonjenja ukoliko isti
izmiri dug za izdržavanje.
Uvidom u pravosnažnu presudu Opštinskog suda u Prijepolju P br. 296/03 od
02.12.2003. godine utvrđeno je da je presudom razveden brak između T Ž i T Š
Lj, a T Ž je obavezan da na ime doprinosa za izdržavanje maloljetne T J plaća
mjesečno iznos od 2000 dinara počev od 01.08.2003. godine, pa ubuduće dok za
to postoje zakonom predviđeni uslovi i to najkasnije do petog u mjesecu za
naredni mjesec, s tim što se obavezuje da dospjele rate plati u roku od 15
dana od dana prijema presude, na ruke majke T Lj.
Iz Rješenja Centra za socijalni rad za optšine Bar i Ulcinj br. 1012-3/10 od
01.03.2010. godine utvrđeno je da je porodici T Ž iz B utvrđeno pravo na
materijalno obezbjeđenje porodice za porodicu od četiri člana i to T Ž i T S,
kao roditeljima koji izdržavaju maloljetnu djecu, i maloljetnoj djeci T V i T
N, a počev od 01.03.2010. godine.
Iz pravosnažne presude Osnovnog suda u Baru K.br. 447/09 od 26.11.2009.
godine, utvrđeno je da je okrivljeni T Ž osuđen zbog krivičnog djela nedavanje
izdržavanja iz čl. 221. st. 1. Krivičnog zakonika, na kaznu zatvora u trajanju
od 2 mjeseca. U presudi je utvrđeno vrijeme izvršenja krivičnog djela od
12.04.2007. godine do 24.08.2009.godine.
Uvidom u uplatnice od 25.10.2010. godine, od 10.08.2010. godine i od
2.12.2010. godine, uplatnicu na ime T J od 25.10.2010. godine na iznos od 20
€, uplatnicu na ime Š Lj od 10.08.2010. godine na iznos od 20 €, uplatnicu na
ime od 02.12.2010. godine na ime T J na iznos od 20 € utvđeno je da je
okrivljeni u tri navrata i to navedenih datuma izvršio uplatu novčanih
sredstava u iznosu od po 20,00 €, a da su kao primaoci naznačemi T J i Š Lj.
Iz izvoda iz kaznene evidencije na ime okrivljenog ispostave Kolašin br. 22/3
br. 245/12 -397/2 od 5.04.2012. godine utvrđeno je da je okrivljeni osuđivan
presudom Opštinskog suda Prijepolju K broj 62/04 od 25.04.2006. godine, zbog
krivičnog djela nedavanje izdržavanja iz čl. 195. st. 1. KZ-a, uslovnom osudom
kojom mu je utvrđena kazna zatvora od 3 mjeseca i određeno da se kazna neće
izvršiti ukoliko okrivljeni u roku od 3 godine ne izvrši novo krivično djelo,
presudom Osnovnog suda u Baru K.br. 77/08 od 05.02.2009. godine, zbog
krivičnog djela nedavanje izdržavanja iz čl. 221. st. 1. KZ-a, novčanom kaznom
u iznosu od 600,00 €, presudom Osnovnog suda u Baru K.br. 447/09 od
26.11.2009. godine zbog krivičnog djela nedavanje izdržavanja iz čl. 221. st.
1. KZ-a, na kaznu zatvora u trajanju od 2 mjeseca, presudom Osnovnog suda u
Baru Kv.br. 171/10 od 11.05.2010. godine presude K.br. 77/08 od 05.02.2009.
godine i K.br. 447/09 od 26.11.2009. godine preinačene su u pogledu odluke o
kazni na jedinstvenu kaznu u trajanju od dva mjseca i deset dana zatvora koja
je izdržana.
U dopisu Š Lj od 8.02.2013. godine navedeno je da nije u mogućnosti da dostavi
tražene uplatnice jer u periodu od 25.08.2009. godine do 16.01.2011. godine T
Ž nije uplaćivao izdržavanje maloljetne oštećene T J.
U dopisu Š Lj od 08.05.2013. godine navedeno je da u periodu od 25.08.2009.
godine do 16.01.2011. godine ne posjeduje ni jednu uplatnicu, a sve uplatnice
koje okrivljeni posjeduje ona će priznati.
Ocjenom izvedenih dokaza utvrđeno je da je okrivljeni učinio krivično djelo
koje mu je stavljeno na teret. Okrivljeni u svojoj odbrani ne priznaje da je
učinio krivično djelo, u bitnom navodeći da šalje izdržavanje za svoju kćerku
J koliko to može, odnosno kad ima mogućnosti i da je materijalna nemogućnost
jedini razlog što ne postupa po svojoj obavezi.
Sud je odbranu okrivljenog cijenio kao neosnovanu i kao pokušaj izbjegavanja
krivice. Presudom Opštinskog suda u Prijepolju P.br. 296/03 od 2.12.2003.
godine kojom je razveden brak između T Ž i T Š Lj, utvrđena je obaveza T Ž da
na ime doprinosa za izdržavanje maloljetne T J plaća mjesečno iznos od 2.000
dinara. Pritom je sud u cjelosti prihvatio iskaz svjedoka Š Lj koja je
izjavila da je okrivljeni zadnji put dao izdržavanje za njihovu maloljetnu
kćerku T J prije dvije godine. Sud je iskaz svjedoka cijenio kao istinit i u
skladu sa provedenim materijalnim dokazima.
Svako nedavanje izdržavanja ne predstavlja obilježje krivičnog djela nedavanje
izdržavanja iz čl. 221. st.1 Krivičnog zakonika, već obilježje krivičnog djela
predstavlja svjesno izbjegavanje davanja izdržavanja licu koje je učinilac
dužan da izdržava kao i da postoje uslovi i mogućnosti za davanje izdržavanja.
Po ocjeni suda nedavanje izdržavanja maloljetnoj T J posledica je svjesnog
izbjegavanja od strane okrivljenog, a ne objektivne nemogućnosti. Okrivljeni
je nakon razvoda braka sa T Lj zaključio novi brak u kome je dobio dvoje
maloljetne djece. Da je okrivljeni bio tako lošeg materijalnog stanja da za
svoju maloljetnu kćerku T J nije mogao da daje presudom određeno izdržavanje
sigurno je da ne bi imao mogućnosti da formira drugu porodicu. Rješenjem
Centra za socijalni rad za opštine Bar i Ulcinj br. 1012-3/10 od 01.03.2010.
godine porodici T Ž iz B utvrđeno je pravo na materijalno obezbjeđenje
porodice za porodicu od četiri člana i to počev od 01.03.2010. godine.
Međutim, iz uplatnica koje je sam okrivljeni dostavio sudu, a na kojima se
nalaze datumi od 25.10.2010. godine, od 10.08.2010. godine i od 02.12.2010.
godine utvrđuje se da je okrivljeni i pored toga što je primalac materijalnog
obezbjeđenja bio u mogućnosti da izvršava svoju zakonsku obavezu i plaća
izdržavanje za svoju kćerku J, obzirom da je navedene uplate vršio nakon
utvrđivanja prava na materijalno obezbjeđenje, tačnije nakon 01.03.2010.
godine. Osim toga, okrivljeni je relativno mlad čovjek, koji može da se bavi
povremenim poslovima, i njegovo materijalno stanje nije takvo da ne bi mogao
da plaća mjesečno izdržavanje koje na dan održavanja glavnog pretresa po
zvaničnom kursu iznosi 18,01 €. Navedeni novčani iznos predstavlja manje od
jedne dnevnice nekvalifikovanog radnika na području Opštine B, što znači da bi
okrivljeni radnim angažovanjem od samo 1 dan mjesečno bio u mogućnosti da
ispuni svoju obavezu zakonskog izdržavanja prema maloljetnoj kćerki, ukoliko
bi to želio. Sve navedeno ukazuje da okrivljeni ne postupa po svojoj obavezi
koju svjesno izbjegava, zbog čega je krivično djelo izvršio postupajući sa
direktnim umišljajem. Postupajući na način predstavljen u izreci presude
okrivljeni je ostvario sva objektivna i subjektivna obilježja krivičnog djela
koje mu je stavljeno na teret.
Sud je precizirao optužni predlog navodeći kao mjesto izvršenja krivičnog
djela B u kome okrivljeni ima prebivalište, a ne P, koje je navedeno u
optužnom predlogu. Ocijenjeno je da se navedenim preciziranjem ne narušava
identitet optužnog predloga i presude.
Sud je krivično djelo pravno kvalifikovao kao krivično djelo nedavanja
izdržavanja iz čl. 221 st.1 Krivičnog zakonika, a ne kao četiri krivična djela
jer je krivičnim djelom oštećeno samo jedno lice, a osim toga, prema članu
Član 400 ZKP-a ako je izjavljena žalba samo u korist optuženog, presuda se ne
smije izmijeniti na njegovu štetu u pogledu pravne kvalifikacije krivičnog
djela i krivične sankcije. Kako je žalbu na presudu K broj 344/11 od
13.06.2012. godine izjavio samo okrivljeni sud nije mogao okrivljenog oglasiti
krivim da je učinio četiri krivična djela.
Sud je okrivljenog osudio na kaznu zatvora u trajanju od 60 dana. Za krivično
djelo nedavanje izdržavanja iz čl. 221. st. 1. Krivičnog zakonika propisana je
novčana kazna ili kazna zatvora u trajanju do 1 godine. Na strani okrivljenog
cijenjene su sve olakšavajuće i otežavajuće okolnosti iz čl. 42. Krivičnog
zakonika. Od olakšavajućih okolnosti sud je cijenio porodične prilike
okrivljenog, jer je isti oženjen i u drugom braku ima dvoje maloljetne djece.
Od otežavajućih okolnosti sud je cijenio da je okrivljeni višestruki
specijalni povratnik, jer je tri puta osuđivan zbog istog krivičnog djela.
Izrečena uslovna osuda i novčana kazna, kao i kazna zatvora u trajanju od 2
mjeseca, na okrivljenog nijesu uticale da redovno izvršava svoju zakonsku
obavezu prema maloljetnoj kćerki T J, zbog čega je okrivljenom ponovo izrečena
kazna zatvora u trajanju od šezdeset dana, pri čemu je sud imao u vidu
navedene olakšavajuće okolnosti na strani okrivljenog te se nije odlučio za
izricanje kazne zatvora u dužem trajanju. Izrečena kazna zatvora po ocjeni
suda odgovara težini izvršenog krivičnog djela i krivici okrivljenog i
predstavlja mjeru koja je neophodna da bi se postigla svrha kažnjavanja.
Zakonski zastupnik oštećene T J - Š Lj je na osnovu čl. 239. st.2. ZKP-a
upućena da imovinsko pravni zahtjev ostvari u parničnom postupku. Oštećena je
postavila imovinsko pravni zahtev navodeći da je pravonsažnom presudom
Osnovnog suda u Prijepolju 7P2.br. 100/2010 od 16.12.2011.godine okrivljeni
obavezan na plaćanje iznosa od 152.000 dinara na ime izdržavanja. Imajući u
vidu da već postoji pravosnažna presuda, kao i da bi po ocjeni suda
utvrđivanje iznosa koji okrivljeni nije plaćao na ime zakonskog izdržavanja, a
koji eventulano nije obuhvaćen navedenom presudom, samo vodilo odugovlačenju
krivičnog postupka, to je zakonska zastupnica maloljetne oštećene upućena da
imovinsko pravni zahtjev ostvari u parničnom postupku.
Odluka o troškovima zasniva se na odredbi čl. 229. ZKP-a, a ista se odnosi na
troškove rada suda, koji su određeni prema trajanju, složenosti krivičnog
postupka i imovinskim prilikama okrivljenog.
Na osnovu izloženog odlučeno je kao u izreci presude.
OSNOVNI SUD U BARU
Dana 14.05.2013. godine
ZAPISNIČAR, S U D I J A Milijana Minić Goran Šćepanović
PRAVNA POUKA: Protiv ove presude može se izjaviti žalba
Višem sudu u Podgorici u roku od 8 dana od dana prijema
pismenog otpravka, preko ovog suda u dva primjerka.
DNA: - 1 x ODT
- 1 x okrivljenom
- 1 x braniocu J Đ
- 1 x zakonskom zastupniku oštećene nakon pravosnažnosti.
- u spise