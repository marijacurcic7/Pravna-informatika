K. 393/12
U IME CRNE GORE
OSNOVNI SUD U BARU, kao prvostepeni krivični, sudija Goran Šćepanović, kao
sudija pojedinac, sa zapisničarom Milijanom Minić, u krivičnom predmetu
okrivljenog P. V., zbog krivičnog djela krađa iz čl. 239. st.1. Krivičnog
zakonika, po optužnom predlogu Osnovnog državnog tužilaštva u Baru Kt. br.
356/12 od 15.10.2012. godine, nakon održanog glavnog javnog pretresa u
prisustvu zastupnika optužbe zamjenika Osnovnog državnog tužioca u Baru
Tankosić Vučinić Mirjane i okrivljenog, dana 07.02.2013. godine donio je i
javno objavio,
P R E S U D U
Okrivljeni P. V. , JMBG od oca N i majke S rođene K, rođen . godine u B, sa
prebivalištem u B, M B H, neoženjen, državljanin Crne Gore, završio SSS,
nezaposlen, izdržavan od roditelja, lošeg imovnog stanja, neosuđivan,
K r i v j e
Što je :
Tokom maja mjeseca 2012. godine, u krugu Luke B u B, oduzeo tuđu pokretnu
stvar, vlasništvo Kombinata Aluminijuma Podgorica-26 komada bakarnih cijevi
dužine od po 1 m, u iznosu od 110,50 eura, na način što je iskoristio trenutak
nepažnje oštećenih i sa silosa oduzeo navedene cijevi, u namjeri da njihovim
prisvajanjem sebi pribavi protivpravnu imovinsku korist u iznosu većem od
150,00 €.
-čime je učinio krivično djelo - krađa iz čl. 239 st.1 Krivičnog zakonika.
Pa mu sud primjenom 4, 32, 36, 42, 52, 53 i 54 Krivičnog zakonika i čl 359,
360 i 364 ZKP-a, i z r i č e :
USLOVNU OSUDU
Kojom mu utvrđuje kaznu zatvora u trajanju od 60 (šezdeset) dana i istovremeno
određuje da se kazna neće izvršiti ukoliko okrivljeni u roku od 1 (jedne)
godine, od dana pravosnažnosti, ne učini novo krivično djelo.
Okrivljeni je dužan da na ime imovinsko pravnog zahtjeva u vidu naknade štete
oštećenom preduzeću AD Kombinat aluminijuma Podgorica isplati iznos od 110,50
€. Za višak imovinsko pravnog zahtjeva preko dosuđenog oštećeno preduzeće se
upućuje na parnični postupak.
Okrivljeni je dužan da plati troškove krivičnog postupka u iznosu od 120,00 €
u roku od 15 dana od dana pravosnažnosti pod prijetnjom izvršenja.
O b r a z l o ž e n j e
Optužnim predlogom Osnovnog državnog tužioca u Baru Kt.br. 356/12 od
15.10.2012. godine stavljeno je na teret okrivljenom izvršenje krivičnog djela
krađa iz čl. 239 st.1 Krivičnog zakonika.
Okrivljeni je u svojoj odbrani izjavio da se ne može sjetiti tačnog datuma,
ali ne spori da je u toku maja 2012. godine bio zaposlen u preduzeću Luka Bar
kao radnik po ugovoru. Sjeća se da je bila prva smjena i da je sa kolegama
radio na čišćenju starog željeza na platou koji se nalazi ispod planine
Volujica. Taj plato je ograđen ogradom Luke Bar i do tog mjesta se dolazi kada
se uđe kroz kapiju Luke Bar. On je pronašao oko 15 cijevi od bakra debljine 1
prst i da bude iskren on je planirao da iste iznese iz kruga Luke Bar i proda
ih. Cijevi su bile dužine oko 60 do 70 cm, stavio ih je u ruku i krenuo je
prema restoranu koji se nalazi u blizini kapije kada ga je zaustavio radnik
obezbjeđenja, pitao ga gdje nosi te cijevi, on je pokušao da mu objasni,
međutim, on nije htio da ga sluša, pozvao je kolege sa kapije koje ubrzo
došle, a nakon toga došla je i interventna jedinica, smješten je u vozilo
policije i odveden u prostorije Uprave policije u Baru. Radnici obezbjeđenja
kada su vidjeli te cijevi kod njega konstatovali su da je i ranije nestajao
metal i da im je sada jasno ko je taj metal oduzimao. On je osim tog bakra
jednom prilikom iz kruga Luke Bar iznio dvije željezne cijevi koje su mu bile
potrebne za boks za pse, a prije nego što je te cijevi iznio on je zamolio
radnika na kapiji da ih iznese i on mu je to odobrio. S obzirom da radi na
mjestu na kome se sakuplja stari metal on je iz priča svojih kolega bio
upoznat o cijenama sekundarnih sirovina i iz tog razloga on je bio svjestan i
vrijednosti tih bakarnih cijevi. S obzirom da ih je nosio u jednoj ruci i da
je njihova težina bila 5 do 7 kg, po njegovoj procjeni vrijednost tih cijevi
bila je najviše 50 eura. U toku maja 2012. godine kolega i on su u toku rada
iz zemlje izvadili jedan kabl dužine 15 m, radilo se o starom kablu, uz
odobrenje šefa čijih se podataka sada ne može sjetiti su iz tog kabla izvadili
bakarne žice i on je te žice prodao na otpadu, preuzeo je novac u iznosu od
112,70 eura, a za taj novac kupili su piće koje su odnijeli u zajedničke
prostorije. Prije toga on je na istom otpadu prodao stari metal u vrijednosti
od 93 eura, a radilo se o metalu koji je sakupio prilikom čišćenja placa koji
je vlasništvo njegove porodice. Kada su u pitanju predmetne bakarne cijevi, on
zna da je u policiji nešto potpisivao, a da li je u pitanju potvrda o
oduzimanju predmeta on se ne može izjasniti.
U dokaznom postupku saslušani su : ovlašćeni predstavnik oštećenog preduzeća
AD Kombinat aluminijuma Podgorica T A i svjedok Đ Đ, pročitani su : nalaz i
mišljenje sudskog vještaka finansijske struke K Š od 1.10.2012. godine, izvod
iz kaznene evidencije na ime okrivljenog UP PJ B br.27-03/1-245/12-8940/2 od
17.11.2012. godine, otkupni listovi od fizičkih lica Centra za reciklažu N
br.0000652 od 24.05.2012. godine i 0000666 od 31.05.2012. godine, potvrda o
privremeno oduzetim predmetima UP PJ B od 31.05.2012. godine, potvrda o
vraćanju privremeno oduzetih predmeta UP PJ B od 4.06.2012. godine na ime Đ Đ.
Ovlašćeni predstavnik oštećenog preduzeća AD Kombinat aluminijuma Podgorica T
A je izjavila da se pridružuje krivičnom gonjenju i postavlja imovinsko pravni
zahtjev u iznosu od 17.000 eura. Kada je u pitanju visina imovinsko pravnog
zahtjeva želi da precizira, da je preduzeće u krugu Luke Bar posjedovalo
postrojenje za primanje glinice, da je zbog oduzimanja bakarnih cijevi sa tog
uređaja onemogućeno funkcionisanje postrojenja i da bi se to postrojenje
dovelo u funkciju potreban je iznos od 17.000 eura. Oni nemaju informaciju u
kom periodu je došlo do oduzimanja bakarnih cijevi.
Svjedok Đ Đ je izjavio da On je zaposlen kao šef predstavništva KAP u Luci
Bar. U Luci Bar preduzeće posjeduje silose za glinicu na gatu II kapaciteta
20.000 tona. U vrijeme kada se odigrao predmetni događaj nije se vršio
pretovar glinice, a to postrojenje je sagrađeno sa namjerom da se u silose
doprema glinica iz uvoza nakon čega se ista tovari u vagone i odvozi do KAP-a
u Podgorici. Dio tih silosa predstavljaju i bakarne cijevi prečnika 12 mm,
debljine cijevi 1 mm, a funkcija tih bakarnih cijevi jeste da dovodi vazduh
pod pritiskom do kompresora iz komandne sale do ventila koji su raspoređeni
kod silosa. Ti ventili se nalaze na visini oko 40 m, neki su na manjoj visini
i ukoliko taj sistem cijevi nije u funkciji sve teže funkcioniše budući da se
ventili moraju ručno otvarati. Kao što je rekao u vrijeme predmetnog događaja,
krajem aprila 2012. godine nije se vršio pretovar glinice i oni su samo
obilazili to postrojenje. Ono što je otežalo da utvrde da su cijevi kidane i
odnošene jeste i to što se dio cijevi nalazi ispod zemlje i to se u prvom
trenutku nije moglo ni primijetiti. Kada je primijetio da nedostaje dio
bakarnih cijevi on je obavijestio policiju i lučku službu obezbjeđenja i njega
su poslije toga pozvali iz policije da dođe. On je došao u prostorije UP PJ B,
pitali su ga da li su cijevi koje su mu pokazali dio cjevovoda koji je skinut
sa njihovog postrojenja, on je potvrdio da jeste i njemu su te cijevi vraćene.
U pitanju je 26 bakarnih šipki dužine oko 1 m koji su njemu vraćene uz
potvrdu. Navodi da je to što je njima vraćen dio cijevi njima bez koristi, jer
je taj silos sagrađen 1971. godine. U to vrijeme za izgradnju cijevi koristila
se tehnologija izvlačenja cijevi, tako da u tom postrojenju postoje cijevi
dužine i od 80 m, danas se ta tehnologija ne primjenjuje već se prave cijevi
od 4 do 5 m koje se povezuju, tu tehnologiju nije moguće primijeniti na
postojećim cijevima. Dodao je da je policiju i službu obezbjeđenja Luke Bar
obavijestio da nedostaje dio cijevi, na način što je pored postrojenja
pronašao parčiće kao djelove cijevi i kliješta. Oni to nisu dirali do dolaska
policije. On okrivljenog ne poznaje i on nije radnik njihovog preduzeća.
Sud nije koristio kao dokaz iskaz svjedoka pred Osnovnim državnim tužilaštvom
u Baru jer je isti saslušan u suprotnosti sa odredbama ZKP-a. U stavu 2 čl.
262 ZKP-a propisano je: „Prilikom preduzimanja radnje iz stava 1 ovog člana,
osumnjičenom i njegovom braniocu će se omogućiti da prisustvuju saslušanju,
osim kad postoji opasnost od odlaganja ili to nije moguće iz drugih važnih
razloga, pri čemu oni mogu postavljati pitanja svjedoku i iznositi svoje
primjedbe”, dok je u stavu 3 propisano : “Saslušanje građanina u svojstvu
svjedoka mora započeti prije isteka roka iz člana 259 stav 2 ovog zakonika,
ali uz saglasnost građanina taj rok se može produžiti”. Dakle, u zakonu
postoji obaveza da se o saslušanju svjedoka mora obavijestiti okrivljeni ili
branilac, kojima će se omogućiti da prisustvuju saslušanju, osim ako postoji
opasnost od odlaganja ili to nije moguće iz drugih važnih razloga, a ukoliko
okrivljeni ili branilac ne prisustvuju saslušanju, a uredno su obaviješteni o
danu i času saslušanja, tužilac ima pravo da sasluša svjedoka i bez prisustva
okrivljenog ili branioca i zapisnik o saslušanju svjedoka može se koristiti
kao dokaz na glavnom pretresu ukoliko je u zapisniku konstatovano da su
okrivljeni i branilac obaviješteni o saslušanju. U zapisniku bi takođe morala
biti navedena i konstatacija da li se saslušanje obavilo prije isteka roka iz
čl. 259 st.2 ZKP-a, a ukoliko je taj rok prekoračen da li postoji saglasnost
građanina da se taj rok produži. Kako je saslušanje svjedoka obavljeno u
suprotnosti sa navedenim odredbama zakona sud je cijenio samo iskaz na glavnom
pretresu.
Iz nalaza i mišljenja sudskog vještaka finansijske struke K Š od 1.10.2012.
godine utvrđeno je da vrijednost predmetnih cijevi iznosi 110,50 €.
Iz izvoda iz kaznene evidencije na ime okrivljenog UP PJ B
br.27-03/1-245/12-8940/2 od 17.11.2012. godine utvrđeno je da okrivljeni nije
osuđivan.
Iz otkupnog lista od fizičkih lica Centra za reciklažu N br.0000652 od
24.05.2012. godine utvrđeno je da je od okrivljenog otkupljeno 23 kg metala ia
iznos od 112,70 €, a iz otkupnog lista i 0000666 od 31.05.2012. godine
utvrđeno je da je otkupljeno 19 kg u iznosu od 93,00 €.
Iz potvrde o privremeno oduzetim predmetima UP PJ B od 31.05.2012. godine i
potvrde o vraćanju privremeno oduzetih predmeta UP PJ B od 4.06.2012. godine
na ime Đ Đ utvrđeno je da je od okrivljenog oduzeto 26 bakarnih šipki od po 1
m koje su vraćene Đ Đ. Potvrde su potpisane bez primjedbi.
Ocjenom izvedenih dokaza utvrđeno je da je okrivljeni učinio krivično djelo
koje mu je stavljeno na teret. Okrivljeni u svojoj odbrani priznaje činjenice
vezane za izvršenje krivičnog djela navodeći da je on pronašao oko 15 cijevi
od bakra debljine 1 prst, koje je planirao da iznese iz kruga Luke Bar .
Cijevi su bile dužine oko 60 do 70 cm, a kada je pokušao da ih iznese
zaustavilo ga je obezbjeđenje.
U postupku je utvrđeno da je kod okrivljenog pronađeno 26 bakarnih cijevi
dužine od po 1 m, što je utvrđeno iz potvrde o privremeno oduzetim i vraćanju
privremeno oduzetih predmeta, što odbranu okrivljenog u tom dijelu čini
neosnovanom kako u pogledu broja, tako i u pogledu dužine otkinutih djelova.
Okrivljeni u svojoj odbrani navodi da je predmetne cijevi pronašao prilikom
čišćenja starog željeza. Kada se na malom prostoru nalazi 26 komada bakarnih
cijevi koje su sve dužine od po 1 m, očigledno je da se u tom slučaju ne radi
o djelovima koji se na tom mjestu nalaze slučajno, niti bi tolika količina
mogla ostati neprimijećena službi obezbjeđenja. Po ocjeni suda okrivljeni je
otkinuo djelove bakarnog cjevovoda, u komadima koji su mu omogućavali da
komade sakrije ispod garderobe i iste pokuša da prenese kroz kapiju koju
obezbjeđuje služba obezbjeđenja. Da je okrivljeni predmetne cijevi pronašao
postojala bi njegova obaveza da te cijevi odnese na mjesto koje je za to
predviđeno, a ne da metal koji je prikupio u roku rada prodaje za lične
potrebe.
Okrivljeni u svojoj odbrani navodi da je po njegovoj procjeni vrijednost 15
cijevi bila najviše 50 eura. Već je navedeno da je okrivljeni zatečen da većom
količinom cijevi od količine koju je naveo u svojoj odbrani, okrivljeni se
bavio prodajom metala i znao je koliko iznosi cijena metalnih cijevi koje je
pokušao da iznese iz kruga Luke Bar. Po ocjeni suda navođenje manje količine i
vrijednosti cijevi predstavlja pokušaj okrivljenog da umanji svoju krivicu.
Okrivljeni je ostvario obilježja krivičnog djela koje mu je stavljeno na
teret. Da bi postojalo krivično djelo krađa potrebno je budu ispunjeni
objektivni uslov, odnosno da vrijednost ukradene stvari ne prelazi iznos od
150 €, i subjektivni uslov da je učinilac išao za tim da pribavi malu
imovinsku korist. U konkretnom slučaju ispunjen je objektivni uslov jer je
vrijednost oduzetih cijevi manja od 150,00 €, ali po ocjeni suda okrivljeni
nije išao za tim da pribavi malu imovinsku korist. Naime, okrivljeni prilikom
oduzimanja predmetnih cijevi nije mogao znati tačnu težinu cijevi, a samim tim
ni tačnu vrijednost, jer vrijednost zavisi od težine, pa samim tim nije išao
za tim da pribavi malu imovinsku korist, čime bi se stekli uslovi za
postojanje krivičnog djela sitna krađa iz čl. 246 st.1 Krivičnog zakonika.
Okrivljeni je krivično djelo učinio sa direktnim umišljajem, jer je bio
svjestan da oduzima tuđe pokretne stvari, a utvrđena je i njegova namjera da
prisvajanjem oduzetih stvari pribavi sebi protivpravnu imovinsku korist.
Odlučujući se za krivičnu sankciju prema okrivljenom sud je cijenio sve
olakšavajuće i otežavajuće okolnosti iz čl. 42 Krivičnog zakonika. Od
olakšavajućih okolnosti sud je cijenio da je okrivljeni neosuđivan, dok
otežavajućih okolnosti nije bilo. Cijeneći navedene okolnosti, sud je
okrivljenom izrekao uslovnu osudu jer je ocijenio da nije potrebno izricanje
efektivne kazne zatvora, da će se izricanjem uslovne osude prema okrivljenom u
potpunosti postići svrha izricanja uslovne osude i na taj način dovoljno
uticati da u buduće ne čini krivična djela.
Odluka o imovinsko pravnom zahtjevu zasniva se na odredbi čl. 239. st. 1 i 2.
ZKP-a, pa je okrivljeni dužan da oštećenom preduzeću AD Kombinatu aluminijuma
Podgorica na ime naknade štete plati iznos od 110,50 €. Kako je oštećeno
preduzeće postavilo imovinsko pravni zahtjev u iznosu od 17,000 €, to je isto
za višak imovinsko pravnog zahtjeva preko dosuđenog upućeno na parnični
postupak.
Odluka o troškovima krivičnog postupka zasniva se na odredbi čl. 229. st.1
ZKP-a. Okrivljeni je dužan da plati troškove krivičnog postupka koji se odnose
na troškove vještačenja po vještaku finansijske struke u iznosu od 77,00 € i
troškove za rad suda koji su određeni prema trajanju, složenosti krivičnog
postupka i imovinskim prilikama okrivljenog.
Na osnovu izloženog odlučeno je kao u izreci.
OSNOVNI SUD U BARU
Bar, 07.02.2013. godine
ZAPISNIČAR, S U D I J A
Milijana Minić Goran Šćepanović
PRAVNA POUKA:Protiv ove presude može se
izjaviti žalba Višem sudu u Podgorici u roku od
8 (osam) dana od dana prijema pismenog otpravka.
Žalba se predaje ovom sudu u dva primjerka.
DNA:- 1 x ODT
- 1 x okrivljenom
- 1 x oštećenom KAP nakon pravosnažnosti
- u spise