K br. 414/12
U IME CRNE GORE
OSNOVNI SUD U BARU, kao prvostepeni krivični, sudija Goran Šćepanović, kao
sudija pojedinac, sa zapisničarom Milijanom Minić, u krivičnom predmetu
okrivljenih T S i T R, zbog krivičnih djela laka tjelesna povreda iz čl.152
st.2 u vezi st.1 i čl. 23 Krivičnog zakonika, po optužnom predlogu Osnovnog
državnog tužilaštva u Baru Kt.br. 184/12 od 16.10.2012. godine, nakon održanog
glavnog javnog pretresa u prisustvu zastupnika optužbe savjetnika Osnovnog
državnog tužilaštva u Baru Vujović Sanje i okrivljenog T S, u odsustvu
okrivljenog T R, dana 06.03.2013. godine donio je i javno objavio
PRESUDU
Okrivljeni,
1. T S, JMBG , od oca Š i
majke Š, rođene G, rođen. godine, u K M, sa prebivalištem u B, S B, naselje M
bb, državljanin Srbije, razumije crnogorski jezik, njegov jezik je albanski,
radnik, oženjen, otac troje maloljetne djece, pismen, završio šest razreda
Osnovne škole, srednjeg imovnog stanja,
2. T R, JMBG od oca Š i
majke Š, rođene G, rođen. godine, u K M, sa prebivalištem u B, S B, naselje M
bb, državljanin Srbije, razumije crnogorski jezik, njegov jezik je albanski,
radnik, oženjen, otac dvoje maloljetne djece, pismen, završio šest razreda
Osnovne škole, srednjeg imovnog stanja,
K r i v i s u :
Što su :
Dana 01. aprila 2012. godine, oko 22,00 časova, ispred stambenog objekta
vlasništvo N V, u naselju S bb., u B, lako tjelesno povrijedili oštećenog N D,
na način što su istog nakon kraće verbalne prepirke fizički napali zadajući mu
više udaraca u predjelu glave i tijela pesnicama i nogama obuvenim u patike sa
tvrdim đonom - sredstvom podobnim da tijelo teško povrijedi i zdravlje teško
naruši, od kojih udaraca je isti pao na tlo, nakon čega su nastavili da ga
udaraju pesnicama i nogama obuvenim u patike, u predjelu glave i tijela, od
kojih udaraca je oštećeni zadobio lake tjelesne povrede u vidu: krvni podliv
kože u lijevom lopatičnom predjelu promjera 4 x 3 cm i dvije ogrebotine
(crtaste oguljotine) kože u predjelu leđa.
- čime su, kao saizvršioci, učinili krivično djelo - laka tjelesna povreda iz
čl.152.st.2. u vezi st.1.Krivičnog zakonika, a u vezi čl.23. Krivičnog
zakonika.
Pa im sud primjenom čl. 4, 32, 36, 42, 52, 53 i 54 Krivičnog zakonika i čl.
369, 370 i 374 Zakonika o krivičnom postupku, i z r i č e
USLOVNU OSUDU
Kojom im utvrđuje kaznu zatvora u trajanju od po 30 (trideset) dana i
istovremeno određuje da se kazne neće izvršiti ukoliko okrivljeni u roku od 1
(jedne) godine, od dana pravosnažnosti, ne učine novo krivično djelo.
Okrivljeni su dužni da plate troškove krivičnog postupka u iznosu od po 120,00
€ u roku od 15 dana od dana pravosnažnosti, pod prijetnjom izvršenja.
O b r a z l o ž e n j e
Optužnim predlogom Osnovnog državnog tužilaštva u Baru Kt.br. 184/12 od
16.10.2012. godine, stavljeno je na teret okrivljenim izvršenje krivičnog
djela bliže opisanog u izreci presude.
Glavni pretres zakazan dana 06.03.2013. godine održan je u odsustvu
okrivljenog T R, na osnovu čl.457. ZKP-a jer se pozivu nije odazvao, svoj
izostanak nije opravdao, a kako je saslušan ocijenjeno je da njegovo prisustvo
nije nužno.
Okrivljeni T S je u svojoj odbrani izjavio da je dana 01.04.2012. godine oko
22,00 časova u naselju S sjedio kod zeta N V sa svojim bratom R. U jednom
trenutku u kuću je ušao D N i pokazivao im ruke koje su mu bile krvave i
majicu koja mu je bila iscijepana. D brat D je takođe bio u kući kod N V i tom
prilikom im je rekao da je pozvao policiju jer su se njegov brat D i otac S
potukli. U jednom trenutku D počinje da se ponaša bezobrazno prema njemu i
njegovom bratu R nazivajući ih miševima i štrumpfovima i pozivajući ih da se
sa njim biju na fer jedan po jedan. Njegov zet N V je sa djetetom u naručju
pokušao da izgura D iz kuće kako bi istog zaustavio da napravi neki problem.
Međutim, kako isti to nije mogao je izvršiti on i njegov brat Renat su mu
pomogli da izgura D iz kuće. Kada su ga izgurali D je počeo da udara pesnicama
u njihov auto koji je bio parkiran ispred kuće njegovog zeta da ih psuje i da
im prijeti. D je potom otišao do svoje kuće, a nakon toga se vratio sa
sjekirom u ruci i sa istom je zamahnuo prema njegovom bratu, ali se njegov
brat izmakao pa ga je promašio. Oni su nakon toga ušli u zetovu kuću a on ih
je i dalje psovao i pozivao na tuču, da bi u jednom trenutku došla policija.
Kod njegovog brata R policija je našla sjekiru sa metalnom drškom, a ista se
kod njega nalazila nakon što je D zamahnuo prema njemu sjekira mu je ispala iz
ruke pa je R istu uzeo kako bi policiji dostavio kao dokaz prednje navedenog
napada od strane D prema njemu. Želi da istakne i to da je D poslije
predmetnog događaja došao kod njega i njegovog brata i izvinio im se zbog
događaja, pravdajući se da je izgubio kontrolu i da nije znao što radi. Na
glavnom pretresu je dodao da je on u prethodnom postupku iznio svoju odbranu
koju želi da dopuni na način što navodi da je na početku događaja kada je D
došao na mjesto na kome su se nalazili počeo da ih vrijeđa nazivajući ih,
miševića, štrumpfovima, govorio im da su pičke, pozivao ih napolje da se biju
jedan na jedan i bilo kakav kontakt tada je spriječio njegov zet N V koji ga
izgurao napolje, a i oni su mu pomogli na način što su ga gurali rukama u
predjelu tijela napolje. Nakon toga D je počeo da udara pesnicama u auto koji
je on kupio poslije ljeta marke Golf III i ne spori da su mu brat i on tada
prišli i da su ga gurali, ali se ne sjeća da li su ga udarali, a nakon što je
on na lice mjesta došao sa sjekirom i bacio je sjekiru prema njegovom bratu,
on se izmakao i sjekira ga je promašila i to se sve desilo u trenutku kada je
došla interventna jedinica i on ne spori da su mu tada on i brat zadali
nekoliko udaraca pesnicama i nogama u predjelu glave i tijela. On je tom
prilikom na nogama imao patike marke “Air max”, a misli da je i brat imao
patike na nogama. Precizirao je svoju odbranu iz prethodnog postupka i naveo
da D nije zamahnuo sjekirom prema njegovom bratu, već je gađao sjekirom prema
njemu, ali ga je srećom promašio. On je rekao da je za vrijeme ovog događaja
došla i policija, ali navodi da je policija došla u trenutku kada je njegov
brat uzeo sjekiru koju je prethodno D bacio prema njemu. On je već rekao da je
D majica bila pocijepana i to negdje u predjelu vrata i grudi, a ruke su mu
bile krvave jer je prethodno ima fizički obračun sa svojim ocem. Takođe mu je
majica bila i krvava. Njemu je žao što je došlo do ovog događaja jer su
prijatelji sa N D i par dana nakon ovog događaja su se pomirili. D je ovog
dana bio pod uticajem alkohola pa je moguće da je to razlog njegovog
ponašanja.
Okrivljeni T R je u svojoj odbrani izjavio da je dana 01.04.2012. godine oko
22,00 časova u naselju S, sa svojim bratom S bio kod njihove sestre i u jednom
trenutku došao je N D i vidio je da su mu krvave ruke, a takođe mu je majica
bila krvava i iscijepana. Tu je bio i brat D N D koji im je tom prilikom
saopštio da se D pobio sa svojim ocem i da je zbog toga zvao policiju. U
jednom trenutku D je počeo da se bezobrazno ponaša prema njemu i njegovom
bratu i nazivao ih da su miševi i izazivao ih na tuču. D je takođe izazivao na
tuču njihovog zeta V N i počeo je da ga gura, a kako je V u naručju držao
dijete on i njegov brat S su D izgurali napolje i on je tada počeo da lupa po
njihovom autu koji je bio parkiran ispred
kuće. Nakon neki par minuta D je ponovo došao, ali ovog puta sa sjekirom u
ruci istu je bacio u njegovom pravcu, ali je se on pomjerio i tako izbjegao
udarac. Nakon toga on uzeo tu sjekiru kako bi je pokazao policiji kao dokaz da
je njome D njega gađao na način koji je prethodno opisao. Nakon toga došla je
policija i zatekla njega sa sjekirom koju je im je predao. Na glavnom pretresu
je dodao da kada je njihov zet V krenuo da izgura D iz kuće brat i on su mu u
tome pomogli jer su ga i oni izgurali da izađe, takođe su ga gurali kada je
počeo da udara pesnicama po njihovom autu marke Golf III, koje još otplaćuju,
a kada je D bacio sjekiru prema njemu on se izmakao, srećom ta sjekira ga je
promašila i oni su ga tada udarili nekoliko puta pesnicama i nogama po glavi i
tijelu, a navodi da je on na nogama imao patike, s tim što se ne može sjetiti
koje marke. Radi se o klasičnim patikama marke “Adidas” ili “Nike”, nije
siguran. Nakon toga on se sagnuo da uzme tu sjekiru i u tom trenutku našila je
policija. On i brat u B žive skoro 14 godina, nikada ni sa kim nisu imali
konflikt, pošteno rade i zarađuju. N D je momak koga dugo poznaju, nikada sa
njim nisu imali konflikt, ni prije, a ni posle ovog događaja jer su se
pomirili i sada su u dobrim odnosima.
Sud je u dokaznom postupku saslušao svjedoka oštećenog N D, svjedoke, N Lj, N
D, N V, S A, N S, pročitao je izvještaj ljekara jedinice za HMP u B br. 2886
od 1.04.2012. godine, izvještaj ljekara specijaliste JZU Opšta bolnica B
br.3256 od 1.04.2012. godine, dva uputa za radiološku dijagnostiku JZU Opšta
bolnica B br. 3384 i 3385 od 1.04.2012. godine, uput ljekara specijaliste JZU
Opšta bolnica u B br. 3386 od 1.04.2012. godine, nalaz i mišljenje sudskog
vještaka medicinske struke K N od 14.05.2012. godine, uvjerenje Osnovnog suda
Kosovska Mitrovica Ku br. 233/2013 od 7.02.2013. godine, uvjerenje osnovnog
suda Kosovska Mitrovica Ku 278/2013 od 13.02.2013. godine, saslušan je vještak
medicinske struke K N.
Svjedok oštećeni N D je izjavio da je dana 01.04.2012. godine, oko 22,00 časa
u naselju S bb, otišao kod svog komšije N V. Kod njega je bio njegov brat N D,
T S i T R, kao i porodica N Va njegova supruga T D i njihovo maloljetno dijete
od nepunih godinu dana. Nakon što je ušao u kuću N Va T S i T R su ga izgurali
u hodnik i tada mu je T R zadao tri udarca u predjelu njegove glave preciznije
u predjelu nosa, a nakon toga su mu T S i R ispred kuće zadali više udaraca u
predjelu glave i tijela i to stisnutim pesnicama i nogama obuvenim u patike.
Od tih udaraca je pao na tlo, a oni su i dalje nastavili da ga udaraju nogama
i pesnicama u predjelu glave i tijela, a onda ga je njegov brat N D izvukao od
njih, ali oni su i dalje trčali za njima i kada su ih stigli obojica su mu
zadali udarce pesnicama u predjelu glave i od tih udaraca on je pao u
nesvijest. Tom prilikom bila je prisutna njegova majka B A i njegov otac N S.
On se kritične prilike nije tukao sa svojim ocem N S već su samo pričali. Na
glavnom pretresu je dodao da kada je on došao u kuću N Va on se nalazio pod
uticajem alkohola i upravo zbog dejstva alkohola on nije ni ispričao sve ono
što se desilo tom prilikom jer se toga ne sjeća. Zna da je S i R upućivao neke
uvrede, ali koje su uvrede bile u pitanju on se ne može sjetiti i takođe se
sjeća da je udarao pesnicama u njihovo auto marke Golf III. Ne sjeća se da je
tom prilikom imao neku sjekiru i da je sa njom gađao S ili R. Tačno je da je
on imao jedan verbalni duel sa svojim ocem koji ga kritikovao zašto pije. On
inače ne pije često. Tog dana kada je došao kod N Va njemu su ruke bile krvave
u predjelu spoljašnjeg dijela šake, a imao je i povredu po koljenima jer je na
putu do V kuće pao na zemlju i povrijedio se. Majica mu jeste bila pocijepana,
ali ne može da se sjeti zbog čega. On i braća T se znaju od malena, poznavali
su se i u K M prije nego što su došli u B i oni su kao braća. Žao mu je što je
došlo do svega jer su nakon ovog događaja oni u dobrim odnosima i iz tog
razloga se ne pridružuje krivičnom gonjenju i ne postavlja imovinsko pravni
zahtjev.
Svjedok N LJ je izjavio da se dana 01.04.2012. godine, oko 21,00 časova, sa
svojom suprugom nalazio u kući u naselju S bb. U jednom trenutku njegova
supruga Z je čula viku i galamu u komšiluku i rekla mu je da ustane jer je
komšija D N zvani M uzeo sjekiru u ruke i galamio i psovao sve u naselju. Kada
je izašao ispred barake njegovog komšije F Ć, ugledao je D kako drži sjekiru i
psuje N V, R i S govoreći im “jebem vam majku šiptarsku”, nije vidio da li je
neko D udario, ali mu je poznato da je isti astmatičar. Vidio je kada je D pao
i u njegovoj blizini bili su njegovi otac, majka i brat. Vidio je da je D
krvario na rukama i da mu je pocijepana majica, a kada je došla policija on je
istima pomagao da D ubace u kola hitne pomoći. Odgovorno tvrdim T S i T R nije
zatekao na licu mjesta već da su se isti nalazili u kući njihovog zeta N V.
Svjedok N D je izjavio da je dana 01.04.2012. godine, oko 21,30 časova došao
je kod svog oca i majke koji žive u blizini njegove kuće u naselju S i kada je
vidio da je kuća u haosu majka mu je saopštila da su se njegov brat D N i otac
S pobili. Tom prilikom je na svom ocu vidio povrede na glavi i odmah je pozvao
policiju. U namjeri da smiri svog brata D on je istog poveo kod njegovog
šuraka N V da sjede. Kod V su zatekli R i S T i pošto su vidjeli njegovog
brata sa krvavim rukama pitao je šta je bilo i on im je rekao da se pobio sa
ocem. Kako je njegovom šuraku V bilo krivo na njegovog brata što je to uradio
istog je počeo da gura u namjeri da ga izbaci iz svoje kuće i pri tom je držao
dijete u rukama i vikao je na njega govoreći mu da to nije u redu što je
uradio. Njegov brat D je tom prilikom gurnuo V sa djetetom u naručju. V se
odmakao od njega, ostavio dijete svojoj supruzi, a potom D izbacio iz kuće. D
je po izlasku iz kuće počeo da udara u vozilo koje je bilo parkirano ispred
kuće, vjerovatno u namjeri da slomi staklo, ali u tome nije uspio i u tom
trenutku su R i S pošli za njim i počeli su udarati njegovog brata rukama i
misli da su istog udarali svuda po tijelu. On je uspio da ga odbrani od njih i
povede kući, ali njih dvojica su opet njemu prišli i počeli su da ga udaraju
rukama i nogama. Komšija Lj N je u tom trenutku izašao iz kuće i razdvojio ih
od njegovog brata. Nakon toga njegov šurak V N je nasrnuo na njegovog brata u
namjeri da ga fizički napadne, ali do fizičkog kontakta između njih nije
došlo. Nakon toga njegovom bratu ponovo prilaze R i S i udaraju ga u predjelu
glave i tijela poslije čega je njegov brat pao na zemlju. Nekako su uspjeli da
ih razdvoje. On je poveo brata kući. Kako je njegovom bratu D bilo krivo što
je dobio batine uzeo je sjekiru koju je našao u dvorištu i držeći sjekiru u
ruci
psovao je R i S pozivajući ih da dođu da se tuku i krenuo je u pravcu barake V
N i zaustavio se na nekih 20 m predmetne barake. R i S su krenuli prema njemu
i tom prilikom nijesu imali ništa u rukama i kad su prišli D je u tom trenutku
bacio sjekiru u njihovom pravcu i ono čega se sjeća je da je neko, ali nije
vidio ko D zadao udarac u predjelu glave. Nakon toga je došla policija, a R i
S vidjevši policiji su otišli kod V kući. Ne može se sjetiti što su T S i R od
obuće imali na nogama obzirom da je bila noć.
Svjedok N V je izjavio da se dana 01.04.2012. godine, oko 21,30 časova,
nalazio u svojoj kući u naselju S. Kod njega su bili T R, T S i N D kao i
njegova supruga D T. U jednom trenutku došao je D N i bio je sav krvav i
modar, a bila mu je i pocijepana majica. Isti je počeo da se ponaša bezobrazno
prema njima počeo je da ih psuje, da ih naziva miševima i štrumpfovima i on ga
je zamolio da izađe iz kuće jer mu je dijete bolesno kako ne bi pravio
probleme. Počeo je da ga gura i to dok je držao dijete u rukama, a S i R su mu
pomogli da ga izguraju napolje kako ne bi pravio probleme. Kada je izašao
počeo je da udara po vozilu S i R, a bio je prisutan i njegov brat D koji ga
je i odveo kući. Nakon toga D je sa sjekirom u ruci ponovo došao do njegove
barake i istom zamahnuo u pravcu R, ali je R izbjegavao njegov udarac i uzeo
mu sjekiru u kojem trenutku je i policija došla i zatekla R sa sjekirom koju
je policiji predao. Prije tog događaja koji je već opisao D brat N D mu je
rekao da se D potukao sa svojim ocem S i on je pokušao sa D da porazgovara oko
toga jer mu je bilo žao što je udarao svoga oca. Takođe želi da istakne da je
prije dolaska policije N D slomio dva stakla na baraci u kojoj stanuje T R. T
R i S nisu udarali D već su samo istog izgurali iz kuće. Na glavnom pretresu
je dodao da je vidio da je N D zamahnuo sjekirom prema T R u trenutku kada je
bio od njih udaljen nekih 1,5 m, a nije vidio da je bacio sjekiru prema braći
T.
Svjedok S A je izjavio da je dana 01.04.2012. godine, oko 21,30 časova u
naselju Sokolana bb, otišao kod Vilsona Nerde i tamo su već bili T R, T S i N
D i žena V N D T. U jednom trenutku je došao D N i počeo da ih naziva
miševima, a potom je V N istog upozorio da se tako ne ponaša i istog zamolio
da izađe iz njegove barake. D nije htio da izađe iz barake već ih je izazivao
na tuču i to jednog po jednog. Primijetio je da je D bio krvav po majici i
ruke su mu bile krvave. D je tom prilikom odgurnuo V N koji je u naručju držao
dijete, i oni su tada
ustali kako bi razdvojili D od V. Njegov brat D ga je odveo kući. Nakon nekih
10 minuta D je ponovo došao ispred barake i to sa sjekirom u ruci i počeo je
da udara rukama u auto S u kojem trenutku je V izašao iz barake i zamolio D da
smiri D i da ga povede kući. D je nakon toga zamahnuo sa sjekirom u pravcu R,
ali se R izmakao i izbjegao udarac, a potom je i uzeo sjekiru koju je predao
policiji kada su došli. D je i prije tog događaja pozvao policiju iz razloga
što je D udarao svog oca S. Na glavnom pretresu je dodao da je u prethodnom
postupku izjavio da je D zamahnuo sjekirom prema R, ali navodi da je isti
gađao tom sjekirom R i nije ga pogodio, a nakon toga je R uzeo tu sjekiru, i
tada je došla policija. Po njegovoj slobodnoj procjeni razdaljina između R i D
bila je oko 10-tak metara kada ga je gađao.
Svjedok N S je izjavio da se dana 01.04.2012. godine u večernjim satima
nalazio u svojoj kući u naselju S i tu su bili prisutni njegova supruga B i
troje male djece. U jednom trenutku njihov sin D koji je takođe bio prisutan
je htio da pusti glasnu muziku i on mu to nije dozvolio. On je bio pod
uticajem alkohola i on je njega izgurao napolje, ali između njih nije bilo
nikakvog fizičkog kontakta. On je kasnije čuo da je bilo problema nakon što je
izašao iz kuće, ali nije svjedok tog događaja i zna samo ono što je čuo od
više učesnika.
Iz izvještaja ljekara jedinice za HMP u B br. 2886 od 1.04.2012. godine,
izvještaja ljekara specijaliste JZU Opšta bolnica B br.3256 od 1.04.2012.
godine, dva uputa za radiološku dijagnostiku JZU Opšta bolnica B br. 3384 i
3385 od 1.04.2012. godine, uputa ljekara specijaliste JZU Opšta bolnica u Bbr.
3386 od 1.04.2012. godine, i nalaza i mišljenja sudskog vještaka medicinske
struke K N od 14.05.2012. godine utvrđeno je da je N D zadobio sljedeće
tjelesne povrede: nagnječenje glave sa više oteklina u predjelu poglavine
dužine do 2 cm, krvni podliv kože u lijevom lopatičnom predjelu promjera 4 x 3
cm, dvije ogrebotine (crtaste oguljotine) kože u predjelu leđa, krvni podliv
kože u desnom podključnjačinom predjelu promjera 4 x 3 cm, oguljotina kože u
predjelu donje usne dužine 2 cm, više oguljotina kože u predjelu desne šake
dužine do 0,5 cm, više oguljotina kože u predjelu desne podlaktice dužine do
0,5 cm, više oguljotina kože u predjelu lijeve šake, oguljotina kože u
predjelu desnog koljena. Navedene povrede predstavljaju u vrijeme nanošenja,
procijenjene kako pojedinačno, tako i ukupnom djelovanju, laku tjelesnu
povredu i nanešene su višekratnim dejstvom tupine mehaničkog oruđa, u šta bi
spadalo: stisnuta pesnica, šaka, noga i slično.
Vještak medicinske struke K N je na glavnom pretresu izjavio da u svemu ostaje
pri pismenom nalazu i mišljenju s tim što nakon što je upoznat sa iskazom
oštećenog dodaje da u medicinskoj dokumentaciji nema notiranih medicinskih
činjenica na osnovu kojih bi se moglo ustanoviti tačno vrijeme nastanka svake
od povreda koje je zadobio N D. Međutim, s obzirom na njegovu izjavu više
oguljotina kože u predjelu obje šake, u predjelu desne podlaktice i u predjelu
desnog koljena apsolutno odgovaraju padu i kontaktu sa podlogom kao mehanizmom
nastanka istih, tj. mnogo više odgovaraju tom mehanizmu nego mehanizmu da su
nastale višekratnim dejstvom udarcem stisnutom pesnicom šakom i sl. Dakle na
osnovu svega u kritičnom događaju N D je zadobio nagnječenje glave sa više
oteklina u predjelu poglavine dužine do 2 cm, krvni podliv kože u lijevom
lopatičnom predjelu promjera 4 x 3 cm., dvije ogrebotine kože u predjelu leđa,
krvni podliv kože u desnom potključnjačnom predjelu promjera 4 x 3 cm i
oguljotina kože u predjelu desne usne dužine 2 cm. Navedene povrede
predstavljaju i pojedinačno i zbirno laku tjelesnu povredu i nanešene su
višekratnim dejstvom tupine mehaničkog oruđa, u što bi spadalo stisnuta
pesnica, šaka noga i slično i ni jedna od navedenih povreda nije mogla nastati
usled pada i kontakta o podlogu. Krvni podliv kože u lijevom lopatičnom
predjelu i dvije ogrebotine kože u predjelu leđa mogle su nastati udarcima
nogom obuvenom u patiku sa tvrdim đonom, dok su ostale povrede najverovatnije
nanešene stisnutom pesnicom.
Iz uvjerenja Osnovnog suda Kosovska Mitrovica Ku br. 233/2013 od 7.02.2013.
godine utvrđeno je da u periodu od 01.01.2010. godine do 07.02.2013. godine
protiv T R nije vođena istraga, nije podignuta optužnica, za krivična djela iz
nadležnosti tog suda.
Iz uvjerenja Osnovnog suda Kosovska Mitrovica Ku 278/2013 od 13.02.2013.
godine, utvrđeno je da u periodu od 01.01.2010. godine do 07.02.2013. godine
protiv T S nije vođena istraga, nije podignuta optužnica, za krivična djela iz
nadležnosti tog suda.
Sud je dana 5.02.2013. godine zatražio dostavljanje izvoda iz kaznene
evidencije na ime okrivljenih. Do dana održavanja glavnog pretresa izvodi sudu
nisu dostavljeni i ako su dopisi ovog suda SUP Niši dostavljeni dana
7.02.2013. godine. Kako sud nije u mogućnosti da na drugi način pribavi izvode
iz kaznene evidencije donijeto je rješenje da se isti neće ni izvesti kao
dokaz u postupku.
Ocjenom izvedenih dokaza utvrđeno je da su okrivljeni učinili krivično djelo
koje im je stavljeno na teret.
Utvrđeno je da su okrivljeni dana 01. aprila 2012. godine, oko 22,00 časova,
ispred stambenog objekta vlasništvo N V, u naselju S nakon kraće verbalne
prepirke fizički napali oštećenog N D, da su istom zadali više udaraca u
predjelu glave i tijela pesnicama i nogama obuvenim u patike sa tvrdim đonom,
a kada je oštećeni pao na tlo, okrivljeni su nastavili da mu zadaju udarce
pesnicama i nogama obuvenim u patike, u predjelu glave i tijela. Oštećeni je
zadobio lake tjelesne povrede i to: krvni podliv kože u lijevom lopatičnom
predjelu promjera 4 x 3 cm i dvije ogrebotine (crtaste oguljotine) kože u
predjelu leđa. Vrsta i težina tjelesnih povreda utvrđena je iz jasnog i
stručnog nalaza i mišljenja vještaka medicinske struke K N, i pojašnjenja
nalaza i mišljenja na glavnom pretresu.
Okrivljeni su iznoseći svoju odbranu različito opisali predmetni događaj u
prethodnom postupku i na glavnom pretresu. Okrivljeni T S je u prethodnom
postupku izjavio da su on i njegov brat T R nakon uvrjedljivog ponašanja
oštećenog samo pomogli N V da oštećenog izgura napolje iz kuće, da je nakon
toga oštećeni došao sa sjekirom kojom je zamahnuo prema njegovom bratu, koja
mu je nakon toga ispala iz ruke. Na glavnom pretresu je izjavio da su on i
brat pomogli da se oštećeni izgura iz kuće N V, nakon što je oštećeni počeo da
udara u njihovo vozilo ponovo su ga gurali, ali da se ne sjeća da li su ga
udarali i nakon što je oštećeni došao sa sjekirom koju je bacio u pravcu
njegovog brata on i brat su mu zadali nekoliko udaraca u predjelu glave i
tijela pesnicama i nogama.
Okrivljeni T R je u prethodnom postupku na isti način kao i okrivljeni T S
opisao postupanje prema oštećenom uz razliku koja se odnosi na upotrebu
sjekire od strane oštećenog navodeći da je oštećeni bacio sjekiru u njegovom
pravcu. Na glavnom pretresu je izjavio u potpunosti kao okrivljeni T S.
U postupku je na nesumnjiv način utvrđeno da su okrivljeni oštećenom zadali
više udaraca pesnicama i nogama obuvenim u patike sa tvrdim đonom, u predjelu
glave i tijela, i to u više navrata, a ne samo nakon što je oštećeni došao sa
sjekirom, jer je utvrđeno da je oštećeni sjekiru donio kada fizički napad na
njega bio pri kraju, jer je nakon donošenja sjekire oštećeni zadobio samo
jedan udarac. Oštećeni N D je u prethodnom postupku opisao da mu je prvo
okrivljeni T R zadavao udarce u kući N Va i to pesnicama, a da su mu obojica
okrivljenih ispred kuće zadali više udaraca u predjelu glave i tijela
pesnicama i nogama obuvenim u patike, kratko su prekinuli jer iz je razdvojio
njegov brat N D, a kada je počeo da bježi sustigli su ga i zadali mu udarce
pesnicama u predjelu glave. Na glavnom pretresu nije mogao da se sjeti više
detalja navodeći da se nalazio pod uticajem alkohola. Svjedok N D je po ocjeni
suda objektivno i istinito predstavio predmetni događaj. Prije svega, svjedok
je opisao da je prije sukoba sa okrivljeni oštećeni imao sukob sa svojim ocem
i da je njegov otac zadobio povrede. Svjedok dalje navodi da je oštećeni u
kuću N V došao sa rukama koje su krvarile. Kada je oštećeni ispred kuće počeo
da udara po vozilu okrivljenih, okrivljeni su mu zadali više udaraca rukama,
nakon što ih je on razdvojio zadali su mu više udaraca rukama i nogama. Nakon
što je N V pokušao da oštećenog fizički napadne ponovo su mu prišli okrivljeni
koji su mu zadavali udarce u predjelu glave i tijela. Kada je oštećeni došao
na lice mjesta sa sjekirom istu je bacio u pravcu okrivljenih, a tada ga je
neko od okrivljenih ponovo udario u predjelu glave. Svjedok N D je opisao i
one djelove predmetnog događaja koji njegovom bratu ne idu u prilog, a i sam
svjedok je nakon što je vidio da njegov otac ima povrede koje mu je nanio
oštećeni pozvao policiju. Iskaz svjedoka N D je u saglasnosti sa nalazom i
mišljenjem vještaka medicinske struke, i to kako u pogledu mehanizma
nanošenja, tako i u pogledu brojnosti povreda, jer da su okrivljeni samo
odguravali oštećenog kako su naveli u prethodnom postupku ili da su ga gurali
i u samo jednom navratu mu zadali nekoliko udaraca pesnicama i nogama,
oštećeni ne bi mogao zadobiti brojne povrede koje su konstatovane u
medicinskoj dokumentaciji. Sud je iz iskaza svjedoka N D utvrdio da je sukobu
sa okrivljenim prethodio sukob oštećenog sa svojim ocem, dok je iz iskaza
oštećenog utvrdio da je on do kuće N V pao i zadobio povrede u predjelu ruku i
nogu. Iz navedenih razloga vještak je na pitanje suda naveo da krvni podliv
kože u lijevom lopatičnom predjelu i dvije ogrebotine kože u predjelu leđa su
povrede koje su mogle nastati udarcima nogom obuvenom u patiku sa tvrdim
đonom, ostale povrede su najverovatnije nanešene stisnutom pesnicom, a da više
oguljotina kože u predjelu obje šake, u predjelu desne podlaktice i u predjelu
desnog koljena apsolutno odgovaraju mehanizmu pada padu. Sud je u dispozitivu
naveo da je oštećeni od dejstva patika sa tvrdim đonom koje su okrivljeni
imali na nogama zadobio krvni podliv kože u lijevom lopatičnom predjelu
promjera 4 x 3 cm i dvije ogrebotine (crtaste oguljotine) kože u predjelu
leđa, dok je izostavio ostale povrede koje nisu nanijete udarcima patikama.
Sud je takođe u dispozitivu naveo da su okrivljeni oštećenom nakon kraće
verbalne prepirke zadali više udaraca u predjelu glave i tijela pesnicama i
nogama, jer je uom dijelu nije navedeno da su udarci zadati u predjelu glave i
tijela. Ocijenjeno je da se navedenim preciziranjem ne narušava identitet
optužnog predloga i presude.
Svjedoci N Lj, N V i S A su po ocjeni suda predmetni događaj opisali
pristrasno, jer nisu opisali da su okrivljeni oštećenom u više navrata
zadavali udarce, koje je oštećeni nesporno dobio, a koje su svjedoci morali
vidjeti. Svjedok N S nije posmatrao predmetni događaj ispred kuće N V. Svjedok
je naveo da sa oštećenim nije imao fizički već samo verbalni duel, što sud
nije prihvatio, jer je iz iskaza svjedoka N D utvrdio da je između svjedoka N
S i oštećenog došlo i do fizičkog sukoba.
Okrivljeni su postupajući na način predstavljen u izreci presude, ostvarili
sva subjektivna i objektivna obilježja bića krivičnog djela laka tjelesna
povreda iz čl.152 st.2 u vezi st.1 KZ. Krivično djelo su izvršili zajedno
postupajući kao saizvršioci. Ocjenjeno je da noge obuvene u patike sa tvrdim
đonom predstavljaju sredstva podobna da tijelo teško povrijede ili zdravlje
teško naruše. Sud je u tom dijelu precizirao optužni predlog navodeći da su
predmetne patike sa tvrdim đonom. Naime, patike marke Nike “Air max”, koje je
na nogama imao okrivljeni T S i klasične patike marke “Adidas” ili “Nike”,
koje je na nogama nosio okrivljeni T R predstavljaju patike sa tvrdim đonom.
Ocijenjeno je da se ni navedenim preciziranjem ne narušava identitet optužnog
predloga i presude.
Okrivljeni su krivično djelo učinili sa direktnim umišljajem. Okrivljeni su
bili svjesni da predmetne patike predstavljaju sredstva podobna da se tijelo
teško povrijedi ili zdravlje teško naruši. Prema tome u radnjama okrivljenih
su se stekli svi bitni elementi bića krivičnog djela koje im je stavljeno na
teret.
Odlučujući se za krivičnu sankciju prema okrivljenim sud je cijenio sve
olakšavajuće i otežavajuće okolnosti iz čl.42 Krivičnog zakonika. Od
olakšavajućih okolnosti cijenjene su lične prilike jer su okrivljeni mladi
ljudi, porodične prilike okrivljenih jer su obojica oženjeni i imaju troje,
odnosno dvoje maloljetne djece, okolnost da su se nakon predmetnog događaja
pomirili sa oštećenim koji se nije pridružio krivičnom gonjenju, a koji je
svojim ponašanjem započeo verbalni sukob, koji je kasnije prerastao u fizički.
Otežavajućih okolnosti nije bilo. Imajući u vidu navedene olakšavajuće
okolnosti, nedostatak otežavajućih okolnosti, ocijenjeno je da prema
okrivljenim nije potrebno izricanje efektivne kazne zatvora, da će se
izricanjem uslovne osude u potpunosti postići svrha izricanja uslovne osude i
na taj način dovoljno uticati da ubuduće ne čine krivična djela.
Odluka o troškovima krivičnog postupka zasniva se na odredbi čl. 229 ZKP, a
ista se odnosi na troškove medicinskog vještačenja u iznosu od 66,00 € i u
iznosu od 104,50 € i troškove rada suda koji su određeni prema trajanju,
složenosti krivičnog postupka i imovinskim prilikama okrivljenog.
Na osnovu izloženog odlučeno je kao u izreci presude.
OSNOVNI SUD U BARU
Dana 06.03.2013. godine
Zapisničar S U D I J A
Milijana Minić Goran Šćepanović
PRAVNA POUKA: Protiv ove presude može se
izjaviti žalba Višem sudu u Podgorici u roku od
8 dana od dana prijema pismenog otpravka.
Žalba se predaje ovom sudu u dva primjerka.
DN-a: -1 x spisi
-1 x okrivljeni 
-1 x ODT Bar 