K broj 435/12
U IME CRNE GORE
OSNOVNI SUD U BARU, kao prvostepeni krivični, sudija Goran Šćepanović, kao
sudija pojedinac, sa zapisničarom Milijanom Minić, u krivičnom predmetu
okrivljenog B I, zbog krivičnog djela građenje objekta bez građevinske dozvole
iz čl. 326 a Krivičnog zakonika, po optužnom predlogu Osnovnog državnog
tužilaštva u Baru Kt.br. 808/12 od 20.11.2012. godine, nakon održanog glavnog,
javnog pretresa u prisustvu zamjenika Osnovnog državnog tužioca Tankosić
Vučinić Mirjane i okrivljenog, dana 06.03.2013. godine donio je i javno
objavio
P R E S U D U
Okrivljeni B I, JMBG , od oca U i majke H, rođene H, rođen.g. u P, sa
prebivalištem u P, M M., državljanin Crne Gore, oženjen, otac dvoje djece od
kojih je jedno maloljetno, penzioner, srednjeg imovnog stanja, neosuđivan.
K r i v j e:
Što je:
Početkom novembra mjeseca 2012. godine, u ul. M T br. u B, na kat. par. br.
5783/1 KO N B, kao investitor protivno odredbi č1.69. Zakona o uređenju
prostora i izgradnji objekata (»SI. List Crne Gore« br.51/08), započeo
dogradnju na postojećem stambenom objektu, na način što je proširio postojeću
terasu tako što je izlio četiri AB stuba i AB ploču dimenzija cca 2,6 x 4 m,
bez prethodno pribavljene građevinske dozvole;
- čime je učinio krivično djelo - građenje objekta bez građevinske dozvole iz
čl. 326 a Krivičnog zakonika.
Pa mu sud primjenom čl. 4, 32, 36, 42, 52, 53 i 54 Krivičnog zakonika i čl.
369, 370 i 374 Zakonika o krivičnom postupku, i z r i č e
USLOVNU OSUDU
Kojom mu utvrđuje kaznu zatvora u trajanju od 6 (šest) mjeseci i istovremeno
određuje da se kazna neće izvršiti ukoliko okrivljeni u roku od 1 (jedne)
godine, od dana pravosnažnosti, ne učini novo krivično djelo.
Okrivljeni je dužan da plati troškove krivičnog postupka u iznosu od 100,00 €,
u roku od 15 dana od dana pravosnažnosti, pod prijetnjom izvršenja.
O b r a z l o ž e n j e
Optužnim predlogom Osnovnog državnog tužilaštva u Baru Kt br. 808/12 od
20.11.2012. godine stavljeno je na teret okrivljenom izvršenje krivičnog djela
bliže opisanog u izreci presude.
Okrivljeni je u svojoj odbrani izjavio da ima prebivalište u P, a u toku
ljetnjih mjeseci boravi u B, u stanu koji se nalazi u ul. M. Njegov stan se
nalazi na prizemlju. Predsjednik Skupštine stanara zgrade M D je jednom
prilikom došao kod njega i rekao mu da se njihova zgrada nalazi u lošem
stanju, da je oštećena u zemljotresu i da bi je bilo potrebno pojačati budući
da je došlo do pucanja ploče na vrhu zgrade i da bi rješenje za loše stanje
zgrade bilo proširenje terasa. On mu je dao da potpiše jedan papir na kome su
se nalazili svi stanari koji su svojim potpisima iskazali saglasnost sa tom
akcijom. On mu je rekao da pristaje i potpisao je taj papir, a M mu je takođe
saopštio da su stanari susjedne zgrade prije desetak godina postupili na isti
način i da su i oni proširili svoje terase. Njemu je M rekao da bi njegov udio
u plaćanju iznosio 1.000 eura i on mu je dao taj novac. Započela je ova
rekonstrukcija i nije sporno da su odrađeni radovi koji su navedeni u
optužnici. U toku ove gradnje njemu je M saopštio da je potrebno da svi
stanari koji su započeli ovu rekonstrukciju u Opštini podnesu zahtjev za
izmjenu detaljnog urbanističkog plana i on je dana 7.11.2012. godine podnio
takav zahtjev Opštini. Ne razumije se u ovu problematiku oko izgradnje
objekata i iz tog razloga nije znao da je za izvođenje rekonstrukcije potrebno
da se pribavlja odgovarajuća dozvola za gradnju. Bio je tu kada je došla
inspekcija koja je konstatovala izvođenje građevinskih radova. U kojoj fazi su
tada bili ovi radovi ne može se izjasniti, ali ono što je sigurno jeste da su
započete radove završili. Predmetni radovi su započeti početkom novembra 2012.
godine.
U dokaznom postupku pročitani su : zapisnik o inspekcijskom pregledu br.
br.0401/7-43 od 6.11.2012. godine Uprave za inspekcijske poslove Odsjeka za
inspekciju zaštite prostora, rješenje Uprave za inspekcijske poslove br.
0401/7-596/12 od 9.11.2012. godine, izvod iz KE na ime okrivljenog UP PJ
Pljevlja 25 br. 03-245/13-1849/2 od 11.02.2013. godine i rješenje Ministarstva
održivog razvoja i turizma br. UP 0401-34/13 od 18.02.2013. godine.
Iz zapisnika o inspekcijskom pregledu br. br.0401/7-43 od 6.11.2012. godine
Uprave za inspekcijske poslove Odsjeka za inspekciju zaštite prostora je
utvrđeno da je inspekcija na zgradi u ulici M T konstatovala izvođenje radova
na stambenoj zgradi koji se odnose na izlivanje četiri AB stuba koji su jednim
djelom na javnoj površini i proširenje terase dimenzije 2,6 x 4 m. Vlasnik
stana br. 2 je B I i za navedenu rekonstrukciju nema građevinsku dozvolu, već
je naveo da je tražio izmjenu Dup-a. Investitor je upoznat sa posledicama
izgradnje bez građevinske dozvole. Zapisnik je potpisan bez primjedbi.
Iz rješenja Uprave za inspekcijske poslove br. 0401/7-296/12 od 9.11.2012.g.
je utvrđeno da je okrivljenom naređeno da poruši izvedene radove koji se
odnose na izlivena 4 AB stuba i AB ploču, dimenzija cca 2.6 x 4 m, u roku od
jednog dana od dana prijema rješenja.
Iz izvoda iz KE na ime okrivljenog UP PJ Pljevlja 25 br.03-245/13-1849/2 od
11.02.2013. godine je utvrđeno da nije osuđivan.
Iz rješenja Ministarstva održivog razvoja i turizma br. UP 0401-34/13 od
18.02.2013. godine je utvrđeno da se rješenje Uprave za inspekcijske poslove
br. 0401/7-353/12 od 27.12.2012. godine poništava i predmet vraća istom organu
na ponovni postupak i odlučivanje.
Kako je po ocjeni suda činjenično stanje u dovoljnoj mjeri utvrđeno, donijeto
je rješenje da se svjedok P V neće saslušati u svojstvu svjedoka.
Ocjenom izvedenih dokaza utvrđeno je da je okrivljeni učinio krivično djelo
koje mu se stavlja na teret, na način opisan u izreci presude.
Kontrolom zgrade koja se nalazi u ulici M T u B, u kojoj okrivljeni ima stan u
svojini, utvrđeno je da je započeo dogradnju na postojećem stambenom objektu,
proširivanjem postojeće terase, na način što je izlio četiri AB stuba i AB
ploču dimenzija cca 2,6 x 4 m, a da prethodno nije pribavio građevinsku
dozvolu. Činjenično stanje je utvrđeno iz odbrane okrivljenog koji nije sporio
da su izvedeni građevinski radovi, zapisnika o inspekcijskom pregledu i
rješenja Uprave za inspekcijske poslove, kojim se naređuje rušenje objekta.
Okrivljeni u svojoj odbrani priznaje činjenice vezane za izvršenje krivičnog
sjela navodeći da on jeste započeo navedene građevinske radove, ali da nije
znao da je prethodno trebalo da pribavi građevinsku dozvolu i da mu je
predsjednik skupštine stanara D M rekao da se zgrada nalazi u lošem stanju, da
je oštećena u zemljotresu i da bi bilo potrebno pojačati je, budući da je
došlo do pucanja ploče na vrhu zgrade i da bi jedino rješenje za navedeni
problem bilo proširenje postojećih terasa, pa i njegove i on je na to pristao.
Sud nije prihvatio odbranu okrivljenog, jer je uvođenje krivičnog djela
građenje objekta bez građevinske dozvole iz čl. 326 a Krivičnog zakonika bilo
praćeno višemjesečnom medijskom kampanjom, navedeno krivično djelo je i nakon
uvođenja u krivično zakonodavstvo predmet stalnih analiza, veoma je
zastupljeno u medijima i ne može se prihvatiti kao osnovana odbrana
okrivljenog da nije znao da mu je za građenje objekta potrebna građevinska
dozvola. Da je okrivljeni porušio staru terasu i sagradio novu u istim
granicama, tada bi se moglo smatrati da su radovi bili opravdani u cilju
povećanja bezbjednosti, međutim, okrivljeni je umjesto postojeće sagradio novu
terasu većih dimenzija od prethodne, a ako se ima u vidu da je više stanara
preduzelo iste građevinske radove, što je utvrđeno iz iskaza samog
okrivljenog, očigledno je da je cilj građevinskih radova bio proširenje
postojećih stambenih jedinica, a ne razlozi bezbjednosti. Na kraju, zemljotres
je pogodio Bar 1979. godine, opštepoznata činjenica je da su nakon tog
zemljotresa svi oštećeni objekti bili sanirani, pa je pravdanje proširenja
terase razlozima oštećenja od zemljotresa u potpunosti neosnovano.
Okrivljeni je postupao suprotno odredbi čl. 69 Zakona o uređenju prostora i
izgradnji objekata kojim je propisano da se objekat može graditi na osnovu
građevinske dozvole i tehničke dokumentacije. Okrivljeni je krivično djelo
učinio sa direktnim umišljajem, jer je bio svjestan da je započeo građenje
objekta bez prethodno pribavljene građevinske dozvole i tehničke
dokumentacije.
Odlučujući se za krivičnu sankciju prema okrivljenom sud je cijenio sve
olakšavajuće i otežavajuće okolnosti iz čl. 42 Krivičnog zakonika. Od
olakšavajućih okolnosti na strani okrivljenog sud je cijenio lične prilike jer
je okrivljeni koji je rođen 1953. godine do sada neosuđivan i porodične
prilike jer je okrivljeni oženjen i otac dvoje djece od kojih je jedno
maloljetno. Otežavajućih okolnosti na strani okrivljenog nije bilo. Imajući u
vidu navedene olakšavajuće okolnosti, u nedostatku otežavajućih okolnosti
ocijenjeno je da prema okrivljenom nije potrebno izricanje efektivne kazne
zatvora, da će se izricanjem uslovne osude prema okrivljenom u potpunosti
postići svrha izricanja uslovne osude i na taj način dovoljno uticati da u
buduće ne čini krivična djela.
Odluka o troškovima zasniva se na odredbi čl. 229 ZKP-a, a ista se odnosi na
troškove rada suda koji su određeni prema složenosti, trajanju postupka i
imovinskim prilikama okrivljenog.
Na osnovu izloženog odlučeno je kao u izreci presude
OSNOVNI SUD U BARU
Dana 06.03.2013. godine
ZAPISNIČAR S U D I J A
Milijana Minić Goran Šćepanović
PRAVNA POUKA:Protiv te presude može se
izjaviti žalba Višem sudu u Podgorici u roku od
8 (osam) dana od dana prijema pismenog otpravka.
Žalba se predaje ovom sudu u dva primjerka.
DNA: - 1 x spisi
- 1 x okrivljenom
- 1 x ODT