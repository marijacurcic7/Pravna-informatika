K br. 445/12
U IME CRNE GORE
OSNOVNI SUD U BARU, kao prvostepeni krivični, sudija Goran Šćepanović, kao
sudija pojedinac, sa zapisničarom Milijanom Minić, u krivičnom predmetu
okrivljene R V, zbog krivičnog djela samovlašće iz čl.384 st.1 Krivičnog
zakonika, po privatnoj tužbi privatne tužilje D A od 22.11.2013. godine, nakon
održanog glavnog javnog pretresa u prisustvu privatne tužilje i njene
punomoćnice Isić Jasmine, advokatice iz Bara, okrivljene i njenog branioca D
H, advokata iz B, dana 13.05.2013. godine donio je i javno objavio
PRESUDU
Okrivljena R V, JMBG , od oca D i majke M rođene K, rođena godine u B P, sa
prebivalištem u S, ul. C L, državljanka Crne Gore, nezaposlena, završila SSS,
razvedena, majka jednog maloljetnog djeteta, srednjeg imovnog stanja,
neosuđivana,
Na osnovu čl. 373. tač. 2 ZKP-a
OSLOBAĐA SE OD OPTUŽBE
Da je:
Dana 12.10.2012. godine, samovlasno, smatrajući da joj to pravo pripada jer sa
sinom privatne tužilje B B navodno ima maloljetno vanbračno dijete uselila se
u stan na spratu privatne tužilje koji se nalazi u S, na adresi C L označenog
u listu nepokretnosti broj 853 KO S, kat parcela broj 584, tu se nastanila
trošeći vodu i struju iako za vrijeme vanbračne zajednice nikad nije dolazila
i tu živjela, a gdje stanuje i dalje.
- čime bi učinila krivično djelo - samovlašće iz čl. 384 st. 1. Krivičnog
zakonika.
Jer nije dokazano da je učinila djelo za koje je optužena.
Troškovi krivičnog postupka padaju na teret budžetskih sredstava suda.
O b r a z l o ž e n j e
Privatnom tužbom privatne tužilje D A od 22.11.2013. godine, stavljeno je na
teret okrivljenom izvršenje krivičnog djela bliže opisanog u dispozitivu.
Okrivljena je u svojoj odbrani izjavila da je vanbračnu zajednicu sa B B
zasnovala 2007. godine, u toj zajednici rođen je sin B R, i to 2008. godine.
Od momenta zasnivanja te zajednice ona je sa B živjela u kući koja se sastoji
od prizemlja i dva sprata. Kada je ona došla u S, tu su bili sagrađeni
prizemlje i jedan sprat, a od 2007. godine sagrađen je i taj drugi sprat. Sve
etaže su adaptirane za stanovanje osim jednog apartmana na drugom spratu. Ta
kuća je sagrađena bez dozvole i iz tog razloga nije evidentirana u Upravi za
nekretnine. B, R i ona su živjeli na 1 spratu, taj sprat se sastoji od 6 soba
i te sobe kao i sobe na drugom spratu se u toku ljetnih mjeseci izdaju
turistima i B i ona su se dogovorili da novac koji se zaradi u toku
ovogodišnje turističke sezone ulože u adaptaciju ovog apartmana koji je
pominjala, međutim, B je sav novac zadržao za sebe. U septembru 2012. godine
došlo je do poremećaja između nje i B i on se iselio iz dijela u kome su
živjeli zajedno i preselio se na prizemlje kuće. Ona trenutno živi od novca
koji joj pošalju roditelja i svekar M B koji živi u kući koja se nalazi pored
te kuće. Tačno je da ona ne plaća račune, odnosno ne daje novac za njihovo
plaćanje budući da nema sredstava za njihovo plaćanje, a kada su u pitanju
vodovodne i električne instalacije ukupna potrošnja vode i električne energije
evidentira se preko brojila koji se nalaze na prvom spratu i u tom pogledu
etaže nisu odvojene i postoje samo po jedno brojilo za vodovod i električnu
energiju. Ona i dalje živi u toj kući, a navodi da u kući živi neprekidno od
2007. godine i to na prvom spratu. Kada je u pitanju kuća u kojoj živi ona je
navela da je ona zatekla prizemni dio i sprat kuće, a ona je i novčano i radom
učestvovala u izgradnji drugog sprata budući da postoji kredit koji je ona
podigla i vratila u iznosu od 2.000 eura. Njen svekar je kada su počeli da
žive zajedno podigao kredit u iznosu od 10.000 eura koji im je poklonio i tim
parama su počeli da zidaju sprat. Ona je navela da od 2007. godine živi u toj
kući, a suprug sin i ona bi povremeno otišli u B P, budući da njen svekar u B
P ima stan i oni su živjeli u tom stanu. Ona je se porodila 2008. godine u B P
jer je njen svekar u to vrijeme radio u Bolnici. Ona nije nigdje bila
zaposlena, ali je bila osigurana 2012. godine 2 mjeseca u toku ljeta jer je
osigurala D A i to u Hotelu S N. Dodaje i to da je u toku trudnoće bila
osigurana u Preduzeću DOO “O” u B P i to samo 9 mjeseci.
Sud je u dokaznom postupku saslušao privatnu tužilju u svojstvu svjedoka D A,
svjedoke R T, B M i B B, pročitani su : list nepokretnosti Uprave za
nekretnine PJ Bbr. 102-956-1-19208/2012 od 21.11.2012. godine, Ugovor o
poklonu nepokretnosti zaključen 02.08.2006. godine između B M i B B, ugovor o
poklonu zaključen dana 9.11.2012. godine između B B i D A, koji je ovjeren pod
brojem 937/2012. godine kod notara L P, izvod iz kaznene evidencije na ime
okrivljene UP PJ B P br.03.245/-341/2 od 15.01.2013. godine, list
nepokretnosti br.853 od 5.03.2013. godine Uprave za nekretnine PJ B.
Svjedok D A je izjavila da živi u S zadnjih 18, 19 godina. Od 1995. godine
prestala je zajednica sa njenim bivšim suprugom B M, a od 1996. godine su
razvedeni i sudskim putem. Njen sin B B je živio u porodičnoj kući svog oca u
B P, poznato joj je da je njen bivši suprug liječeni alkoholičar, sin joj se
žalio da mu je teško da živi sa njim i ona je njemu tada pomogla da otvori
njenim novcem mliječni restoran u krugu Bolnice u B P. Jednom prilikom kada je
došla u taj restoran zatekla je jednu stariju ženu koja je bila kuvarica i R
V. R V joj je tada predstavljena kao drugarica njenog sina. Nakon nekih mjesec
dana njen je sin pozvao da dođe u B P da mu pomogne na način što bi
razgovarala sa direktorom J T i da ga zamoli da otvori jednu kapiju koja bi
sinu omogućavala bolje poslovanje. Ona je to i uradila i ta kapija je
otvorena. Njen sin je inače bio 3 godine u jednoj stabilnoj vezi i uvijek kada
bi vidjela R V ona bi bila predstavljena kao drugarica njenog sina. Jednom
prilikom kada je razgovarala sa sinom on joj je rekao da se V uselila u kuću M
B i tada joj je rekao da se trenutno nalaze na Z. R V je inače bila zaposlena
u marketu O u vrijeme trajanja vanbračne zajednice. Vlasnik marketa je Ć M.
Ona je nju dva, tri puta posjetila za to vrijeme dok je radila u marketu i ona
joj je rekla da od prije par mjeseci radi na divlje, da nije osigurana, a
prije toga je bila osigurana godinu, godinu ipo dana, a nakon odlaska iz tog
marketa ona je osigurana u marketu P u N i to osiguranje je trajalo za vrijeme
njenog trudničkog bolovanja. Ona se porodila u B P. Nakon porođaja jednom
prilikom V, B i R su došli kod nje i rekli su joj da teško žive i ona im je
rekla da ukoliko žele da za vrijeme ljetnje sezone rade u S, da će joj pomoći
da se zaposli, a sinu da izdaje sobe u njenoj kući i poslije njenog pristanka
ona je otišla kod K A, vlasnika marketa “K” i on je njoj rekao da će zaposliti
V što je i uradio. 8 dana ona je nju vozila na relaciji B- S, budući da se taj
market nalazi u B, ali nakon 8 dana ona je njoj rekla da više neće da radi jer
je boli glava. Oni su proveli u S 2 mjeseca za vrijeme sezone, vratili su se u
B P i sav zarađeni novac odnijeli sa sobom. Njoj je poznato da je između dvije
ipo do tri godine došlo do poremećaja odnosa između B i V, a i pored toga ona
je njima slala novac od koga bi živjeli, i njoj lično davala novac, a radilo
se o većim novčanim iznosima, nosila im hranu koju je davala lično V jer je
bila ljuta na svog sina. Ona je nekoliko puta odlazila za B P, vraćala se,
saopštavala joj da se više neće vraćati za Sutomore i ponovo se vraćala. Ona
je njoj jednom prilikom dala novac za operaciju krajnika njenog unuka koja je
obavljena u B P, a svaki put bi finansirala njen odlazak u B P. Ona ima
priznanice o novcu koji je poslala i postoje ljudi koji su tome prisustvovali.
U toku sezone 2012. godine ona je V osigurala da radi u Hotelu “SN” gdje je
ona direktor, međutim, ona je radila 3 dana, ona je njoj platila tri dnevnice,
rekla joj je da je to previše, a osiguranje od mjesec dana je ostalo i ako je
radila 3 dana. Ona je rekla da je već duže vremena došlo do poremećaja odnosa
između njenog sina i V. U toku ljeta 2012. godine ona je planirala da otputuje
u B, a prije toga njoj je B saopštio da ne može da živi sa V, što joj je i V
potvrdila. Ona je njoj dala novac da otputuje za B P, a njen sin je ponudio da
joj iznajmi stan i da joj daje 200 eura mjesečno do odluke suda, ona je
ponudila dodatnih 200 eura, pitala da li može sa tim novcem da živi, potvrdila
joj je da može. Njen sin je njoj rekao da ona može da živi u B P u dijelu
porodične kuće ili da joj plaća stan, ali je ona njemu rekla da on ne može na
silu sa njom da razgovara, da će se naći neko ko će sa njim razgovarati i da
on mora sa njom da živi. Ona je nakon toga sa V razgovarala, ona je pristala
da ode u B P, otišla je, bila je nekih 10-15 dana i nakon toga se ponovo
vratila u Sutomore, sama je došla i uselila se na sprat od kuće i od tada
počinju veliki problemi, jer je nju kontaktirala organizacija sigurna ženska
kuća, zbog prijavljivanja maltretiranja R V, od njene strane, više puta je
pozivala policija jer je ona prijavljivala nasilje nad njom, i njoj je
policija savjetovala da izbjegava svaki kontakt sa njom kao i njenom sinu i
ona od tada ne odlazi ni u potkrovlje kuće da ne bi došla u kontakt sa njom.
Od 12.oktobra 2012. godine kada je ona došla na prvi sprat kuće ona konstantno
tu živi i to pola dana žive u jednom dograđenom dijelu do njene kuće sa njenim
bivšim suprugom koji je inače došao 13. oktobra 2012. godine u S, a pola dana
žive u njenoj kući na prvom spratu. Njena kuća se sastoji od prizemlja, sprata
i potkrovlja, postoje svi dokazi kako je ona sagrađena, a brojilo za
električnu energiju i vodu nalazi se na prvom spratu, i ona trenutno plaća
kompletan utrošak za cijelu kuću, a ni svom sinu više ne dozvoljava da živi u
njenoj kući već 4 mjeseca i on živi u Hotelu “S N”. Razlog za njegov boravak u
Hotelu je izbjegavanje svakog susreta sa R V. U toku ljeta 2012. godine dok je
V boravila u njenoj kući i izdavala gostima sobe, ona je joj plaćala 300 eura
kao platu, i po 10 eura je dobijala od njenog sina B i ona je govorila da je
to mnogo.
Svjedok R T je izjavila da poznaje D A nekoliko godina. Sada je još bolje
poznaje jer je zaposlena u Hotelu “S - S N”, a A D je izvršni direktor. Njoj
je A D ranije saopštila da njen sin B živi u vanbračnoj zajednici sa
okrivljenom, međutim, ona nju nije vidjela do ljeta 2012. godine kada je prvi
put vidjela da boravi u kući D A. Prije ljeta 2012. godine ona je vrlo često
posjećivala kuću D A, ali okrivljenu nije nikada vidjela u toj kući. Ona je
znala sa D A da ode u prodavnicu gdje je ona kupovala prehrambene proizvode i
ona lično je te namirnice nosila na sprat kuće gdje je bila smještena
okrivljena. Zadnji put se to desilo prije nekih 4 do 5 mjeseci. Dodaje i to da
je R V radila u Hotelu u kojem je ona zaposlena tri dana u toku ljeta 2012.
godine nakon čega više nije radila. Ona je navela da je R V prvi put vidjela u
toku ljeta 2012. godine, a i ranijih godina njoj je D A saopštavala da će R V
i njen sin boraviti u Sutomoru, ali uvijek u toku ljetnjih mjeseci i nakon
ljeta oni bi se vraćali u B P. Na pitanje da li je svjedok u toku ljeta 2012.
godine do oktobra iste godine dolazila u kuću u kojoj živi R V i da li je
vidjela V u toj kući, navela je da je dolazila u tom periodu i gledala je R V
u kući.
Svjedok B M je izjavio da je 1982. godine kupio plac u S, na tom placu je
sagradio jedan montažni objekat površine 30 m2, ogradio je plac, doveo vodu i
struju. On je lično kopao kanal dužine 30 m. 1994. godine dok je bio u braku
sa D A oni su započeli izgradnju kuće i za vrijeme trajanja braka sagradili su
prizemlje i sprat. Taj objekat je 1996. godine predat vlasniku jedne agencije
i on je imao obavezu da dvije godine koristi objekat, i da opremi prizemlje za
stanovanje. 1996. godine brak je razveden D A se ponovo udala, a djeca iz
njihovog braka sin B i kćerka A su dodijeljeni njemu. Brak je razveden
presudom Osnovnog suda u Bijelom Polju od 21.10.1996. godine. Osim tih
objekata njegov sin je na placu 5, 6 godina nakon te prve gradnje sagradio i
jedan poslovni prostor koji je odvojen od kuće. 2007. godine on je podigao
kredit u Montenegrobanci u Bijelom Polju u iznosu od 10.000 eura, kredit kod
Agrobanke u iznosu od 4.000 eura i uz pomoć izvođača radova koji su bili
njegovi rođaci započeo je gradnju II sprata, a istovremeno je rekonstruisao
montažni objekat koji je sada od tvrde gradnje. Njegov sin B je od 2007.
godine započeo vanbračnu vezu sa R V, u toj vezi oni su dobili sina i njih
dvoje sada potražuju sudskim putem taj dio koji je on sagradio na II spratu.
Za vrijeme trajanja vanbračne zajednice njegov sin i R V su boravili u S i u
njegovoj kući u B P. Oni su više boravili u S nego u B P. R V trenutno živi na
I spratu. Kada je u pitanju taj drugi sprat R V je podigla kredit od 2.000
eura kod Budvanske banke u Bijelom Polju, sačuvala je 2.000 eura od izdavanja
ljeti i opremila je dvije sobe sa kupatilima na drugom spratu. Poznato mu je
da je u septembru 2012. godine njegov sin otišao da živi na prizemlje kuće u
kojem živi D A. Na pitanje da li je R V došla u S na početku ljeta 2012.
godine, naveo je da se kune se u sve njih da ona nije došla na početku ljeta
2012. godine jer je ona živjela u toj kući i prije toga. Kada je u pitanju
drugi sprat kuće koju je on sagradio za isti ne posjeduje građevinsku dozvolu
jer u vrijeme početka gradnje nije postojao DUP za to naselje. 2006. godine on
je zaključio ugovor o poklonu kojim je plac i montažni objekat preveo na sina
budući da samo za tu imovinu postoje dokazi o vlasništvu. Poznato mu je da je
sin svu imovinu preveo na majku. Taj prenos imovine na ime D A uslijedio je u
septembru ili oktobru 2012. godine.
Svjedok B B je izjavio da je sa R V zasnovao vanbračnu zajednicu prije 5, 6
godina i u toj vezi je rođen sin R. Za vrijeme trajanja te veze su živjeli u
stanu u B P koji je vlasništvo njegovog oca, a povremeno bi boravili i u kući
u S, a vlasnik te kuće je njegova majka D A. On za vrijeme trajanja vanbračne
zajednice nije radio, izdržavani su od roditelja u prvom redu majke i on je
počeo da radi u novembru 2011. godine u Hotelu “S N” u S. Za vrijeme trajanja
te vanbračne zajednice oni su u toku ljetnje sezone boravili u kući u S gdje
bi iznajmljivali sobe i jedno vrijeme su živjeli od novca koji bi zaradili od
tog izdavanja. Van sezone bi boravili u S par puta godišnje u vremenu od 5 do
10 dana. U toku ljetnje sezone 2012. godine oni su boravili u kući, ali on je
boravio u prizemlju, R V na prvom spratu. Navodi da su prije tri godine počeli
problemi u vezi tako da su sada u fazi da ne komuniciraju. Za vrijeme te
sezone 2012. godine R V nije stalno bila u S već 2 do 3 puta i u kući bi
boravila 15 do 20 dana. Zna da je negdje u to vrijeme njihov sin operisao
krajnike, ali zbog poremećenih odnosa on se ne može izjasniti o detaljima. Od
oktobra 2012. godine R V stalno boravi na I spratu kuće. Njega je ona
prijavila da trguje sa narkoticima i oružjem i kada je bio na informativnom
razgovoru u policiji u B, u dva navrata njega je inspektor T savjetovao da bi
bilo dobro da promijeni adresu i od tada on živim u Hotelu “S N”. Kada je u
pitanju imovina u S, njegov otac je 2006. godine ugovorom o poklonu sve
nepokretnosti čiji je on bio vlasnik poklonio njemu, a on je prije pola godine
te nepokretnosti poklonio majci. On je to uradio iz razloga što njegovi
roditelji imaju imovinu i u S i u B P, pa on je htio da se izbjegnu eventualne
podjele imovine. On R V nije mogao da dozvoli da se useli u kuću u S budući da
on nije vlasnik te kuće. On je R V ponudio da joj plaća stan pola godine ili
godinu dok ne stane na noge u finansijskom smislu, ali ona na to nije
pristala, navodeći da će imati ko da razgovara sa njim, a dodaje i to da ga je
prijavila Sigurnoj ženskoj kući za maltretiranje. Dana 12.10.2012. godine kada
je R V uselila u kuću imovina u S se vodila na njegovo ime, a on se ne može
sjetiti tačnog datuma kada je ugovorom poklonio nepokretnosti svojoj majci.
Koliko se sjeća izgradnja II sprata započeta je prije nekih 7,8 godina i taj
sprat nije još uvijek završen.
Iz lista nepokretnosti Uprave za nekretnine PJ B br. 102-956-1-19208/2012 od
21.11.2012. godine utvrđeno je da je vlasnik zemljišta površine 147 m2 i
stambene zgrade površine 29 m2 D A u obimu prava 1/1.
Iz Ugovora o poklonu nepokretnosti zaključen 02.08.2006. godine između B Ma i
B B, utvrđeno je da je isti ovjeren u Osnovnom sudu Bijelo Polje dana
1.08.2006. godine pod brojem 4053/06, da je ugovorom poklonodavac
proklonoprimcu prenio pravo svojine na nepokretnostima upisanim u listu
nepokretnosti broj 853 KO S, i to parcelu površine 147 m2 i stambenoj zgradi
površine 29 m2.
Iz ugovora o poklonu zaključenog dana 9.11.2012. godine između B B i D A, koji
je ovjeren pod brojem 937/2012. godine kod notara L P utvrđeno je da je
predmet ugovora parcela površine 147 m2 i stambena zgrada površine 29 m2.
Iz izvoda iz kaznene evidencije na ime okrivljene UP PJ B P br.03.245/-341/2
od 15.01.2013. godine utvrđeno je da okrivljena nije osuđivana.
Iz lista nepokretnosti br.853 od 5.03.2013. godine Uprave za nekretnine PJ B
utvrđeno je da je vlasnik dvorišta površine 58 m2 i porodične stambene zgrade
površine 118 m2 D A u obimu prava 1/1. Porodična stambena zgrada obuhvata tri
cjeline i to P površine 79 m2, P1 površine 99 m2 i PN površine 97 m2. Datum
upisa prava je 18.02.2013. godine.
Ocjenom izvedenih dokaza nije dokazano da je okrivljena učinila krivično djelo
na način predstavljen u dispozitivu. Okrivljenoj je stavljeno na teret da je
krivično djelo učinila dana 12.10.2012. godine na način što se uselila u stan
na spratu vlasništvo privatne tužilje. U postupku je utvrđeno da je okrivljena
bila u vanbračnoj zajednici sa sinom privatne tužilje B B. Kada je u pitanju
datum prestanka vanbračne zajednice okrivljena, privatna tužilja i saslušani
svjedoci su naveli različite datume. Okrivljena je izjavila da je sa B B
boravila u kući u toku ljetnje turističke sezone 2012. godine, da su za to
vrijeme izdavali sobe, a u septembru je došlo do poremećaja odnosa i on se
iselio iz kuće. Supsidijarna tužilja je izjavila da je okrivljena boravila u
kući u toku ljetnje turističke sezone kada je izdavala sobe, da je više puta
odlazila u Bijelo Polje, vraćala se u Sutomore, a od 12.10.2012. godine ona se
uselila na prvi sprat kuće i od tada ona stalno boravi u tom dijelu kuće.
Svjedok B M je izjavio da je njegov sin B B otišao da živi u prizemnom dijelu
kuće u septembru 2012. godine i da je okrivljena u kući živjela i prije toga,
a svjedok B B je izjavio da su oni u toku ljetnje turističke sezone 2012.
godine boravili u kući, ali da je on boravio u prizemlju, a da okrivljena od
oktobra 2012. godine stalno boravi u kući na prvom spratu. Iz iskaza
okrivljene privatne tužilje i svjedoka utvrđeno je da je okrivljena u kući
koja je sada vlasništvo privatne tužilje boravila kao vanbračna supruga B B
sina privatne tužilje i kada se prihvati iskaz svih saslušanih da su
okrivljena i B B u toku ljetnje turističke sezone izdavali sobe u kući,
utvrđuje se da je okrivljena po tom osnovu boravila u kući u toku ljeta 2012.
godine. Tačan datum od kada okrivljena boravi u kući po ocjeni suda ne može se
vezati za 12.10 2013. godine jer je okrivljena više puta boravila u kući u S i
povremeni odlazak za B P ne može se posmatrati kao datum prestanka boravka u
S. U vrijeme koje je navedeno kao vrijeme izvršenja krivičnog djela vlasnik
zemljišta i objekta od 29 m2 bio je sin privatne tužilje, kome je prethodno
2006. godine tu imovinu prenio u svojinu njegov otac M B. Supsidijarna tužilja
u vrijeme koje je navedeno kao vrijeme izvršenja krivičnog djela nije bila
vlasnik imovine na kojoj se nalazi predmetna kuća, a ta kuća je prema podacima
Uprave za nekretnine postala vlasništvo okrivljene dana 18.03.2013. godine,
dok je prethodno B B privatnoj tužilji poklonio imovinu koju je njemu poklonio
njegov otac. Po ocjeni suda ako između dva lica postoji vanbračna zajednica i
ako jedan vanbračni suprug živi u stanu vlasništvo drugog, danom prestanka te
vanbračne zajednice vanbračni suprug koji je ostao da živi u stanu koji je
vlasništvo drugog vanbračnog supruga ne čini predmetno krivično djelo.
Prilikom utvrđivanja činjeničnog stanja sud nije cijenio kao relevantan iskaz
svjedoka R T jer je ista samo povremeno odlazila kod supsidijarne tužilje i o
odnosima okrivljene i B B nema dovoljno neposrednih saznanja.
U privatnoj tužbi je navedeno da okrivljena sa sinom privatne tužilje B B
navodno ima maloljetno vanbračno dijete. Ni okrivljena, ni privatna tužilja ni
svjedok B B nisu doveli u pitanje činjenicu da okrivljena i B B imaju
zajedničko dijete, pa taj dio optužnog predloga i kome je navedeno da navodno
imaju vanbračno dijete nije osnovan.
U privatnoj tužbi je navedeno i da okrivljena u kući u kojoj sada živi nikada
nije dolazila i da tu živjela. U postupku je utvrđeno da je okrivljena i
dolazila i živjela u kući koja je od 18.02.2013. godine, vlasništvo privatne
tužilje.
U postupku nije dokazano da je okrivljeni učinio krivično djelo iz kojih
razloga je donijeta presuda kojom se okrivljeni oslobađa od optužbe na osnovu
čl. 373. tč. 2 ZKP.
Odluka o troškovima krivičnog postupka zasniva se na odredbi čl. 230. st.1
ZKP, zbog čega troškovi krivičnog postupka padaju na teret budžetskih
sredstava suda.
Na osnovu izloženog odlučeno je kao u izreci presude.
OSNOVNI SUD U BARU
Dana 13.05.2013. godine
Zapisničar S U D I J A
Milijana Minić Goran Šćepanović
PRAVNA POUKA: Protiv ove presude može se
izjaviti žalba Višem sudu u Podgorici u roku od
8 dana od dana prijema pismenog otpravka.
Žalba se predaje ovom sudu u dva primjerka.
DN-a: -1 x spisi
-1 x okrivljenoj
- 1 x braniocu H D
- 1 x punomoćnik privatne tužilje I J