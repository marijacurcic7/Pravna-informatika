K br. 456/12
U IME CRNE GORE
OSNOVNI SUD U BARU, kao prvostepeni krivični, sudija Goran Šćepanović, kao
sudija pojedinac, sa zapisničarom Milijanom Minić, u krivičnom predmetu
okrivljenog Đ N, zbog krivičnog djela samovlašće iz čl.384 st.1 Krivičnog
zakonika, po optužnom predlogu Osnovnog državnog tužilaštva u Baru Kt.br.
799/12 od 03.12.2012. godine, nakon održanog glavnog javnog pretresa u
prisustvu zastupnika optužbe savjetnika kod Osnovnog državnog tužilaštva u
Baru Vujović Sanje i okrivljenog, dana 21.02.2013. godine donio je i javno
objavio
PRESUDU
Okrivljeni Đ N, JMBG, od oca N i majke V, rođene H, rođen. godine u P, sa
prebivalištem u S, ul. L br., državljanin Crne Gore, radnik, oženjen, otac
dvoje djece, završio srednju školu, srednjeg imovnog stanja, neosuđivan,
K r i v j e :
Što je:
Dana 8.11.2012. godine, u naselju Š bb, Opština B, protivno odredbi
čl.141.st.1. Zakona o energetici (Sl.list CG 28/10) samovlasno pribavio pravo
korišćenja električne energija za koje smatra da mu pripada, svjestan da
svojom radnjom može učiniti djelo i htio je njegovo izvršenje, na način što je
stambeni objekat samovlasno preko brojila marke “Iskra” br. 62660233,
priključio na elektro mrežu, iako prethodno nije pribavio saglasnost oštećene
Elektroprivrede Crne Gore AD Nikšić- Elektrodistribucija B.
- čime je učinio krivično djelo - samovlašće iz čl. 384 st. 1. Krivičnog
zakonika.
Pa mu sud primjenom čl. 4, 32, 36, 42, 52, 53 i 54 Krivičnog zakonika i čl.
369, 370 i 374 Zakonika o krivičnom postupku, i z r i č e
USLOVNU OSUDU
Kojom mu utvrđuje kaznu zatvora u trajanju od 30 (trideset) dana i istovremeno
određuje da se kazna neće izvršiti ukoliko okrivljeni u roku od 1 (jedne)
godine, od dana pravosnažnosti, ne učini novo krivično djelo.
Okrivljeni je dužan da plati troškove krivičnog postupka u iznosu od 60,00 € u
roku od 15 dana od dana pravosnažnosti, pod prijetnjom izvršenja.
O b r a z l o ž e n j e
Optužnim predlogom Osnovnog državnog tužilaštva u Baru Kt.br. 799/12 od
03.12.2012. godine stavljeno je na teret okrivljenom izvršenje krivičnog bliže
opisanog u dispozitivu.
Okrivljeni je u svojoj odbrani u prethodnom postupku izjavio da je tačno da je
bez saglasnosti za priljučenje oštećene priključio svoj stambeni objekat u
naselju Š neovlašćeno, na elektrodistributivnu mrežu Elektroprivrede Crne Gore
AD Nikšić- Elektrodistribucija B. Priključenje mu je izvršio jedan električar
iz B, a to je morao, a učini jer tu živi njegov otac N. Pojašnjava da pomenuti
objekat nema ni prozora ni vrata, a tu njegov otac živi više od godinu ipo
dana, dok on živi kao podstanar u S. Priznaje da je učinio krivično djelo i za
učinjeno se kaje. Na glavnom pretresu je dodao da priznaje izvršenje krivičnog
djela koje mu se stavlja na teret, a želi da doda da se bavi građevinskim
radovima, za potrebe tih radova posjeduje određene mašine koje koristi u
poslu, te stvari drži u jednom objektu u izgradnji koji je njegovo vlasništvo
i taj objekat nema ni vrata ni prozora, a da te stvari ne bi neko oduzeo, što
se često dešava u njegovom naselju, njegov otac spava u tom objektu kako bi
čuvao stvari, a za njegove potrebe on je priključio električnu energiju u
objekat pošto je otac inače operisao tumor na mozgu i lošeg je zdravstvenog
stanja. Ponavlja da se kajem zbog svega što je uradio.
Sud je u dokaznom postupku saslušao svjedoka Smolović Miletu, pročitani su :
zapisnik o kontroli mjernog mjesta ED B br.20144 od 8.11.2012. godine, dopis
ED B br. 4101-370 od 30.01.2013. godine, izvod iz kaznene evidencije MUP PU P
br.PU124/13 od 25.01.2013. godine.
Svjedok S M je izjavio da se dana 8.11.2012. godine nalazio u redovnom
obilasku objekata u naselju Š kojom prilikom je vršio očitavanje potrošnje
električne energije i tom prilikom ja došao do kuće Đ, provjerio u bazi
podataka električno brojilo koje se nalazilo u objektu i utvrdio da se to
brojilo ne nalazi u njihovoj bazi podataka. Prilikom kontrole bio je prisutan
otac okrivljenog koji nije dozvolio da se izvrši isključenje eleltrične
energije, a potpisao je zapisnik.Kuća u kojoj se nalazi brojilo je prizemna
kuća, pod pločom, a na kući nema još uvijek vrata i prozora.
Iz zapisnika o kontroli mjernog mjesta ED B br.20144 od 8.11.2012. godine
utvrđeno je da se potrošač ne nalazi u bazi podataka ED B i da ne dozvoljava
isključenje sa elektro mreže. Objekat je priključen preko brojila marke
„Iskra“ broj 62660233.
Iz dopisa ED B br. 4101-370 od 30.01.2013. godine utvrđeno je da se oštećeno
preduzeće pridružuje krivičnom gonjenju, a da ne postavlja imovinsko pravni
zahtjev.
Iz izvoda iz kaznene evidencije MUP PU P br.PU124/13 od 25.01.2013. godine
utvrđeno je da okrivljeni nije osuđivan.
Kako je ocijenjeno da je činjenično stanje utvrđeno donijeto je rješenje da se
u dokaznom postupku neće saslušati ovlašćeni predstavnik ED B kao ni svjedok O
M.
Ocjenom izvedenih dokaza utvrđeno je da je okrivljeni učinio krivično djelo
koje mu je stavljeno na teret. Okrivljeni u svojoj odbrani priznaje da je
učinio krivično djelo. Priznanje okrivljenog potvrđuje se i ostalim provedenim
dokazima u prvom redu iskazom svjedoka S M i zapisnikom o izvršenoj kontroli
iz kojih dokaza se utvrđuje da se električno brojilo marke „Iskra“ broj
62660233 ne nalazi u bazi podataka ED B. Kada se iskaz svjedoka S M i sadržina
zapisnika o izvršenoj kontroli dovedu u vezu sa priznanjem okrivljenog da je
on izvršio priključenje brojila na elektro mrežu dolazi se do nesumnjivog
zaključka da je okrivljeni učinio krivično djelo koje mu je stavljeno na
teret.
Pravno kvalifikujući utvrđeno činjenično stanje sud je utvrdio da je
okrivljeni učinio krivično djelo samovlašće iz čl. 384 st.1 Krivičnog
zakonika.
Okrivljeni je ostvario objektivna obilježja krivičnog djela samovlašće, jer je
samovlasno pribavio pravo koje je smatrao da mu pripada, jer je smatrao da mu
pripada pravo da stambeni objekat priključi na elektrodistributivnu mrežu,
radi dobijanja električne energije. Okrivljeni je krivično djelo učinio sa
direktnim umišljajem jer je bio svjestan da pravo koje smatra da mu pripada
pribavlja samovlasno, odnosno bio je svjestan da nema elektroenergetsku
saglasnost da stambeni objekat priključi na niskonaponsku mrežu i da postupa
protivno čl. 141 st. 1 Zakona o energetici kojim je propisano da se
priključenje objekta na prenosni ili distributivni sistem električne energije
ili gasa vrši na osnovu saglasnosti za priključenje koju izdaje operator
prenosnog ili distributivnog sistema.
Odlučujući se za krivičnu sankciju prema okrivljenom sud je cijenio sve
olakšavajuće i otežavajuće okolnosti iz čl. 42 Krivičnog zakonika. Od
olakšavajućih sud je cijenio priznanje krivičnog djela, i da okrivljeni nije
osuđivan. Otežavajućih okolnosti na strani okrivljenog nije bilo. Imajući u
vidu navedene olakšavajuće okolnosti, u nedostatku otežavajućih okolnosti
ocijenjeno je da prema okrivljenom nije potrebno izricanje efektivne kazne
zatvora, da će se izricanjem uslovne osude prema okrivljenom u potpunosti
postići svrha izricanja uslovne osude i na taj način dovoljno uticati da
ubuduće ne čini krivična djela.
Kako oštećeno preduzeće Elektroprivreda Crne Gore AD Nikšić –
Elektrodistribucija u B nije postavila imovinsko pravni zahtjev sud o istom
nije odlučivao.
Odluka o troškovima zasniva se na odredbi čl. 229 st.1. Zakonika o krivičnom
postupku. Dosuđeni iznos se odnosi na troškove rada suda koji su određeni
prema trajanju, složenosti krivičnog postupka i imovinskim prilikama
okrivljenog.
Na osnovu izloženog odlučeno je kao u izreci presude.
OSNOVNI SUD U BARU
Dana 21.02.2013. godine
Zapisničar S U D I J A
Milijana Minić Goran Šćepanović
PRAVNA POUKA: Protiv ove presude može se
izjaviti žalba Višem sudu u Podgorici u roku od
8 dana od dana prijema pismenog otpravka.
Žalba se predaje ovom sudu u dva primjerka.
DN-a: -1 x spisi
-1 x okrivljeni
- 1 x ODT Bar