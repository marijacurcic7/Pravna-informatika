K. broj 484/12
U IME CRNE GORE
OSNOVNI SUD U BARU, kao prvostepeni krivični, sudija Goran Šćepanović, kao
sudija pojedinac, sa zapisničarom Milijanom Minić, u krivičnom predmetu
okrivljenog V V, zbog krivičnog djela građenje objekta bez građevinske dozvole
iz čl. 326 a Krivičnog zakonika, po optužnom predlogu Osnovnog državnog
tužilaštva u Baru Kt.br. 806/12 od 23.11.2012. godine, nakon održanog glavnog,
javnog pretresa u prisustvu zamjenika Osnovnog državnog tužioca Đurišić
Radovana, okrivljenog i njegovog branioca V M, advokata iz B P, dana
27.05.2013. godine donio je i javno objavio,
P R E S U D U
Okrivljeni V V, JMBG od oca M i majke K, rođene Đ, rođen godine u S, sa
prebivalištem u B, M T br.., državljanin Crne Gore, završio Višu školu,
penzioner, oženjen, otac 3 punoljetne djece, srednjeg imovnog stanja,
neosuđivan,
K r i v j e:
Što je:
Neutvrđenog dana u toku novembra mjeseca 2012. godine u ul. M.T br. u B, kao
investitor protivno odredbi čl.69.Zakona o uređenju prostora i izgradnji
objekata, (Sl. list CG 51/08) započeo rekonstrukciju – dogradnju objekta na
kat. parceli 5783/1 KO Novi Bar, bez prethodno pribavljene građevinske
dozvole, na način što je na postojećem stambenom objektu izlio 4 AB stuba i AB
ploču dim. 9 m2 u cilju proširenja postojeće terase.
- čime je učinio krivično djelo - građenje objekta bez građevinske dozvole iz
čl. 326 a Krivičnog zakonika.
Pa mu sud primjenom čl. 4, 32, 36, 42, 52, 53 i 54 Krivičnog zakonika i čl.
369, 370 i 374 Zakonika o krivičnom postupku, i z r i č e
USLOVNU OSUDU
Kojom mu utvrđuje kaznu zatvora u trajanju od 6 (šest) mjeseci i istovremeno
određuje da se kazna neće izvršiti ukoliko okrivljeni u roku od 1 (jedne)
godine, od dana pravosnažnosti, ne učini novo krivično djelo.
Okrivljeni je dužan da plati troškove krivičnog postupka u iznosu od 100,00 €,
u roku od 15 dana od dana pravosnažnosti, pod prijetnjom izvršenja.
O b r a z l o ž e n j e
Optužnim predlogom Osnovnog državnog tužilaštva u Baru. KT. br. 806/12 od
23.11.2012. godine stavljeno je na teret okrivljenom izvršenje krivičnog djela
bliže opisanog u izreci presude.
Okrivljeni je u svojoj odbrani izjavio da je vlasnik stana koji se nalazi u
ul. M T br.. Taj stan se nalazi na visokom prizemlju. U stanu živi sa suprugom
i kćerkom starom 29 godina koja se kreće isključivo uz pomoć invalidskih
kolica. Njihova zgrada nije prilagođena za kretanje lica u invalidskim
kolicima i iz tog razloga on se dana 14.02.2011. godine obratio Opštini u B sa
molbom da se omogući da se u njihovoj zgradi napravi odgovarajući prilaz kako
bi bilo olakšano kretanje njegove kćerke. Dana 29.09.2011. godine odobreno je
da se izvedu radovi u ulazu zgrade na način što bi se ugradila montažno kosa
platforma. Njemu je od strane nadležnih u Opštini u Sekretarijatu za
investicije bilo saopšteno da će opština učestvovati u obezbjeđenju troškova u
visini od 50 %. S obzirom da je ukupna investicija iznosila oko 10.500 hiljada
eura postavio se problem učestvovanja Opštine i početak radova se stalno
prolongirao i s obzirom da se radilo o velikoj investiciji ta platforma nikada
nije ni sagrađena. U toku 2011. godine ne sjeća se datuma, on je podnio
zahtjev SO u B da mu se omogući da na balkonskom dijelu napravi jednu
platformu budući da mu je visoko prizemlje to omogućavalo, međutim, njegov
zahtjev je odbijen, a saopšteno mu je da je njegovo prizemlje toliko visoko da
bi izgradnja platforme značila kosinu platforme koja nije u skladu sa
standardima i da se iz tog razloga ne može udovoljiti zahtjevu. U toku 2012.
godine upravnik zgrade M D započeo je sa inicijativom da se na zgradi preduzmu
odgovarajući građevinski radovi koji bi u prvom redu vodili stabilnosti zgrade
budući da se radi o staroj zgradi da je on obavio razgovor u Opštini i da su
oni dozvolili da se ti radovi obave i on je u prvom trenutku odbio tu
inicijativu budući da mu to u početku nije bilo potrebno. Radovi koje su
ostali stanari preduzeli podrazumijevali su izgradnju 4 armirano betonska
stuba koji su značili i proširenje terasa, s obzirom da su ti stubovi već bili
sagrađeni i on se priključio toj inicijativi na način što je dozvolio da se i
njemu proširi terasa, ali ono što mu je bilo najbitnije jeste da je nakon toga
mogao lakše da sagradi jedan lift koji bi bio korišćen za podizanje
invalidskih kolica. Te radove na zgradi on je platio 1.260 eura, a naknadno je
kupio i jednu željeznu platformu i motor koji planira da osposobi za
pravljenje lifta.
U dokaznom postupku saslušana je svjedoci P V i M D, pročitani su : rješenje
Uprave za inspekcijske poslove br. 0401/7-294/12 od 9.11.2012. godine,
zapisnik o inspekcijskom pregledu br. 0401/J-44 od 6.11.2012. godine, izvod iz
kaznene evidencije na ime okrivljenog UP PJ B br. 19-03/1-244/13-79/2 od
10.01.2013. godine, rješenje SO B br. 032-07-UL-361-17 od 29.09.2011. godine,
dopis Opštine B br. 032-07-DJ -361-12 od 25.03.2013. godine, dopis Opštine B -
Agencije za investicije i imovinu br. 032-04-DJ-460-613 od 23.04.2013. godine
sa prilozima : dopisom Udruženja paraplegičara B br. 2 od 11.02.2011. godine,
zahtjevom V V od 14.02.2011. godine, dopisom stanara ulaza 13 od 10.02.2010.
godine, dopisom Opštine B br. 032-07-UL-361-17 od 2.03.2011. godine, dopisom
Opštine B br. 032-04-DJ-460-109 od 8.04.2011. godine, dopisom Udruženja
paraplegičara B br. 23.0d 13.06.2011. godine i dopisom Opštine B br.
032-07-UL-361-17 od 22.06.2011. godine, pročitan je dopis SO B br. 031-1729/1
od 13.12.2012. godine.
Svjedok P V je izjavila da se prostorije inspekcije u B nalaze u ul. M T.
Odmah preko puta njene kancelarije započeti su građevinski radovi na zgradi na
način što je više stanara započelo proširenje postojeće terase i izlivanja
armirano betonskih stubova. Reagujući po službenoj dužnosti utvrdili su da su
investitori vlasnici stanova i na njihov poziv oni su pristupili u prostorije
inspekcije. Ono što je njih kao inspekciju interesovalo jeste da li investitor
posjeduje građevinsku dozvolu budući da se radilo o građevinskim radovima koji
se smatraju rekonstrukcijom, za koje radove je potrebna građevinska dozvola.
Utvrdili su da investitori među kojima je i V nemaju odobrenje za izvođenje
građevinskih radova. Njih prilikom kontrole interesuje samo to da li
investitor posjeduje građevinsku dozvolu i nisu ovlašćeni da u tom slučaju
procjenjuju da li su građevinski radovi u određenom trenutku neophodni, da li
je eventualno ugrožena stabilnost objekta, jer je to zadatak odgovarajućeg
nadležnog organa. Armirano betonski stubovi su se nalazili na javnoj površini,
ne može se izjasniti o kat. Parcelama, ali ni to nije ono što je predmet
njihovog rada, niti se prilikom kontrole bave utvrđivanjem tih stvari.
Svjedok M D je izjavio da je upravnik zgrade koja se nalazi u ul.M.T. Navedena
zgrada sagrađena je prije zemljotresa koji je pogodio crnogorsko primorje
1979. godine. Zgrada je dosta stara i oronula i u cilju bezbjednosti riješili
su da istu ojačaju na način što bi proširili postojeće terase krećući se u
okviru gabarita zemljišta zgrade, a ispod terase u prizemnom dijelu postavili
su 4 armirano betonska stuba i jake temelje. U toj zgradi vlasnik stana u
prizemlju je i V V. V V ima kćerku koja se kreće uz pomoć invalidskih kolica i
oni su se za pomoć obraćali Opštini kako bi u ulazu zgrade bio sagrađen lift
za podizanje invalidskih kolica. Međutim, njima je opština tražila žiro račun
zgrade kako bi se novac uplatio na taj žiro račun, što njima nije odgovaralo
jer je to trebao da bude lift namijenjen porodici V. Nakon što su se
dogovorili da ojačaju zgradu proširenjem terasa, na jednoj strani terase V
ostavljen je prostor za ugradnju tog lifta. Prije nekih 10 godina komšije iz
druge zgrade su na isti način proširili terase i njima je poznato da su oni
prvo izvršili te radove, da su nakon toga izvršili legalizaciju faktičkog
stanja, pa su oni željeli da postupe na isti način, ali u tome nisu uspjeli
jer je u toku izvođenja radova došla građevinska inspekcija i saopštila im da
je u toku 2008. godine promijenjen zakon i da je pribavljanje dozvole bio
uslov za izvođenje radova što njima nije bilo poznato. Koliko je njemu poznato
prilikom proširenja terasa nije zahvaćena površina koja nije vlasništvo
njihove zgrade.
Iz rješenja Uprave za inspekcijske poslove br. 0401/7-294/12 od 9.11.2012.
godine utvrđeno je da je okrivljenom naređeno da poruši izvedene radove koji
se odnose na : izlivena 4 AB stuba, AB ploču, dimenzija cca 9 m2, u roku od 1
dana od dana prijema rješenja.
Iz zapisnika o inspekcijskom pregledu br. 0401/J-44 od 6.11.2012. godine,
utvrđeno je da je inspekcija na zgradi u ulici M T konstatovala izvođenje
radove koji se odnose na izlivanje 4 AB stuba visine cca 5 m, proširenje
postojeće terase za cca 9m2. u momentu kontrole izvode se radovi, a vlasnik
stana broj 1 V V navodi da nema građevinsku dozvolu, da je sekretarijatu
predao zahtjev za odobrenje. Ima saglasnost svih stanara, a komšija iz
susjednog ulaza je izvršio istu dogradnju kao i oni i ima građevinsku dozvolu
od prije 10 godina, koju je dobio nakon dogradnje.
Iz izvoda iz kaznene evidencije na ime okrivljenog UP PJ B br.
19-03/1-244/13-79/2 od 10.01.2013. godine utvrđeno je da okrivljeni nije
osuđivan. Okrivljeni od pete godine života ima prebivalište u B, a kako sud od
državnih organa Republike M ne dobija izvode iz kaznene evidencije, odlučeno
je da se neće zatražiti pribavljanje izvoda iz kaznene evidencije iz te
države.
Iz rješenja SO B br. 032-07-UL-361-17 od 29.09.2011. godine utvrđeno je da je
V V odobreno izvođenje radova na rekonstrukciji u postojećim gabaritima dijela
objekta C-12 i to u dijelu ulaznog prostora zgrade, odnosno ugradnju montažne
koso-podizne sklopive platforme.
Iz dopisa Sekretarijata za uređenje prostora, komunalno stambene poslove i
zaštitu životne sredine Opštine B br. 032-07-DJ-361-12 od 25.03.2013. godine
utvrđeno je da učešće Opštine u finansiranju predmetne platforme nije u
nadležnosti tog Sekretarijata, već Agencije za investicije i imovinu opštine
B.
Dopisom Opštine B - Agencije za investicije i imovinu br. 032-04-DJ-460-613 od
23.04.2013. godine sudu je dostavljeno više priloga. Iz dopisa Udruženja
paraplegičara B br. 2 od 11.02.2011. godine utvrđeno je da se navedeno
udruženje obratilo Agenciji sa molbom da se V M omogući pomoć za izgradnju
nove pristupne rampe u zgradi, za koju je potrebna pomoć jer njena porodica
nije u mogućnosti finansirati izgradnju. Zahtjevom V V od 14.02.2011. godine
isti je zatražio odobrenje i saglasnost za izvođenje AB rampe za invalide uz
stambeni objekat. Dopisom od 10.02.2010. godine stanara ulaza 13 od
10.02.2010. godine stanari su se saglasili da se uradi prilazna rampa uz
stambeni objekat, za potrebe V M. dopisom Opštine B br. 032-07-UL-361-17 od
2.03.2011. godine. Dopisom Sekretarijata za uređenje prostora, komunalno
stambene poslove i zaštitu životne sredine koji je upućen Agenciji za
investicije i imovinu preporučeno je da se kao najprihvatljivije tehničko
rješenje ugradi koso podizna platforma. Opština B-Agencija za investicije i
imovinu obratila se dopisom br. 032-04-DJ-460-109 od 8.04.2011. godine
Udruženju paraplegičara kojim obavještava Udruženje da nije u mogućnosti da
finansira izgradnju objekata bez odobrenja za izvođenje radova. Kada je u
pitanju koso podizna platforma njena cijena je previsoka tako da Agencija
trenutno nije u mogućnosti da izdvoji sredstva za njenu izgradnju. Udruženje
paraplegičara B je dopisom br. 23. od 13.06.2011. godine koji je upućen
Agenciji za investicije i imovinu ponovo je inicirano sufinansiranje izgradnje
pristupne rampe za V M. Dopisom Opštine B br. 032-07-UL-361-17 od 22.06.2011.
godine upućenim Udruženju paraplegičara B, navedeno je da je potrebno
dostaviti odgovarajuće ateste i garancije poručene i odabrane platforme, od ED
B pribaviti novi priključak za struju nakon čega će Sekretarijat biti u
mogućnosti da izda odobrenje za rekonstrukciju objekta u postojećim
gabaritima.
Iz dopisa SO B br. 031-1729/1 od 13.12.2012. godine upućenog Vladi Crne Gore
utvrđeno je da će Opština shodno svojim mogućnostima učestvovati u
finansiranju kose podizne platforme u ul. M T u B.
Ocjenom izvedenih dokaza utvrđeno je da je okrivljeni učinio krivično djelo
koje mu se stavlja na teret, na način opisan u izreci presude.
Kontrolom zgrade koja se nalazi u ulici M T u B, u kojoj okrivljeni ima
prebivalište utvrđeno je da je započeo rekonstrukciju-dogradnju objekta koji
se nalazi na kat. parceli 5783/1 KO Novi B, na način što je na postojećem
stambenom objektu izlio 4 AB stuba i AB ploču dim. 9 m2 u cilju proširenja
postojeće terase. Za izvođenje navedenih građevinskih radova okrivljeni nije
pribavio građevinsku dozvolu.
Okrivljeni u svojoj odbrani priznaje činjenice vezane za izvršenje krivičnog
sjela navodeći da on jeste započeo navedene građevinske radove, da je imao
namjeru da sagradi rampu kojom bi se olakšalo kretanje njegove kćerke koja se
kreće uz pomoć invalidskih kolica, da mu je odobreno da se ti radovi izvedu u
ulazu zgrade, da zbog velike investicije i nespremnosti Opštine sa učestvuje u
finansiranju nije došlo do realizacije. On se naknadno pridružio inicijativi
upravnika zgrade M D da se izvrši proširenje postojećih terasa jer je nakon
toga mogao lakše da sagradi lift koji bi bio korišćen za podizanje invalidskih
kolica.
Sud nije prihvatio odbranu okrivljenog, jer je uvođenje krivičnog djela
građenje objekta bez građevinske dozvole iz čl. 326 a Krivičnog zakonika bilo
praćeno višemjesečnom medijskom kampanjom, navedeno krivično djelo je i nakon
uvođenja u krivično zakonodavstvo predmet stalnih analiza, veoma je
zastupljeno u medijima i ne može se prihvatiti kao osnovana odbrana
okrivljenog da nije znao da mu je za građenje objekta potrebna građevinska
dozvola. Ne može se kao osnovan prihvati iskaz svjedoka M D da su prije 10
godina komšije iz druge zgrade na isti način proširili terase, da su prvo
izvršili radove, a nakon toga izvršili legalizaciju faktičkog stanja, jer je
za izvođenje građevinskih radova u obimu koji su započeti na predmetnoj zgradi
i prema ranijim propisima bila potrebna dozvola nadležnog organa.
U postupku je na nesumnjiv način utvrđeno da postoji potreba okrivljenog za
izgradnju pristupa za svoju kćerku V M koja se kreće uz pomoć invalidskih
kolica, međutim, da nije realizovano odobrenje Opštine B na ugradnji montažne
koso-podizne sklopive platforme u ulazu zgrade, a da nije dobijeno odobrenje
da se sličan objekat izgradi na balkonu stana okrivljenog i da je primarni
cilj preduzetih građevinskih radova bio proširenje postojećih terasa.
Činjenica da je okrivljeni u više navrata, lično ili preko Udruženja
paraplegičara, nadležnom organu podnosio zahtjeve za izdavanje dozvole za
izgradnju platforme kojom bi se njegovoj kćerki omogućio lakši pristup stanu,
ukazuje da mu je bilo poznato da je za preduzimanje radova na stambenoj zgradi
bilo potrebno odobrenje nadležnog organa. Sud je prihvatio kao jasan i
objektivan iskaz svjedoka P V, koji je u saglasnosti sa rješenjem kojim se
nalaže rušenje izvedenih radova i zapisnikom o inspekcijskom pregledu, koji je
sačinila.
Okrivljeni je postupao suprotno odredbi čl. 69 Zakona o uređenju prostora i
izgradnji objekata kojim je propisano da se objekat može graditi na osnovu
građevinske dozvole i tehničke dokumentacije. Okrivljeni je krivično djelo
učinio sa direktnim umišljajem, jer je bio svjestan da je započeo građenje
objekta bez prethodno pribavljene građevinske dozvole i tehničke
dokumentacije.
Sud je precizirao optužni predlog navodeći da je okrivljeni započeo
rekonstrukciju-dogradnju, a ne započeo gradnju, jer je započeo dogradnju
postojećeg, a ne izgradnju novog objekta. Ocijenjeno je da se navedenim
preciziranjem ne narušava identitet optužnog predloga i presude.
Odlučujući se za krivičnu sankciju prema okrivljenom sud je cijenio sve
olakšavajuće i otežavajuće okolnosti iz čl. 42 Krivičnog zakonika. Od
olakšavajućih okolnosti na strani okrivljenog sud je cijenio lične prilike jer
je okrivljeni čovjek u ozbiljnim godinama, porodične prilike jer je okrivljeni
oženjen i otac troje djece, pri čemu je posebno cijenio da u porodičnom
domaćinstvu sa okrivljenim živi i kćerka V M koja je lice sa posebnim
potrebama. Otežavajućih okolnosti na strani okrivljenog nije bilo. Imajući u
vidu navedene olakšavajuće okolnosti, u nedostatku otežavajućih okolnosti
ocijenjeno je da prema okrivljenom nije potrebno izricanje efektivne kazne
zatvora, da će se izricanjem uslovne osude prema okrivljenom u potpunosti
postići svrha izricanja uslovne osude i na taj način dovoljno uticati da u
buduće ne čini krivična djela.
Odluka o troškovima zasniva se na odredbi čl. 229 ZKP-a, a ista se odnosi na
troškove rada suda koji su određeni prema složenosti, trajanju postupka i
imovinskim prilikama okrivljenog.
Na osnovu izloženog odlučeno je kao u izreci presude
OSNOVNI SUD U BARU
Dana 27.05.2013. godine
ZAPISNIČAR, S U D I J A
Milijana Minić Goran Šćepanović
PRAVNA POUKA:Protiv te presude može se
izjaviti žalba Višem sudu u Podgorici u roku od
8 (osam) dana od dana prijema pismenog otpravka.
Žalba se predaje ovom sudu u dva primjerka.
DNA: - 1 x ODT,
- 1 x okrivljenom
- 1 x braniocu V M.
- u spise