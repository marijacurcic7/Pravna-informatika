K br. 485/12
U IME CRNE GORE
OSNOVNI SUD U BARU, kao prvostepeni krivični, sudija Goran Šćepanović, kao
sudija pojedinac, sa zapisničarom Milijanom Minić, u krivičnom predmetu
okrivljenog B E, zbog krivičnog djela samovlašće iz čl.384 st.1 Krivičnog
zakonika, po optužnom predlogu Osnovnog državnog tužilaštva u Baru Kt.br.
847/12 od 17.12.2012. godine, nakon održanog glavnog javnog pretresa u
prisustvu zastupnika optužbe zamjenika Osnovnog državnog tužilaštva u Baru
Nusrete Arapović, i branioca okrivljenog po službenoj dužnosti I F, advokata
iz B, u odsustvu okrivljenog, dana 18.04.2013. godine donio je i javno objavio
PRESUDU
Okrivljeni B E, JMBG , od oca H i majke R, rođene L, rođen . godine u B P,
gdje je i stalno nastanjen, mjesto L, po zanimanju poljoprivredni tehničar,
osuđivan presudom Opštinskog suda u B P K broj 479/89 od 20.11.1989. godine,
zbog krivičnog djela iz čl. 120 a, kaznom zatvora od 3 mjeseca uslovno za 1
godinu, koja presuda je brisana.
K r i v j e :
Što je:
U periodu od 05.06.2012. godine do 29.11.2012. godine, u naselju P, Opština B,
protivno odredbi čl.141. st.1. Zakona o energetici (“Službeni List Crne Gore”
28/10), samovlasno pribavio pravo korišćenje električne energije za koje
smatra da mu pripada, svjestan da svojom radnjom može učiniti djelo i htio je
njegovo izvršenje, na način što je stambeni objekat samovlasno preko brojila
marke “Iskra” br. 46621837 priključio na elektromrežu iako prethodno nije
pribavio saglasnost oštećene Elektroprivrede Crne Gore AD Nikšić -
Elekrodistribucije u B, kojom prilikom je okrivljeni povrijedio službeni znak
- plombu br. 2011/2, koju su ovlašćena službena lica Elektrodistribucije u B
postavile dana 5.06.2012. godine radi osiguranja električnog brojila,
- čime je učinio krivično djelo - samovlašće iz čl.384 st.1 Krivičnog
zakonika,
Pa mu sud primjenom čl. 4, 32, 36, 42, 52, 53 i 54 Krivičnog zakonika i čl.
369, 370 i 374 Zakonika o krivičnom postupku, i z r i č e
USLOVNU OSUDU
Kojom mu utvrđuje kaznu zatvora u trajanju od 2 (dva) mjeseca i istovremeno
određuje da se kazna neće izvršiti ukoliko okrivljeni u roku od 1 (jedne)
godine, od dana pravosnažnosti, ne učini novo krivično djelo.
Okrivljeni je dužan da plati troškove krivičnog postupka u iznosu od 120,00 €
u roku od 15 dana od dana pravosnažnosti, pod prijetnjom izvršenja.
O b r a z l o ž e n j e
Optužnim predlogom Osnovnog državnog tužilaštva u Baru Kt.br. 847/12 od
17.12.2012. godine stavljeno je na teret okrivljenom izvršenje krivičnih djela
skidanje i povreda službenog pečata i znaka iz čl. 381 Krivičnog zakonika i
samovlašće iz čl. 348 st.1 Krivičnog zakonika.
Glavni pretres je održan u odsustvu okrivljenog na osnovu rješenja Osnovnog
suda u Baru KV 58/13 od 27.02.2013. godine.
Okrivljeni nije saslušan u toku postupka.
Sud je u dokaznom postupku saslušao ovlašćenog predstavnika oštećene ED B D P
i svjedoka Đ V, pročitani su : zapisnik ED B o kontroli mjernog mjesta br.
29450 od 29.11.2012. godine, zapisnik E D B o kontroli mjernog mjesta br. 290
od 5.06.2012. godine, izvod iz kaznene evidencije na ime okrivljenog UP PJ B P
br. 03-245/2-53/2 od 4.05.2013. godine.
Ovlašćeni predstavnik oštećene ED B D P je izjavila da se pridružuje krivičnom
gonjenju, a ne postavlja imovinsko pravni zahtjev.
Svjedok Đ V je izjavio da je dana 29.11.2012. godine, od šefa mjerenja G R
dobio usmeni nalog da ode do potrošača B E i drugih potrošača u naselju P i da
izvrši evidentiranje samovoljno priključenih potrošača. Kod B E je zatekao
stanje da na poklopcu klemberta brojila nije postojala plomba ED B, a
naknadnim uvidom u dokumentaciju ED B utvrđeno je da je kod istog potrošača
kontrola izvršena i dana 5.06.2012. godine i da su tom prilikom kolege R G i Š
D na brojilu br. 46621837 marke Iskra postavili plombu br.2011/2 i tom
prilikom izvršili isključenje potrošača sa mreže jer je bilo konstatovano da
je bio priključen na elektromrežu bez saglasnosti ED B. On je prilikom
kontrole koju je izvršio postavio plombu br. 2009/11, izvršio je
fotografisanje i objekta i stanja potrošene električne energije, a zapisnik o
izvršenoj kontroli B E je potpisao bez primjedbi. Prilikom izvršene kontrole
on je zabilježio u zapisniku i stanje niže i više tarife i utvrdio da između
stanja koje je konstatovao i stanja koje su konstatovale njegove kolege dana
5.06.2012. godine postoji razlikovanje što je bio dokaz da je u tom periodu
električna energija trošena.
Sud nije koristio kao dokaz iskaz svjedoka pred Osnovnim državnim tužilaštvom
u Baru jer je isti saslušan u suprotnosti sa odredbama ZKP-a. U stavu 2 čl.
262 ZKP-a propisano je: „Prilikom preduzimanja radnje iz stava 1 ovog člana,
osumnjičenom i njegovom braniocu će se omogućiti da prisustvuju saslušanju,
osim kad postoji opasnost od odlaganja ili to nije moguće iz drugih važnih
razloga, pri čemu oni mogu postavljati pitanja svjedoku i iznositi svoje
primjedbe”, dok je u stavu 3 propisano : “Saslušanje građanina u svojstvu
svjedoka mora započeti prije isteka roka iz člana 259 stav 2 ovog zakonika,
ali uz saglasnost građanina taj rok se može produžiti”. Dakle, u zakonu
postoji obaveza da se o saslušanju svjedoka mora obavijestiti okrivljeni ili
branilac, kojima će se omogućiti da prisustvuju saslušanju, osim ako postoji
opasnost od odlaganja ili to nije moguće iz drugih važnih razloga, a ukoliko
okrivljeni ili branilac ne prisustvuju saslušanju, a uredno su obaviješteni o
danu i času saslušanja, tužilac ima pravo da sasluša svjedoka i bez prisustva
okrivljenog ili branioca i zapisnik o saslušanju svjedoka može se koristiti
kao dokaz na glavnom pretresu ukoliko je u zapisniku konstatovano da su
okrivljeni i branilac obaviješteni o saslušanju. U zapisniku bi takođe morala
biti navedena i konstatacija da li se saslušanje obavilo prije isteka roka iz
čl. 259 st.2 ZKP-a, a ukoliko je taj rok prekoračen da li postoji saglasnost
građanina da se taj rok produži. Kako je saslušanje svjedoka obavljeno u
suprotnosti sa navedenim odredbama zakona sud je cijenio samo iskaz na glavnom
pretresu.
Iz zapisnika ED B o kontroli mjernog mjesta br. 29450 od 29.11.2012. godine,
utvrđeno je da je prilikom vršenja kontrole konstatovano da je potrošač
samovoljno priključen. Potrošač je dužan dostaviti Elektrodistribuciji atest o
ispravnosti električne instalacije objekta sa bilansom snaga i jednopolnom
šemom, koji je izdat od strane ovlašćene organizacije u roku od 60 dana i u
istom roku platiti dug za neovlašćeno preuzetu električnu energiju ili
potpisati Sporazum o priznanju i dinamici izmirenja duga. Sastavni dio
zapisnika su fotografije objekta i stanja el. energije na brojilu. Na brojilu
marke Iskra broj 46621837 konstatovano je stanje više tarife 000212 i niže
tarife 000098. na brojilu nije bilo plombe ED. Nakon pregleda brojilo i
uklopni sat su plombirani plombom ED broj 2009/11. Okrivljeni je potpisao
zapisnik bez primjedbi.
Iz zapisnika ED B o kontroli mjernog mjesta br. 290 od 5.06.2012. godine,
utvrđeno je da je prilikom kontrole brojila marke Iskra broj 46621837
konstatovano da se brojilo ne vodi u evidenciji ED B, i da postoji samovoljno
priključenje na N.N. mrežu. Isključen je sa N.N. mreže i plombiran plombom
2011/2. prilikom kontrole konstatovano je stanje više tarife 000100 i niže
tarife 000038. Okrivljeni je potpisao zapisnik bez primjedbi.
Iz izvoda iz kaznene evidencije na ime okrivljenog UP PJ B P br. 03-245/2-53/2
od 4.05.2013. godine utvrđeno je da je osuđivan presudom Opštinskog suda u B P
K broj 479/89 od 20.11.1989. godine, zbog krivičnog djela iz čl. 120 a, kaznom
zatvora od 3 mjeseca uslovno za 1 godinu, koja presuda je brisana.
Ocjenom izvedenih dokaza utvrđeno je da je okrivljeni učinio krivično djelo
koje mu je stavljeno na teret. Radnici Elektrodistribucije u B su dana
05.06.2012. godine izvršili kontrolu u stambenom objektu vlasništvo
okrivljenog i tom prilikom su utvrdili da je okrivljeni bio priključen na
niskonaponsku mrežu bez saglasnosti ED B, kojom prilikom je na brojilu marke
“Iskra” br. 46621837 bila postavljena plomba broj 2011/1. Dana 29.11.2012.
godine, izvršena je nova kontrola u objektu okrivljenog i tom prilikom je
utvrđeno da je okrivljeni bio samovlasno priključen, a da na brojilu nije bilo
plombe ED B broj 2011/2 koja je bila postavljena prilikom kontrole koja je
izvršena dana 05.06.2012. godine. Prilikom kontrole koja je izvršena dana
5.06.2012. godine, konstatovano je stanje potrošnje i to tarife 000100 i niže
tarife 000038, dok je prilikom kontrole dana 29.11.2012. godine, utvrđeno
stanje više tarife 000212 i niže tarife 000098, što ukazuje da je u vremenu
između dvije kontrole električna energija trošena.
Činjenično stanje utvrđeno je iz dva zapisnika o kontroli mjernog mjesta ED B
i iskaza svjedoka Đ V, čiji iskaz je sud prihvatio kao jasan i objektivan.
Okrivljeni je ostvario objektivna obilježja krivičnog djela samovlašće, jer je
samovlasno pribavio pravo koje je smatrao da mu pripada, jer je smatrao da mu
pripada pravo da stambeni objekat priključi na elektrodistributivnu mrežu,
radi dobijanja električne energije. Okrivljeni je krivično djelo učinio sa
direktnim umišljajem jer je bio svjestan da pravo koje smatra da mu pripada
pribavlja samovlasno, odnosno bio je svjestan da nema elektroenergetsku
saglasnost da stambeni objekat priključi na niskonaponsku mrežu i da postupa
protivno čl. 141 st. 1 Zakona o energetici kojim je propisano da se
priključenje objekta na prenosni ili distributivni sistem električne energije
ili gasa vrši na osnovu saglasnosti za priključenje koju izdaje operator
prenosnog ili distributivnog sistema. Ovo posebno kada se ima u vidu da je
brojilo okrivljenog već bio isključeno sa niskonaponske mreže i da je ponovo
svoj objekat samovlasno priključio.
Pravno kvalifikujući utvrđeno činjenično stanje sud je utvrdio da je
okrivljeni učinio krivično djelo samovlašće iz čl. 384 st.1 Krivičnog
zakonika. Okrivljenom je stavljeno na teret da je učinio krivično djelo
skidanje i povreda službenog pečata i znaka iz čl. 381 Krivičnog zakonika i
krivično djelo samovlašće iz čl. 384 st.1 Krivičnog zakonika. U postupku je
utvrđeno da je okrivljeni prvo skinuo službeni pečat, a da je nakon toga
brojilo koje je isključeno sa elektro mreže samovlasno priključio. Po ocjeni
suda ako se sa električnog brojila skine službeni pečat kako bi se nakon toga
brojilo priključilo na elektro mrežu, tada se skidanje službenog pečata
pojavljuje kao radnja kojom se omogućava samovlasno priključenje brojila na
elektro mrežu, koja radnja je obuhvaćena umišljajem okrivljenog, pa u tom
slučaju nema sticaja između ta dva djela, već se radi samo o kri​vičnom djelu
samovlašće. U ovom slučaju isključen je sticaj dva krivična djela, jer je
okrivljeni radnju samovlašća mogao izvršiti samo prethodnim skidanjem
službenog pečata, tako da samovlašće konsumira krivično djelo skidanje i
povreda službenog pečata i znaka, pošto je radnja učinioca bila usmjerena na
samovlasno priključenje brojila na elektro mrežu.
Odlučujući se za krivičnu sankciju prema okrivljenom sud je cijenio sve
olakšavajuće i otežavajuće okolnosti iz čl. 42 Krivičnog zakonika.
Olakšavajućih okolnosti na strani nije bilo, kao ni otežavajućih. Okrivljeni
jeste osuđivan, ali presudom koja je brisana, pa sud navedenu osuđivanost nije
cijenio kao otežavajuću okolnost. Cijeneći težinu krivičnog djela, u
nedostatku otežavajućih okolnosti ocijenjeno je da prema okrivljenom nije
potrebno izricanje efektivne kazne zatvora, da će se izricanjem uslovne osude
prema okrivljenom u potpunosti postići svrha izricanja uslovne osude i na taj
način dovoljno uticati da ubuduće ne čini krivična djela.
Kako oštećeno preduzeće Elektroprivreda Crne Gore AD Nikšić –
Elektrodistribucija u B nije postavila imovinsko pravni zahtjev sud o istom
nije odlučivao.
Odluka o troškovima zasniva se na odredbi čl. 229 st.1. Zakonika o krivičnom
postupku. Dosuđeni iznos se odnosi na troškove rada suda koji su određeni
prema trajanju, složenosti krivičnog postupka i imovinskim prilikama
okrivljenog. O troškovima branioca po službenoj dužnosti I F sud će odlučiti
rješenjem nakon dostavljanja troškovnika.
Na osnovu izloženog odlučeno je kao u izreci presude.
OSNOVNI SUD U BARU
Dana 18.04.2013. godine
Zapisničar S U D I J A
Milijana Minić Goran Šćepanović
PRAVNA POUKA: Protiv ove presude može se
izjaviti žalba Višem sudu u Podgorici u roku od
8 dana od dana prijema pismenog otpravka.
Žalba se predaje ovom sudu u dva primjerka.
DN-a: -1 x ODT Bar
-1 x okrivljeni preko oglasne table
- 1 x ED B
- 1 x spisi