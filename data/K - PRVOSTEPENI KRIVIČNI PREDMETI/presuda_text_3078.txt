                                                                                                        **_Posl.br. K. 1/2008_**

OSNOVNI SUD U DANILOVGRADU kao krivični po predsjedniku suda Ćupić Ratku kao
sudiji pojedincu za zapisničarem Vukašinović Milenom, u krivičnom predmetu
protiv okrivljene M.J. iz Danilovgrad, zbog krivičnog djela klevete iz čl. 196
st.1 KZ, po privatnoj tužbi privatnog tužioca Đ.Z. iz D. nakon održanog
glavnog javnog pretresa dana 10.11.2008. godine, u prisustvu privatnog tužioca
i okrivljene, donio je istog dana javno objavio  
R J E Š E NJ E
Prema okrivljenoj M.J., od oca V. i majke M., rodjen N., rodjene
20.06.1951. godine u mjestu P. – opština D., nastanjena u D. – naselje Đ.K.
bb, udata – majka dvoje djece, državaljanin Crne Gore, završila osnovnu školu,
slabijeg imovnog stanja, neosudjivana,  
Zato što je:  
Dana 27.11.2007. godine oko 10 časova, u Danilovgradu na platou ispred Zelene
pijace u prisustvu većeg broja ljudi iznosila neistinite podatke za privatnog
tužioca Đ.Z., upućujući mu glavno riječi: «Z.Đ., ti si korumpirana ličnost,
korumpiran si Đ., korumpiran. Kupio si diplonu i to švercovanu i zbog toga bi
trebalo krivično da odgovaraš,  

čime je izvršila krivično djelo klevete iz čl. 196 st.1 KZ,

pa joj sud primjenom citiranog zakonskog propisa iz čl. 52 i 65 KZ  i z r i č
e  
SUDSKU OPOMENU
Okrivljena je dužna ovom sudu platiti troškove krivičnog postupka – paušal u
iznosu od 20,00 (dvadeset) € na žiro-račun Trezora Crne Gore 832-149-41 i to u
roku od 15 dana od dana pravosnažnosti ovog rješenja pod prijetnjom prinudne
naplate.  
O b r a z l o ž e nj e
Privatnom tužbom podnesenom dana 25.12.2007. godine, od strane Đ.Z. kao
privatnog tužitelja, stavljeno je na teret okrivljenoj da je izvršila krivično
djelo činjenično i pravno bliže predstavljeno u izreci ovog rješenja.  
U svojoj odbrani na glavnom pretresu okrivljena je izjavila da je lošeg
imovnog stanja, da nema novčanih primanja, kao ni njen suprug, te da se već
nekoliko godina bavi prodajom cigareta i to radi na javnom mjestu na ulici, na
nelegalan način. Prinudjena je da tako postupa zbog svog lošeg imovnog stanja,
ističući da tako rade i druga lica. Što se tiče kritičnog dogadjaja navodi da
je toga dana oko 10 časova, na platou kod Zelene pijace u Danilovgradu,
prodavala cigarete kao i ranijih dana kada je naišao privatni tužilac Đ.Z.
koji inače radi u Komunalnoj policiji. Isti joj je tom prilikom zaplijenio
cigarete koje je prodavala, te cigarete unio u službeno vozilo.  Dalje navodi
da je nakon oduzimanja cigareta, ona zaista tu na licu mjesta vikala, te
tražila objašnjenje od Đ. zbog čega nije oduzeo cigarete Jo.D. koja kao i ona
vrši prodaju cigarete na ulici. Medjutim, ne sjeća se da je tom prilikom Đ.
upućivala klevete ili neke uvredljive riječi, dodajući još da nije sigurna da
li mu je tom prilikom rekla da je kupio diplomu i to švercovanu. Napominje da
se toga ne može sjetiti jer je teški šećerni bolesnik. Na postavljeno pitanje
još je navela da je Đ. nju ranije opominjao zbog prodaje cigareta na ulici u
Danilovgradu ispred kuće S.S., gdje su ona i njen suprug živjeli kao
podstanari, ali joj tada cigarete nije oduzimao.  
Sud je pretresu izveo dokaze: saslušanjem svjedoka R.S., kao i privatnog
tužioda u svojstvu svjedoka, te pročitao izvod iz kaznene evidencije za
okrivljenu dostavljen od Uprave policije  – Ispostave Danilovgrad.  
Cijeneći odbranu okrivljene i izvedene dokaze, sud je utvrdio da je okrivljena
izvršila krivično djelo koje joj  se stavlja na teret.  
Naime, svjedok R.S. i privatni tužilac Đ.Z., koji je saslušan u svojstvu
svjedoka, u osnovi saglasno su naveli da su kritične prilike na platou ispred
Zelene pijace u Danilovgradu zatekli okrivljenu kako prodaje cigarete, a sem
cigareta prodavala je voće i povrće, pa su je zbog prodaje cigareta opomenuli.
Ali ona je tada veoma burno reagovala, govoreći Đ. da je on korumpirana
ličnost, da je kupio švercovanu diplomu, te da bi zbog toga trebalo da
odgovara.  
Iskaze ovih svjedoka sud cijeni kao uvjerljive, jer su isti u osnovi saglasni,
a uz to i sama okrivljena navodi da «nije sigurna» da li je privatnom
tužitelju Đ. rekla da je kupio diplomu i to švercovanu, pa ista takvim iskazom
ne demantuje da je navedene riječi uputila, već naprotiv dopušta mogućnost da
mu je to rekla. Upućivanjem takvih, neistinitih riječi i to u gradu na ulici,
neposredno ispred pijace u prisustvu većeg broja lica, okrivljena je mogla
škoditi časti i ugledu privatnog tužioca. Zbog toga se u u njenim radnjma
stiču sva bitna obilježja bića krivičnog djela klevete iz čl. 196 st.1 KZ, pa
je prema istoj valjalo izreći krivičnu sankciju.  
Prilikom izbora vrste krivične sankcije, sud je u odsustvu otežavajućih
okolnosti, kao olakšvajuće na strani okrivljene cijenio, to što ista do sada
nije osudjivana, da je porodična osoba, te naknadno se izvinula privantom
tužiocu zbog upućenih riječi. Zbog toga sud nalazi da ove okolnosti djelo čine
osobito lakim, u smislu čl. 65 st.1 KZ, pa je okrivljenoj izrekao samo sudsku
opomenu kao mjeru upozorenja, smatrajući da se istom može u dovoljnoj mjeri
uticati na okrivljenu da u buduće ne vrši krivična djela.  
O troškovima krivičnog postupka odlučeno je na osnovu čl. 199 i 202 ZKP-a, pa
je okrivljena obavezana da plati paušal, čiji iznos je odredjen srazmjerno
trajanju i složenosti ovog postupka i imovnom stanju okrivljene.  
Na osnovu svega izloženog odlučeno je kao u izreci ovog rješena.  
OSNOVNI SUD U DANILOVGRADU
Dana 10.11.2008. godine
ZAPISNIČAR,                                               PREDSJEDNIK SUDA –
SUDIJA,
Vukašinović Milena s,r                                               Ćupić
Ratko s,r  
PRAVNA POUKA: Protiv ovog rješenja može se izjaviti žalba u roku od 8 dana od
dan prijema pismenog otpravka Višem sudu u Podgorici, a preko ovog suda.  
Za tačnost otpravka
Upravitelj sudske pisarnice
Radunović Radun  