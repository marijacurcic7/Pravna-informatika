K. br. 17/13
U IME CRNE GORE
OSNOVNI SUD U ŽABLJAKU, kao prvostepeni krivični, po predsjedniku suda
Andjelić Mihailu, kao sudiji pojedincu, uz sudjelovanje Šibalić Ikonije kao
zapisničara, u krivičnom predmetu protiv okrivljenih: M.A. iz P., ul.... br.,
V.S. iz Š. i J.M. iz Š., zbog krivičnih djela nedozvoljeno držanje oružja i
eksplozivnih materija iz čl. 403 st. 1 KZ u sticaju sa krivičnim djelom
nezakonit lov iz čl. 325 st. 1 KZ, po optužnom predlogu ODT iz Pljevalja Kt.
br.153/13 od 01. 07. 2013. godine, nakon usmenog, javnog i glavnog pretresa
održanog 24.07.2013. godine u prisustvu ODT-a iz Pljevalja Tomčić Milivoja i
okrivljenih , donio je i istog dana javno objavio
P R E S U D U
Okrivljeni M.A., od oca K. i majke N., rođene B., rođen ... godine u P., JMB
... , sa prebivalištem u P.i,ul. ... br. , državljanin Crne Gore, govori
srpskim jezikom, razumije crnogorski, završio srednju građevinsku školu,
student građevine, neoženjen, bez djece,izdržavaju ga roditelji, ranije
neosudjivan, ne nalazi se pod istragom za drugo krivično djelo ,
Okrivljeni V.S., od oca M. i majke S., rođene M., rođen ....godine u Š. ,sa
prebivalištem u mjestu rođenja, JMB ..., državljanin Crne Gore, govori srpskim
jezikom,razumije crnogorski jezik, KV-autoelektričar, neoženjen, bez djece,
radnik komunalnog preduzeća ,prosječna mjesečna zarada 220 €, ranije
neosuđivan, ne nalazi se pod istragom za drugo krivično djelo
Okrivljeni J.M., od oca D. i majke S., rođene Z., rođen ....godine u Š. ,sa
prebivalištem u mjestu rođenja, JMB ..., državljanin Crne Gore, govori
crnogorskim jezikom, KV-vozač, neoženjen, bez djece, radnik preduzeća “B.”-
Podgorica, prosječna mjesečna zarada 350 €, ranije neosuđivan, ne nalazi se
pod istragom za drugo krivično djelo
K r i v i s u
Što su
a) Okrivljeni M.A. dana 05.05.2013. godine oko 09,30h u mjestu »Dragaljevo«,
opština Šavnik, za vrijeme lovostaja lovio divljač-vršio njeno osmatranje i
praćenje, protivno Pravilniku o izmjeni i dopuni Pravilnika o lovnim
sezonama(Sl.list CG br.60/10) te protivno čl.10 i 10a Zakona o izmjenama i
dopunama Zakona o oružju (Sl.list CG br.20/11), neovlašćeno nosio i držao
vatreno oružje i municiju i to: lovačku pušku marke »specijal gwexrlauf- stahl
SC«, kal.16mm,broja ..., sa 5 kom.metaka od iste i poluautomatsku pušku,
kineske proizvodnje kal.7,62mm, fabrički broj ..., bez oružnog lista,koje
oružje i municija je pronađeno prilikom kontrole od strane ovlašćenih
policijskih službenika Ispostave Šavnik,
- čime je izvršio krivično djelo nedozvoljeno držanje oružja i eksplozivnih
materija iz čl. 403 st. 1 KZ u sticaju sa krivičnim djelom nezakonit lov iz
čl. 325 st. 1 Krivičnog zakonika (KZ), a u vezi čl.48 KZ.
b) Okrivljeni V.S. , istoga dana i na istom mjestu, protivno istim zakonskim
propisima kao pod a), za vrijeme lovostaja lovio divljač-vršio njeno
osmatranje i praćenje, i neovlašćeno nosio i držao vatreno oružje i municiju i
to : lovačku poluautomatsku pušku marke »Bereta«, kal.12mm,fabr.br...., u
momentu kontrole bez oružnog lista, sa 23 kom.metaka od iste, koje oružje i
municija je pronađeno prilikom kontrole od strane ovlašćenih policijskih
službenika Ispostave Šavnik,
- čime je izvršio krivično djelo nedozvoljeno držanje oružja i eksplozivnih
materija iz čl. 403 st. 1 KZ u sticaju sa krivičnim djelom nezakonit lov iz
čl. 325 st. 1 Krivičnog zakonika (KZ), a u vezi čl.48 KZ.
c) Okrivljeni J.M., istoga dana i na istom mjestu, protivno istim zakonskim
propisima kao pod a), za vrijeme lovostaja lovio divljač-vršio njeno
osmatranje i praćenje, i neovlašćeno nosio i držao vatreno oružje i municiju i
to : lovačku pušku NN marke, ruske proizvodnje,kal.16mm, fab.br.B-..., bez
oružnog lista, sa 14 kom.metaka, koje oružje i municija je pronađeno prilikom
kontrole od strane ovlašćenih policijskih službenika Ispostave Šavnik,
- čime je izvršio krivično djelo nedozvoljeno držanje oružja i eksplozivnih
materija iz čl. 403 st. 1 KZ u sticaju sa krivičnim djelom nezakonit lov iz
čl. 325 st. 1 Krivičnog zakonika (KZ), a u vezi čl.48 KZ.
pa sud okrivljenima M.A., V.S. i J.M.  primjenom navedenog zakonskog propisa i
čl. 4, 5, 13, 15, 32, 36 i 42 KZ i to svakom ponaosob utvrđuje:
a) za krivično djelo nedozvoljeno držanje oružja i eksplozivnih materija iz
čl.403 st.1 KZ kaznu zatvora u trajanju od po 3 (tri) mjeseca a
b) za krivično djelo nezakonit lov iz čl. 325 st. 1 KZ kaznu zatvora u
trajanju od po 2 (dva) mjeseca,
Primjenom navedenog zakonskog propisa i čl. 48, 52 ,53 i 54 KZ , te čl. 226
st.2 tačka 9 i st.3 i čl.229 KZ i čl. 374 Zakonika o krivičnom postupku (ZKP i
z r i č e
USLOVNU OSUDU
Sa kojom im utvrđuje jedinstvene kazne zatvora u trajanju od po 4 (četiri)
mjeseca  i istovremeno određuje da se ove kazne neće izvršiti ako osuđeni u
roku od dvije godine ne učine novo krivično djelo.
Na osnovu čl. 66, 67 tačka 7, čl. 75 i čl.325 st.5 KZ prema okrivljenima se
izriču
MJERE BEZBJEDNOSTI
a) Prema okrivljenom M.A. oduzimanje lovačke puške marke »specijal gwexrlauf-
stahl SC«, kal.16mm,broja ..., sa 5 kom.metaka od iste i oduzimanje
poluautomatske puške, kineske proizvodnje kal.7,62mm, fabrički broj...,
b) prema okrivljenom V.S. oduzimanje lovačke poluautomatske puške marke
»Bereta«, kal.12mm,fabr.br...., sa 23 kom.metaka od iste,
c) Prema okrivljenom J.M. oduzimanje lovačke puške NN marke, ruske
proizvodnje,kal.16mm, fab.br..., sa 14 kom.metaka,
Okrivljeni su dužni platiti paušal na žiro-račun Osnovnog suda u Žabljaku
br.505 – 10497 - 08 u iznosu od po 30 (trideset) €, dok ostalih troškova
krivičnog postupka nije bilo a gornje sve u roku od 15 dana po pravosnažnosti
presude.
.
O b r a z l o ž e n j e
Osnovni državni tužilac iz Pljevalja u optužnom predlogu Kt. br. 153/13 od
01.07.2013. godine, dajući opis radnje izvršenja, pravno je ocijenio da su
okrivljeni počinili krivična djela i to: nedozvoljeno držanje oružja i
eksplozivnih materija iz čl. 403 st. 1 KZ u sticaju sa krivičnim djelom
nezakonit lov iz čl. 325 st. 1 KZ na način, mjesto i u vrijeme kako je to
bliže opisano izrekom presude, s tim što je pod tačkom b) u odnosu na
okrivljenog V. precizirao umjesto riječi »bez oružnog lista« da treba
naznačiti »u momentu kontrole bez oružnog lista«. U završnoj riječi je
predložio da se okrivljeni oglase krivim za izvršena krivična djela i osude po
zakonu.
Okrivljeni M.A. u svojoj odbrani na glavnom pretresu izjavi da priznaje
krivicu i u cjelosti sve činjenične i pravne navode optužnog akta koji se
odnosi na njega pod tačkom a/, tj.u odnosu na kritični događaj 05.05.
2013.godine, te da zna da je bio lovostaj i da su bili u lovišu »Dragaljevo« u
opštini Šavnik i nalazili se u nedozvoljenom lovu i nosili sa sobom vatreno
oružje kako je napisano u optužnom aktu a koje oružje je bilo ispravno i u
funkcionalnom stanju. Žao mu je zbog svega, možda je gornje učinio
nepromišljeno i zbog toga se kaje, kritične prilike ništa od divljači nije
odstrijelio, nijesu ni pucali i ako je to neka olakšavajuća okolnost neka im
se uzme u obzir. U završnoj riječi je priznao krivicu i krivično djelo i
zamolio sud da ga blaže kazni.
Okrivljeni V.S. u svojoj odbrani na glavnom pretresu izjavi da priznaje
krivicu i u cjelosti sve činjenične i pravne navode optužnog akta koji se
odnosi na njega s tim što ukazuje da je sa ostalim licima bio u lovištu
Dragaljevo dana 05.05.2013. godine kada je bio lovostaj i bili su u
nedozvoljenom lovu i nosili sa sobom vatreno oružje kako je napisano u
optužnom aktu, da je oružje bilo ispravno i u funkcionalnom stanju i ukazao je
na činjenicu da on oružni list posjeduje za oduzeto oružje i stavlja ga na
uvid sudu da sud provjeri njegove navode,a radi se o serijskom broju No...
izdat od MUP Podgorica . Žao mu je zbog svega, jer je gornje učinio
nepromišljeno i zbog toga se kaje, kritične prilike ništa od divljači nijesu
odstrijelili, nijesu ni pucali i ako je to neka olakšavajuća okolnost neka im
se uzme u obzir. U završnoj riječi je priznao krivicu i krivično djelo i
zamolio sud da ga blaže kazni.
Okrivljeni J.M. u svojoj odbrani na glavnom pretresu izjavi da priznaje
krivicu i u cjelosti sve činjenične i pravne navode optužnog akta koji se
odnosi na njega s tim što ukazuje da je sa ostalim licima bio u lovištu
Dragaljevo dana 05.05.2013. godine kada je bio lovostaj i bili su u
nedozvoljenom lovu i nosili sa sobom vatreno oružje kako je napisano u
optužnom aktu, da je oružje bilo ispravno i u funkcionalnom stanju. Žao mu je
zbog svega, gornje je učinio nepromišljeno i zbog toga se kaje, kritične
prilike ništa od divljači nijesu odstrijelili, nijesu ni pucali i ako je to
neka olakšavajuća okolnost neka im se uzme u obzir. U završnoj riječi je
priznao krivicu i krivično djelo i zamolio sud da ga blaže kazni.
Sud je u dokaznom postupku proveo dokaze: salušao svjedoke: B.Ž., L.D. i D.M.,
te pročitao potvrdu o privremeno oduzetom oružju, municiji i ispravama o
oružju Ispostave Šavnik br. 04/13 od 05.05. 2013. godine, na ime M. A.,
potvrdu o privremeno oduzetom oružju, municiji i ispravama o oružju Ispostave
Šavnik br. 04/13 od 05.05. 2013. godine, na ime V.S., potvrdu o privremeno
oduzetom oružju, municiji i ispravama o oružju Ispostave Šavnik br. 04/13 od
05.05. 2013. godine, na ime J.M., fotokopiju službene zabilješke Ispostave
Šavnik br. 220/13-382 od 09.05.2013.godine, izvršio uvid u fotodokumentaciju
Ispostave Šavnik br. 04/13 od 05. 05. 2013. godine te pročitao: izvod iz KE za
okrivljenog V.S. izdat od MUP Šavnik br. 69-240/13-30 od 15.07. 2013.g, izvod
iz KE za okrivljenog J.M. izdat od MUP Šavnik br. 69-240/13-29 od 15.07.
2013.g,izvod iz KE za okrivljenog M.A. izdat od MUP Podgorica
br.29-245/13-2348 od 24.04.2013. godine.
Iz iskaza svjedoka: B., L. i D. , proizilazi, da su kao policajci učestvovali
05.05.2013. godine, u jutarnjim časovima, nešto oko 09,30h u akciji »lov«
lovišta »Dragaljevo«, na područji opštine Šavnik, da je u to vrijeme lov bio
zabranjen a u periodu od 28.02.- 01.10. tekuće godine, da je ukupno osam
policajaca učestvovalo u akciji, da su bili raspoređeni na terenu i po šumskim
makadamskim putevima, te da su u jednom momentu čuli lavaž pasa a nedugo zatim
zaustavili jedno vozilo marke »Golf« bez registarskih oznaka i kojim je
upravljao okrivljeni M. a na mjestu suvozača je bio izvjesni B., da su kod M.
pronašli vatreno oružje i ukazali mu na okolnosti da je zabranjeno nositi i
držati vatreno oružje i baviti se nedozvoljenim lovom a okrivljeni im je
objašnjavao da su imali namjeru samo da osmatraju po lovištu i da ništa nijesu
ustrijelili, te da su pratili kretanje divljači. Nakon toga nastavili su dalje
sa kontrolom lovišta i na udaljenosti oko 500m od mjesta gdje su pronašli
okrivljenog M., takođe na makadamskom putu u vozilu marke »Golf« pronašli su
V. S. i J.M., koji su u momentu prilaska policajaca vozilu u istom spavali, pa
su im nakon toga prišli, i pretresom vozila pronašli oružje i municiju, a u
prtljažniku vozila pronašli i kerove, te takođe i njima ukazali da je
zabranjeno loviti i držati, odnosno nositi vatreno oružje u lovištu, pri čemu
su i oni ukazali da nijesu pucali već samo osmatrali i pratili divljač. Kod
okrivljenih kritične prilike nijesu pronašli ulov, iste su priveli u
prostorije policije u Šavniku radi informativnog razgovora a od istih su
oduzeli vatreno oružje i izdali im potvrde o oduzimanju, kojom prilikom su se
okrivljeni ponašali korektno i zapisnike i potvrde potpisali bez primjedbi.
Sud je u cjelosti prihvatio iskaze gornjih svjedoka kao jasne i nesumnjive jer
se među sobom prožimaju a nijesu suprotni ostalim provedenim dokazima, kao ni
odbrani okrivljenih koji ovim iskazima nijesu prigovorili.
Iz potvrde o privremeno oduzetom oružju, municiji i ispravama o oružju
Ispostave Šavnik br. 04/13 od 05.05. 2013. godine na ime M.A., potvrde o
privremeno oduzetom oružju, municiji i ispravama o oružju Ispostave Šavnik br.
04/13 od 05.05. 2013. godine, na ime Vilotijević Slavka, potvrde o privremeno
oduzetom oružju, municiji i ispravama o oružju Ispostave Šavnik br. 04/13 od
05.05. 2013. godine na ime J.M. , fotokopije službene zabilješke Ispostave
Šavnik br. 220/13-382 od 09.05.2013.godine, fotodokumentacije Ispostave Šavnik
br. 04/13 od 05. 05. 2013. godne, proizilazi, da je od okrivljenih kritične
prilike policija u Šavniku oduzela i to: M.A. lovačku pušku marke »specijal
gwexrlauf- stahl SC«, kal.16mm,broja ..., sa 5 kom.metaka od iste i
poluautomatsku pušku, kineske proizvodnje kal.7,62mm, fabrički broj 14133608,
,V.S. lovačku poluautomatsku pušku marke »Bereta«, kal.12mm,fabr.br...., sa 23
kom.metaka od iste, J. M. lovačku pušku NN marke, ruske proizvodnje,kal.16mm,
fab.br...., sa 14 kom.metaka, pa dalje, da je kritičnog dana u vremenu od 04
do 10h od strane policije u Šavniku izvedena akcija »lov« u rejonu Duži,
Dubrovskog i Dragaljeva, da su na licu mjesta u Dragaljevu zatečeni okrivljeni
u nezakonitom lovu i nedozvoljenom držanju i nošenju naznačenog vatrenog
oružja, te da je vozilo kojim je upravljao okrivljeni M. privremeno oduzeto
radi provjere jer nije imalo registarske oznake, da su se u vozilu »Golf«
reg.oznake PG-... u kojem su zatečeni okrivljeni V. i J., nalazila u
prtljažniku i dva psa.
Sud je u cjelosti prihvatio gornje pisane isprave a ovo sa razloga jer su
jasne i nesumnjive, sastavljene od nadležnih organa sa istinitim sadržajem i u
odgovarajućem zakonskom postupku, pri čemu im stranke nijesu prigovorile.
Iz izvoda iz KE za okrivljene sud je utvrdio da okrivljeni nijesu osuđivani.
Sud je posebno cijenio odbranu okrivljenih, pa je zaključio, da okrivljeni u
cjelosti priznaju krivicu i počinjena krivična djela, koja priznanja su
potpuna i imaju svoju podlogu u dokazima kojima je sud poklonio vjeru.
Na osnovu savjesne i brižljive ocjene provedenih dokaza, a cijeneći sve u
smislu čl.17 i 360 ZKP-a, sud je na pouzdan način zaključio da su okrivljeni
počinili po dva krivična djela ponaosob kako im je stavljeno na teret optužnim
predlogom, a na način, mjesto i u vrijeme kako je to bliže opisano izrekom
presude.
Pravnom ocjenom gore utvrdjenog činjeničnog stanja, sud nalazi da se u
radnjama okrivljenih stiču svi bitni elementi krivičnih djela i to: krivično
djelo nedozvoljeno držanje oružja i eksplozivnih materija iz čl. 403 st. 1 KZ,
koje djelo čini svaki onaj »ko neovlašćeno izradjuje, prodaje, nabavlja, vrši
razmjenu, nosi ili drži vatreno oružje, municiju ili eksplozivne materije« i
krivično djelo nezakonit lov iz čl. 325 st. 1 KZ koje djelo čini svaki onaj ko
lovi divljač za vrijeme lovostaja ili na području gdje je lov zabranjen. U
konkretnom slučaju radi se o blanketnim krivičnim djelima, te je za postojanje
djela iz čl.403 st.1 KZ neophodno da su ispunjeni uslovi iz čl.10 i čl.10a
Zakona o izmjenama i dopunama Zakona o oružju a prema kojem se prema čl.10
Zakona oružje razvrstava u kategorije A,B,C i D, pri čemu je u oružje
kategorije B razvrstano između ostalog i poluautomatsko (tačka 1) i lovačko
vatreno oružje ( tačka 4), dok je odredbom čl.10a st.2 istog Zakona predviđeno
da je zabranjeno nabavljanje, držanje i nošenje oružja kategorije B bez
odgovarajuće isprave o oružju, dok je odredbom čl. 11 Zakona o oružju
zabranjeno nošenje oružja, na javnom mjestu a u konkretnom slučaju vezano za
krivično djelo iz čl. 403 st. 1 KZ u odnosu na okrivljene utvrđeno je, da su
isti držali vatreno oružje tj. lovačke puške, poluautomatske puške i municiju
za isto, kako u vozilima koja su se kretala javnim putevima u lovištu
Dragaljevo, tako i nosili oružje kroz lovište tj. mjesto na kojem je pristup
građanima dozvoljen samo pod određenim uslovima tj. izdatom dozvolom za lov.
Nadalje sud je utvrdio, da su okrivljeni lovili u lovištu »Dragaljevo«
suprotno Pravilniku o izmjeni i dopuni Pravilnika o lovnom sezonama (Sl.list
CG br.34/09, 48/09 i 60/10) koji važi za čitavu teritoriju Crne Gore i kojim
se za divljač određuje vremenski period lovostaja i to: za dlakavu i pernatu
divljač tj. od 28. februara do 01.oktobra tekuće godine, te dalje, da postoji
zabrana obuke i treninga lovačkih pasa shodno čl. 59 Zakona o divljači i
lovstvu u periodu od 1. marta do 30. juna tekuće godine, odnosno shodno čl. 43
istog zakona, zabranjeno je kretanje kroz lovište sa puškom i lovačkim psima
bez odobrenja korisnika lovišta.
U konkretnom slučaju sva trojica okrivljenih su postupali sa umišljajem u
odnosu na svako od počinjenih krivičnih djela, a ovo tim prije jer se bave
lovstvom i jer su bili svjesni da odlaze u lovište, noseći sa sobom vatreno
oružje i municiju a bez dobijene dozvole za lov,da to čine u vrijeme
lovostaja, kada se ne smije loviti divljač a samim tim i ne smije vršiti
odstrel iz vatrenog oružja,odnosno osmatranje i praćenje divljači. Odredbom
čl.56 Zakona o divljači i lovstvu predviđeno je, da lov divljači obuhvata
između ostalog ne samo odstrijel divljači već i radnje traženja, osmatranja,
praćenja divljači i sl. Dakle, okrivljeni su znali da ne smiju držati u svom
vozilu na javnom putu vatreno oružje a samim tim ni nositi kroz lovište, iz
čega dalje proizilazi da su bili potpuno svjesni činjenice da to čine bez
posebnog odobrenja, sa sobom nijesu u momentu kontrole imali ni dozvole za
oružje, i kako su i sami priznali osmatrali su i pratili divljač, odnosno
svjesno držali i nosili oružje uprkos znanju da to ne smiju činiti krećući se
javnim putevima i u vozilima kao prevoznim sredstvima, te su uprkos ovim
saznanjima i svijesti o zabranjenosti gornjih djela okrivljeni voljno
preduzeli inkriminisane radnje.
Odlučujući o vrsti i visini krivičnih sankcija za učinjena krivična djela, sud
je uzeo u obzir sve okolnosti od kojih zavisi njen izbor i visina a sve u
smislu čl. 42 KZ, pa je od olakšavajućih okolnosti za okrivljene uzeo da
ranije nijesu osuđivani, da su priznali počinjena krivična djela i izrazili
iskreno kajanje zbog istih, da se radi o mladim osobama, da je okrivljeni M.
student i da ga izdržavaju roditelji a da okrivljeni V. i J. ostvaruju skromna
mjesečna primanja, pa u odsustvu otežavajućih okolnosti, sud je okrivljenima
za krivično djelo nedozvoljeno držanje oružja i eksplozivnih materija iz čl.
403 st. 1 KZ predhodno utvrdio kazne zatvora u trajanju od po 3 (tri) mjeseca
a za krivično djelo nezakoniti lov iz čl. 325 st. 1 KZ predhodno utvrdio kazne
zatvora u trajanju od po 2 (dva) mjeseca, pa imajući u vidu da se radilo o
sticaju sud je okrivljenima shodno čl.48.52.53 i 54 KZ izrekao uslovnu osudu
sa kojom im je utvrdio jedinstvenu kaznu zatvora u trajanju od po 4(četiri)
mjeseca, koja se neće izvršiti ako okrivljeni u roku od dvije godine ne izvrše
novo krivično djelo, a ovo pri ubjeđenju da će se izrečenom uslovnom osudom
postići svrha kažnjavanja iz čl. 32 KZ.
Sud je okrivljene obavezao na plaćanje paušala u iznosu od po 30 € shodno čl.
226 st.2 tačka 9 i st.3 i čl.229 ZKP-a a imajući u vidu trajanje, složenost
postupka i imovno stanje okrivljenih, dok drugih troškova krivičnog postupka
nije bilo.
Sa iznijetog odlučeno je kao u izreci presude.
OSNOVNI SUD U ŽABLJAKU, dana 24.07. 2013.god.
ZAPISNIČAR PREDSJEDNIK SUDA ,
Ikonija Šibalić,s.r. Mihailo Andjelić,s.r.
PRAVNA POUKA:
Protiv ove presude dozvoljena je žalba u roku
Od 8 dana po prijemu pismenog otpravka
presude, preko ovog suda Višem sudu Bijelo
Polje.