K. 114/13
U IME CRNE GORE
OSNOVNI SUD U CETINJU,kao krivični po sudiji Mariji Ćupić  , kao sudiji
pojedincu, uz učešće Martinović Aleksandre kao zapisničara, u krivičnom
predmetu protiv okrivljenog P.B. iz Cetinja, zbog krivičnog djela sprječavanje
službenog lica u vršenju službene radnje iz čl.375.st.3.u vezi st.1. KZ,
odlučujući po optužnom predlogu Osnovnog državnog tužilaštva iz Cetinja
Kt.br.148/12 od 15.10.2012.godine, nakon održanog glavnog i javnog pretresa
dana 27.09.2013. godine u prisustvu zastupnika optužbe, Đ. M. okrivljenog P.B.
istog dana donio je i javno objavio
P R E S U D U
Okrivljeni P.B. zv. B. od oca I. i majke S. rođene Đ. rođen .....godine u
Cetinju,gdje i prebiva , državljanin Crne Gore ,trgovac,oženjen, otac troje
djece, pismen,sa završenom srednjom školom,lošeg imovnog stanja,osuđivan
presudom Osnovnog suda Cetinje K 146/95 od 04.03.1996.godine zbog krivičnog
djela ugrožavanje javnog saobraćaja iz čl.172.st.3.u vezi st.1.KZ RCG novčanom
kaznom u iznosu od 300,00 dinara.
K r i v j e :
Što je :
Dana 23.08.2012.godine ,oko 08,45 časova u Cetinju,ispred svoje porodične kuće
koja je locirana u ul..... iako svjestan da je zabranjeno silom spriječiti
službeno lice u vršenju poslova javne bezbjednosti ,voljno spriječio
ovlašćenog policijskog službenika -ošt.Đ.D. u vršenju službene radnje
-utvrdjivanja identiteta njegovog sina P.M. a koju službenu radnju je preduzeo
u okviru svojih ovlašćenja iz poslova javne bezbjednosti ,na način što je
istog zadržao rukama u predjelu njegovih ruka ,za koje vrijeme se P.M. udaljio
u nepoznatom pravcu
-čime je izvršio krivično djelo sprječavanje službenog lica u vršenju službene radnje iz čl.375.st.3.u vezi st.1.Krivičnog zakonika.
Pa mu Sud shodno citiranom zakonskom propisu, te primjenom čl. 4, 5, 13, 15,
42, 52, 53, 54 KZ-a i čl. 226 – 229, i 374 ZKP-a izriče
USLOVNU OSUDU
Kojom okrivljenom utvrdjuje kaznu zatvora u trajanju od 6 mjeseci i
istovremeno odredjuje da se navedena kazna neće izvršiti ukoliko okrivljeni u
vremenskom periodu od dvije godine, od dana pravosnažnosti presude ne počini
novo krivično djelo.
Troškova krivičnog postupka nije bilo ,a okrivljeni se obavezuje da na ime
paušala uplati u korist Budžeta Crne Gore iznos od 30,00 eura, a sve u roku od
15 dana po pravosnažnosti presude.
O b r a z lo ž e nj e
Optužnim predlogom ODT-a u Cetinju Kt.br.148/12 od 15.10.2012.godine
okrivljenom P.B. je stavljeno na teret da je počinio krivično djelo
sprječavanje službenog lica u vršenju službene radnje iz čl.375.st.3.u vezi
st.1. KZ-a.
Prvostepena presuda u predmetnoj krivičnopravnoj stvari je ukinuta Rješenjem
Višeg suda u Podgorici Kž.br.663/13 od 04.06.2013.godine i predmet je vraćen
na ponovni postupak i odlučivanje.
Shodno ukidnim razlozima sadržanim u odluci Višeg suda zakazan je glavni
pretres na kojem je Zastupnik optužbe u završnoj riječi ostao pri podnijetom
optužnom aktu. Predložio je da sud okrivljenog oglasi krivim i osudi po
zakonu.
Okrivljeni P.B. je u odbrani naveo da se dana 23.08.2012.godine oko 08,45
časova nalazio u prodavnici u ul.Bajovoj br,...,kojom prilikom je sa sinom M.
vršio istovar robe iz vozila ,kada je došao policajac obraćajući se njegovom
sinu da pomjeri vozilo koje je bilo parkirano ispred kuće G. N. M. je rekao
policajcu da neće da pomjeri vozilo iz razloga što je smatrao da ono ne smeta
odvijanju saobraćaja na tom potezu.Prije toga kamion Komunalnog preduzeća je
bio ušao i izašao ,prošavši nesmetano pored vozila njegovog sina Policajac Đ.
je zatražio od njegovog sina dokumenta ,a ovaj mu je odgovorio da mu tu nijesu
dokumenta ,a i da jesu da mu ih nebi dao kada se tako ponaša ,nakon čega je
otišao do svog vozila marke "Passat" kako bi pogledao da li njegovo vozilo
zaista smeta odvijanju saobraćaja.U tom momentu Đ. je krenuo ka motoru koji je
parkirao u blizini prodavnice, vjerovatno sa namjerom da pođe sa M. kada mu je
prijateljski rekao "Đ. srediće se to,pomjeriće auto",držeći ga blago u
predjelu ruke, isključivo sa namjerom da nastavi razgovor sa njim ,pošto je
isti već bio krenuo motorom.Niukom slučaju nije imao namjeru da Đ. spriječi u
vršenju službene radnje ,a sami čin držanja za ruku je bio više mahinalan i
usmjeren na odvijanje razgovora. Naveo je da su prilikom ovog događaja bili
prisutni njegovi sinovi.U postupku suočenja sa oštećenim je naveo da je samo
mahinalno u predjelu nadlaktice uhvatio oštećenog i rekao mu da nema preblema,
te da će se vozilo skloniti. Na kraju je istakao da mu je žao što je došlo do
ovog dogadjaja, te da je sa oštećenim u korektnim odnosima, da ga je primio
nakon ovog dogadjaja u svoje vozilo i da su zajedno putovali od Podgorice
prema Cetinju kada je oštećeni išao na posao.
Radi razrješenja ove krivičnopravne stvari Sud je u dokaznom postupku na
glavnom pretresu proveo dokaze:na saglasan predlog stranaka umjesto
neposrednog saslušanja pročitao iskaz ošt.Đ.D. te u smislu čl.356.st.4 ZKP-a
pročitao iskaze uredno pozvanih svjedoka, P.M. i P. I.  te pročitao izvještaj
iz kaznene evidencije UP Ispostave Cetinje 23 br.02-245/12 -4868 od
14.12.2012.godine za okrivljenog .
Iz iskaza oštećenog Đ.D. proizilazi da je dana 23.08.2012.godine od strane
komandira za saobraćaj Dž. A. upućen na glavni ulaz Zelene pijace sa zadatkom
da ukloni vozilo koje je smetalo odvijanju saobraćaja, na način što se zbog
istog vozilo komunalne službe nije moglo uputiti ka kontejnerima koji su se
nalazili na samoj pijaci .Dolaskom na lice mjesta zatekao je bijeli Passat
budvanskih tablica i pitao jednog od pijačnih prodavaca čije je vozilo ,a ovaj
mu je rekao da je P.a koji drže prodavnicu na sporednom ulazu u pijacu.Uputio
se ka prodavnici i zatekao oca i sina za koje je znao da se prezivaju P. kako
istovaraju robu iz vozila.Mladja osoba mu je na njegovo pitanje o čijem se
vozilu radi odgovorila da je to njegovo vozilo ,a kada mu je rekao da mora
ukloniti vozilo jer je bilo parkirano na samom ulazu u pijacu i ometalo
odvijanje saobraćaja na toj lokaciji ,isti mu je najprije rekao da neće,a
njegov otac se umješao u razgovor govoreći da će vozilo biti
sklonjeno.Međutim,mlađa osoba M. P. ponovo je rekao da neće da ga pomjeri
upućujući mu pritom riječi "jebi se tamo klošaru jedan" ,udaljavajući se sa
lica mjesta.Nakon ovako izgovorenih riječi krenuo je za njim kako bi od njega
uzeo podatke ,ali ovaj nije stao,da bi njegov otac stao ispred njega i uhvatio
ga za ruke, a za koje se vrijeme M. dodatno udaljavao.Sami momenat
sprječavanja obavljanja njegove službene radnje koja je bila usmjerena na
identifikaciju mlađeg P. se odvijao na način što ga je P.B. sa obadvije ruke
uhvatio u predjelu njegove obadvije ruke i to srednjim intezitetom ,koji je
bio dovoljan da ga spriječi da privede P.M. i od istog uzme identifikacione
podatke .Za to vrijeme okrivljeni mu je rekao da je to njegov sin i da će
pomjeriti auto.Kada ga je ovaj pustio P.M.se bio izgubio iz njegovog vidokruga
. U postupku suočenja sa okrivljenim P.B. decidno je ostao pri navodima svog
iskaza, pojašnjavajući da je zadržan rukama u predjelu ruka od stane
okrivljenog, te da kada se okrenuo da vidi gdje je sin okrivljenog, a želeći
da sprovede službenu radnju utvrđivanje identiteta lica okrivljeni mu je rekao
"to je moj sin" držeći ga pri tom za ruke, a on mu je na to odgovorio" i ja
sam nečiji sin" i rekao mu nekoliko puta da ga pusti i istrgao svoje ruke ,a
prije toga je pozvao pojačanje koje je u međuvremenu stiglo. Oštećeni je
naglasio da se događaj nije desio na način kako je predstavio okrivljeni, već
da su mu ruke zadržane od strane okrivljenog, to jeste da je sprečavan u
izvršenju službene radnje.
Nije se pridružio krivičnom gonjenju i nije postavio imovinskopravni zahtjev.
Iz iskaza svjedoka P.M. proizilazi da je dana 23.08.2012.godine,oko 08,45
časova pomagao ocu B. da istovari robu iz svog vozila koje se nalazilo ispred
njihove kuće u ul.Bajovoj ... Najedanput je došao policajac Đ. D. sa pitanjem
čiji je Passat koji se nalazi na drugom kraju zelene pijace ,a on mu je
odgovorio da se radi o njegovom autu, pitajući da li smeta.Ovaj mu je rekao da
se mora pomjeriti kako bi prošao kamion komunalnog preduzeća. Rekao mu je da
neće da pomjeri auto jer je smatrao da kamion može nesmetano da prođe i da
pomjere auto N. M..Isti mu je tražio dokumenta, drsko mu se unoseći u lice ,a
takvo njegovo ponašanje ga je iziritiralo i rekao mu je da neće da mu da
dokumenta na uvid.Primjetio je da je ovaj tražio pojačanje preko mobilnog
telefona ,nakon čega je krenuo kući da uzme ključ od auta da se uvjeri da li
zaista njegovo vozilo smeta odvijanju saobraćaja.Sa istim je ostao njegov otac
u uljudnoj priči. Nije vidio momenat kada je njegov otac zadržao policajca ,na
način što ga je držao za ruke .U momentu kada je izašao iz kuće policajac ga
je pitao kako se zove ,našta mu je odgovorio " neznam ko sam" i uputio se ka
svom vozilu sa namjerom da pogleda da li zaista smeta odvijanju saobraćaja
.Vidio je policajca kako ide sa motorom u nepoznatom pravcu.Kada je stigao
blizu svog vozila primjetio je policajca u blizini istog ,ali nije prilazio
vozilu plašeći se da ga ovaj ne privede.Za to vrijeme njegov otac se nalazio
ispred kuće. Za očevu inkriminisanu radnju saznao je tek u prostorijama
Ispostave Cetinje u momentu kada mu je ovlašćeni policijski službenik pročitao
osnove sumnje za koje se isti tereti ,dakle nikakvo neposredno saznanje o
eventualnom momentu hvatanja za ruke policajca od strane njegovog oca
nema.Nije primijetio što se dešavalo između njegovog oca i policajca jer je
bio otišao da uzme ključ od vozila u slučaju da isto treba pomjeriti. Ne može
se izjasniti o identitetu lica koja su prolazila u tom trenutku. Dodao je da
je policajac navedenog dana bio u alkoholisanom stanju.
Iz iskaza svjedoka P. I. proizilazi da je policajac došao da M. pomjeri auto.
Policajac je krenuo da traži od M. dokumenta, a za to vrijeme mu je njegov
otac rekao nema problema i pri tom ga samo uhvatio svojom rukom za njegovu
ruku mahinalno i obratio mu se riječima "riješićemo to". Policajac je bio u
pijanom stanju i kao malo se trgao.
Iz izvještaja iz kaznene evidencije UP Ispostave Cetinje 23 br.02-245/12 -4868
od 14.12.2012.godine za okrivljenog proizilazi da je osuđivan presudom
Osnovnog suda Cetinje K 146/95 od 04.03.1996.godine zbog krivičnog djela
ugrožavanje javnog saobraćaja iz čl.172.st.3.u vezi st.1.KZ RCG novčanom
kaznom u iznosu od 300,00 dinara.
Analizirajući rezultate dokaznog postupka te na osnovu savjesne i brižljive
ocjene svih provedenih dokaza pojedinačno i u svojoj ukupnosti sud je
nesumnjivo utvrdio da je okr. P.B. počinio krivično djelo sprječavanje
službenog lica u vršenju službene radnje iz čl. 375. st. 3. u vezi st. 1
Krivičnog zakonika u vremenu, mjestu i na način bliže opisan dispozitivom ove
presude.
Utvrdjujući činjenice radi pravilnog odredjenja materijalnopravnog odnosa u
ovoj krivčno pravnoj stvari sud je nesumnjivo utvrdio da je okrivljeni dana
23.08.2012.godine ,oko 08,45 časova u Cetinju,ispred svoje porodične kuće koja
je locirana u ul.Baja Pivljanina br....iako svjestan da je zabranjeno silom
spriječiti službeno lice u vršenju poslova javne bezbjednosti ,voljno
spriječio ovlašćenog policijskog službenika -ošt. Đ.D.u vršenju službene
radnje -utvrdjivanja identiteta njegovog sina P.M. koju službenu radnju je
preduzeo u okviru svojih ovlašćenja iz poslova javne bezbjednosti ,na način
što je istog zadržao rukama u predjelu njegovih ruka ,za koje vrijeme se P.M.
udaljio u nepoznatom pravcu.
Naime, u ovakvim se radnjama okrivljenog koje se sastoje u spriječavanju silom
ovl.policijskog službenika u vršenju službene radnje - utvrdjivanja identiteta
P. M. sina okrivljenog,a koju je radnju preduzimao u okviru svojih ovlašćenja
i koje svojstvo mu je predviđeno odredbama čl. 142. KZ-a,te kod činjenice da
je djelo svršeno, obzirom da je službeno lice bilo spriječeno da izvrši
službenu radnju, stiču sva subjektivna i objektivna obilježja krivičnog djela
u pitanju, pri čemu je sud određujući subjektivni odnos okrivljenog prema
učinjenom krivičnom djelu utvrdio da je okrivljeni bio svjestan svog djela i
njegovih obilježja ,tj.da je htio njegovo izvršenje -postupao je sa
umišljajem.
Po mišljenju suda oštećeni je objektivno predstavio konkretni dogadjaj i
radnje koje je tom prilikom preduzeo okrivljeni , što je objasnio i u postupku
suočenja,tako da je njegovom iskazu sud poklonio vjeru.
Cjeneći odbranu okrivljenog sud je našao da ista nije uvjerljiva i objektivna,
već naprotiv samo i isključivo sračunata na izbjegavanje krivičnopravne
odgovornosti, u kojoj funkciji je i njegov pokušaj da iskaz oštećenog
predstavi kao iskaz koji je motivisan potrebom da mu namjesti nešto što on
nije uradio, koja odbrana je neuvjerljiva, tj.rezultat dokaznog postupka ne
može formirati zaključak u pravcu one dokazne snage iskaza oštećenog koju
potencira okrivljeni u svojoj odbrani, posebno pritom imajući u vidu iskaz
svjedoka -sinova okrivljenog koji takođe potenciraju da je oštećeni taj koji
je nedoličnim ponašanjem izazvao incidentnu situaciju,dok je ponašanje
okrivljenog tom prilikom po njihovom kazivanju bilo uljudno,a koje iskaze sud
nije prihvatio jer su očigledno pristrasni .
Naime ,po mišljenju suda je posve nelogično da oštećeni nije sprječen u
vršenju svoje službene radnje ,odn.da je ponašanje okrivljenog tj,kako on kaže
čin  držanja za ruku više mahinalan i usmjeren na odvijanje razgovora oštećeni
pozivao pojačanje,a kod činjenice da ranije nije imao bilo kakvih nesuglasica
sa okrivljenim.
Nadalje, prilikom izbora vrste i visine krivične sankcije koju će sud izreći
okrivljenom P.B. sud je cijenio sve okolnosti iz čl. 42. KZ-a, koje su od
uticaja da kazna bude manja ili veća, pa je od olakšavajućih okolnosti na
strani okrivljenog cijenio okolnosti pod kojima je izvršeno predmetno krivično
djelo,iskreno izraženo kajanje zbog počinjenog djela, korektno držanje pred
sudom, da se oštećeni nije pridružio krivičnom gonjenju i da nije postavio
imovinskopravni zahtjev,dok otežavajućih okolnosti na strani okrivljenog van
bitnih obilježja krivičnog djela u pitanju nije bilo,(sud je imao u vidu izvod
iz kaznene evidencije za okrivljenog ,ali obzirom na krivično djelo za koje je
osuđen ugrožavanje javnog saobraćaja iz čl.172.st.3.u vezi st.1.KZ RCG,vrstu
osude-novčana kazna  i vrijeme koje je prošlo od ranije osude -1996.godina do
izvršenja predmetnog krivičnog djela, nije mogao uzeti kao otežavajuću
okolnost na strani okrivljenog) pa je sud istom utvrdio kaznu u trajanju od od
šest mjeseci zatvora i istovremeno našao da su ispunjeni uslovi iz čl. 53 i 54
KZ-a, za izricanje uslovne osude, pa je istom izrekao uslovnu osudu kao
posebnu vrstu krivične sankcije odmjerivši je kao u izreci, uz uvjerenje suda
da će se u konkretnom slučaju, a uzimajući u obzir ličnost počinioca, i sa
tako utvrdjenom kaznom, i rokom provjere od dvije godine postići svrha njenog
izricanja predvidjena čl. 52. KZ-a.
Sud je prilikom izricanja uslovne osude posebno imao okolnosti koje su
nastupile nakon izvršenja djela ,da su okrivljeni i oštećeni u korektnim
odnosima,da čak i putuju zajedno vozilom okrivljenog.
Troškova krivičnog postupka nije bilo ,a shodno odredbama čl.226-229 ZKP-a,
okrivljeni je obavezan da na ime paušala uplati iznos od 30,00 eura, u korist
budžeta Crne Gore u roku od 15 dana po pravosnažnosti presude pod prijetnjom
prinudnog izvršenja, koji je Sud odredio uzimajući u obzir konkretan slučaj,
trajanje postupka i imovne prilike okrivljenog.
Sa svega izloženog odlučeno je kao u izreci presude u smislu čl.374. ZKP-a.
OSNOVNI SUD U CETINJU
dana 27.09.2013. godine
Zapisničar, S u d i j a
Martinović Aleksandra Marija Ćupić
PRAVNA POUKA :
Protiv ove presude može se izjaviti
žalba u roku od 8 dana od dana
prijema Višem Sudu u Podgorici ,
a preko ovog Suda .