K.br.16/13
U IME CRNE GORE
Osnovni sud u Kolašinu kao prvostepeni krivični po predsjedniku suda Arsenu
Popoviću kao sudiji pojedincu uz učešće zapisničara Mrdak Ljiljane, u
krivičnom predmetu protiv optuženih V. G., B.R., L. M. i P. M., svi iz K.,
zbog krivičnog djela nasilničko ponašanje iz čl.399 Krivičnog zakonika u
sticaju sa krivičnim djelom teška tjelesna povreda iz čl. 151.st.1. Krivičnog
zakonika u vezi čl. 23 Krivičnog zakonika, po optužnom predlogu ODT iz
Kolašina Kt.br.4/13 od 27.02.2013. godine, nakon održanog glavnog javnog
pretresa dana 22.10.2013. godine u prisustvu zamjenika ODT Kolašin Šćepanović
Maje, optuženih V. G., B. R., L. M.i P.M., te oštećenih K.B.i K. B., donio je
i javno objavio,-
P R E S U D U
Optuženi:
1. V. G., jmbg....., od oca Z. i majke Lj. rodj. G., rodjen .... godine, u
P., sa prebivalištem u K. - Ul. M. bb, Crnogorac, državljanin CG, nezaposlen,
neoženjen, pismen, završio višu poslovnu školu, srednjeg imovnog stanja,
govori crnogorskim jezikom, neosudjivan.
2. B.R., jmbg...., od oca M. i majke M. rodj. M., rodjen .... godine u K.,
gdje i živi - B.bb, Crnogorac, državljanin CG, nezaposlen, oženjen, pismen,
završio srednju školu, srednjeg imovnog stanja, govori srpskim jezikom,
neosudjivan.
3. L. M., jmbg...., od oca D. i majke T. rodj. K., rodjen. .... godine u P.,
sa prebivalištem u K. - P. bb, Crnogorac, državljanin CG, student, neoženjen,
pismen, završioo srednju školu, srednjeg imovnog stanja, govori crnogorskim
jezikom, neosudjivan.
4. P.M., jmbg.., od oca R. i majke E. rodj. T., rodjen .... godine u M., sa
prebivalištem u K. - B. bb, Crnogorac, državljanin CG, nezaposlen, neoženjen,
pismen, završio srednju školu, srednjeg imovnog stanja, govori srpskim
jezikom, neosudjivan.
K r i v i s u:
Zato što su:
Dana 21.11.2012. godine, oko 23,45 časova, u Kolašinu, u ugostiteljskom
objektu "G." vlasništvo P. V. iz K., izazivanjem tuče i drskim i bezobzirnim
ponašanjem ugrozili spokojstvo gradjana i remetili javni red i mir te pritom
teško tjelesno povrijedili oštećenog K. B., na način što su bez povoda napali
oštećene K.B. i K. B. i to tako što su ih u lokalu "G.", a potom i na prostoru
ispred lokala udarali rukama i nogama u predjelu glave i tijela, kojom
prilikom je K. B. zadobio teške tjelesne povrede manifestovane u fidu kidanja
prednje ukrštene veze unutrašenjeg prostora koljenog zgloba lijeve noge,
nagnječine kože čeonog predjela ličnog djela glave, te desne strane
donjovilične regije lica i desnog jagodičnog predjela, rane razderotine kože
čeonog predjela ličnog djela glave, oguljotine sa krvnim podlivom iznad
lijevog očnog predjela ličnog djela glave, nagnječine kože desne strane
grudnog koša sa naprsnućem osmog rebra, te lopatične regije, opekotine kože
podlaktice desne ruke, preloma baze kosti drugog članka malog prsta lijeve
šake sa odlomljenošću dijela ove kosti, dok je K.B. zadobio lake tjelesne
povrede manifestovane u vidu nagnječine i oguljotine kože čeonog predjela
ličnog djela glave, nagnječine kože lijeve usna školjke spoljašnjeg usnog
otvora, lijevog slepočnog predjela glave, nagnječine lijeve jagodične regije,
te nagnječine očne jabučice lijevog oka, povrede donje usne spoljašnjeg usnog
otvora i rascjepa jezika, ogrebotine kože zadnje strane vrata, povrede palca
desne ruke i nagnječine zadnje strane nadkoljenice,
- čime su izvršili krivično djelo nasilničko ponašanje iz čl.399 KZ u sticaju
sa krivičnim djelom teška tjelesna povreda iz čl.151.st.1. KZ, kao
saizvršioci.
I
Pa sud okrivljenima V.G., B. R., L. M. i P. M., primjenom citiranih zakonskih
odredbi te čl. 48.st.1. Krivičnog zakonika,-
U T V R DJ U J E
- za krivično djelo nasilničko ponašanje iz čl.399 Krivičnog zakonika kaznu
zatvora u trajanju od po 3 (tri) mjeseca,
- za krivično djelo teška tjelesna povreda iz čl.151.st.1. Krivičnog zakonika
kaznu zatvora u trajanju od po 4 (četiri) mjeseca,
Pa im sud za izvršena krivična djela primjenom citirane zakonske odredbe te
čl.48.st.2., 52, 53 i 54 Krivičnog zakonika, te čl.229 i 374 ZKP-a, i z r i č
e,-
USLOVNU OSUDU
Kojom okrivljenima utvrdjuje kaznu zatvora u trajanju od po 6 (šest) mjeseci i
istovremeno odredjuje da se ista neće izvršiti ukoliko okrivljeni u roku od 2
(dvije) godine ne počine novo krivično djelo.
Obavezuju se okrivljeni da solidarno plate troškove krivičnog postupka u
iznosu od 93,50 €, te da na ime sudskog paušala plate iznos od po 20,00 €, u
roku od 15 dana od dana pravosnažnosti ove presude a uplatom na žiro-račun
br.832-196-94 koji se vodi na ime Osnovnog suda Kolašin.
O b r a z l o ž e nj e
Optužnim predlogom ODT iz Kolašina Kt.br.4/13 od 27.02.2013. godine stavljeno
je na teret optuženima V. G., B. R., L.M. i P.M., svi iz K., da su počinili
krivično djelo nasilničko ponašanje iz čl.399 Krivičnog zakonika u sticaju sa
krivičnim djelom teška tjelesna povreda iz čl.151.st.1.Krivičnog zakonika, kao
izvršioci.
Okrivljeni V. G. u svojoj odbrani u bitnom je naveo da se sa oštećenima K. B.
i K.B. poznaje od ranije, te da do kritičnog dogadjaja sa njima nije imao bilo
kakav sukob. Da je dana 21.11.2012. godine oko 23,30 časova sa svojim
drugovima B.R., L. M. i P. M. svratio u loka "G." da popije piće, te da je u
lokalu primjetio K.B.i K. B., te da je u jednom trenutku došlo do verbalnog
sukoba izmedju njega i K. B. a da je razlog bio daljinski upravljač od
televizora zbog kojeg je došlo ubrzo zatim i do guranja a nakon toga i tuče
izmedju njih dvojice, te medjusobnog udaranja u unutrašnjosti lokala. Prisutni
u lokalu su uspjeli da prekinu tu tuču ali se fizički sukob nastavio i ispred
lokala gdje su se medjusobno udarali, dok su u tuči učestvovali i drugi tj.
društvo okrivljenog kao i oštećeni sa njegovim društvom. Navodi da je u tuči
bilo obostranog udaranja da bi u jednom trenutku tuča prestala, a nakon čega
su K.B. i B.otišli u stanicu policije i čitav kritični dogadjaj prijavili.
Okrivljeni je kako u svojoj odbrani tako i u završnoj riječi istakao da se u
medjuvremenu pomirio sa oštećenima, da izražava žaljenje što se sve odigralo
na opisani način uz obećanje da se to ubuduće isto neće ponoviti.
Okrivljeni B. R.u svojoj odbrani u bitnom je naveo da je kritičnog dana sa
svojim drugovima V. G., L. M. i P. M. došao u kasnim večernjim časovima u
lokal "G." da popije piće, te da su u tom lokalu zatekli i oštećene K.B.i K.
B.. Da je u jednom trenutku došlo do verbalnog konflikta izmedju V.G. i K.B.da
bi taj sukob u jednom trenutku doveo do fizičkog obračuna izmedju imenovanih,
a da je razlog bio neki daljinski upravljač od televizora. Da je tada došlo do
medjusobne razmjene udaraca izmedju V. i K.B. ali da su prisutni u lokalu
uspjeli da ih razvade, te da je taj fizički sukob nastavljen i nakon izlaska
iz lokala. Ispred lokala u fizički sukob se uključio i oštećeni K.B., sa kojim
je on imao fizički sukob kojom prilikom je istog udarao u predjelu glave i
tijela, da bi u jednom trenutku tuča prestala i nakon toga su K. otišli i
prijavili kritični dogadjaj. Okrivljeni je kako u svoj odbrani tako i u
završnoj riječi istakao da je došlo do izmirenja sa oštećenima, da izražava
žaljenje što se sve odigralo na opisani način uz obećanje da se isto neće
ponoviti.
Okrivljeni L. M. u svojoj odbrani u bitnom je naveo da je kritičnog dana sa
svojim drugovima V.G., B. R. i P. M. u kasnim večernjim časovima otišao u
lokal "G." da popiju piće, gdje je primjetio K. B. i B.. Da je u jednom
trenutku došlo do verbalnog konflikta izmedju V. G.i K.B. oko daljinskog
upravljača od televizora što je uslovilo i njihov fizički sukob tj. medjusobno
udaranje koje su uspjeli da prekinu razvadjanjem. Medjutim, taj sukob se
nastavio i ispred lokala "Galerije" kada je nastala opšta tuča sa braćom K. sa
jedne strane i našeg društva sa druge strane, da bi u jednom trenutku tuča
prestala a K.otišli u policiju da prijave kritični dogadjaj. Okrivljeni je
kako u svojoj odbrani tako i u završnoj riječi istakao da je u medjuvremenu
došlo do izmirenja, da izražava žaljenje što se sve odigralo na opisani način
uz obećanje da se isto neće ponoviti.
Okrivljeni P.M.u svojoj odbrani u bitnom je naveo da je kritičnog dana sa
svojim drugovima V.G., B. R. i L. M. u kasnim večernjim časovima otišli u
lokal "G." da popiju piće, te da su u lokalu u tom trenutku bili K.B. i B.. Da
je u jednom trenutku došlo do verbalnog sukoba izmedju V.G.i K.B. oko
daljinskog upravljača, što je u jednom trenutku dovelo i do fizičkog obračuna
izmedju istih, naime, došlo je do medjusobnog udaranja V.G. i K.B.. Uspjeli
smo da razvadimo V. i K. B., da bi isti sukob bio nastavljen ispred lokala uz
učestvovanje više lica sa obje strane. Nakon tuče K. B. i B. kritični dogadjaj
prijavili su u policiji Kolašin. Okrivljeni je kako u svojoj odbrani tako i u
završnoj riječi istakao da je u medjuvremenu došlo do izmirenja sa oštećenima,
da izražava žaljenje što se sve odigralo na opisani način uz obećanje da se
isto neće ponoviti.
Sud je u dokaznom postupku saslušao oštećene K. B. i K. B., po saglasnom
predlogu stranaka pročitao iskaze svjedoka P.V., P. V. i B.Č. date tokom
vodjene istrage kod ODT Kolašin, pročitao izvještaj ljekara specijaliste Doma
zdravlja Kolašin na ime K. B. br.580 od 21.12.2012. godine, pročitao izvještaj
ljekara Jedinice za HMP na ime K. B.od 22.11.2012. godine, pročitao izvještaj
ljekara dr. J. Z. na ime K.B. od 23.11.2012. godine, pročitao izvještaj
ljekara specijaliste Opšte bolnice Bijelo Polje na ime K.B. od 23.11.2012.
godine, pročitao izvještaj KC CG na ime K. B. od 26.11.2012. godine, pročitao
izvještaj ljekara specijaliste KC CG na ime K. B. od 27.11.2012. godine i od
12.12.2012. godine, pročitao izvještaj ljekara za HMP U Kolašinu na ime K.B.od
22.11.2012. godine, pročitao izvještaj dr. J. Z.na ime K.B. od 22.11.2012.
godine, pročitao izvještaj ljekara specijaliste Opšte bolnice Bijelo Polje na
ime K. B. od 23.11.2012. godine, pročitao izvještaj ljekara specijaliste KC CG
na ime K.B. od 27.11.2012. godine, pročitao izvještaj ljekara specijaliste
Doma zdravlja Kolašin na ime K. B. od 29.11.2012. godine, pročitao nalaz i
mišljenje vještaka medicinske struke dr. B.B. od 16.01.2013. godine, pročitao
izvod iz kaznene evidencije na ime okrivljenog P.M. izdat od Uprave policije -
Ispostava Mojkovac, pročitao izvod iz kaznene evidencije na ime okrivljenog L.
M. izdat od Uprave policije - PJ Podgorica, pročitao izvod iz kaznene
evidencije na ime okrivljenog V. G. izdat od Uprave policije - PJ Podgorica,
te pročitao izvod iz kaznene evidencije na ime okrivljenog B. R. izdat od
Uprave policije - Ispostava Kolašin.
Oštećeni K.B.u svom iskazu u bitnom je naveo da je dana 21.11.2012. godine sa
svojim bratom B. i P.V. sjedio u lokalu "G.", da su negdje oko 23,40 časova u
kafanu ušli V. G., B. R., L. M. i P.M.. Da je u jednom trenutku izmedju njega
i V. G. došlo do prepirke oko nekog daljinskog upravljača kao i zbog puštanja
muzike u lokalu, da ga je V. G. u jednom trenutku bez povoda udario zatvorenom
šakom po desnoj strani lica a drugom rukom u predjelu lijevog oka, usled kojih
udaraca je pao. Nadalje je naveo da je tada V.G.nastavio da ga udara pesnicama
u predjelu glave i tijela, a u tom trenutku je B.R. napao njegovog brata K. B.
i udarao ga pesnicama po glavi i tijelu. Pojasnio je da je zadobio i opekotine
na desnoj podlaktici jer ga je V.G. tukao u blizini furune koja je bila
naložena, a u jednom trenutku uspijeva da se otrgne od V.G.kada je izašao
izvan lokala. Ispred lokala ga je ponovo V.G.oborio i udarao ga nogama dok je
bio u ležećem položaju, a tada su ga nogama udarali i L.M. i P.M., dok se B.
R.tukao sa njegovim bratom. Nakon toga V., B., L. i P.bježe sa lica mjesta a
ubrzo zatim dolazi patrola policije koja je njega i njegovog brata K.B.
prevezla do Zavoda za HMP zbog ukazivanja pomoći zbog zadobijenih povreda u
tuči. Oštećeni K. B. na kraju svog iskaza kao i u završnoj riječi je istakao
da se sa okrivljenima izmirio te da sa tih razloga ne postavlja imovinsko-
pravni zahtjev niti se pridružuje krivičnom gonjenju.
Oštećeni K.B. u svom iskazu je naveo da je dana 21.11.2012. godine sa svojim
bratom B. i P. V. sjedio u lokalu "G.", da su u jednom trenutku u lokal ušli
V.G., L. M., P. M. i B. R., da bi u jednom trenutku došlo do verbalnog
konflikta izmedju njegovog brata B. i V. G. oko nekog daljinskog upravljača i
puštanja muzike a da bi nakon toga došlo do medjusobnog udaranja izmedju njih
dvojice. Nadalje navodi da je tada krenuo da zaštiti svog brata ali da ga je u
tome spriječio B.R.tako što počinje da ga udara zajedno sa L. M.pesnicama.
Primjetio je da u jednom trenutku V.G.izvlači njegovog brata B. izvan lokala,
zbog čega nekako i on uspjeva da izadje ispred lokala kako bi zaštitio brata i
tu se nastavlja tuča tako što ga B. R.opet udara pesnicom u predjelu glave, a
tada je primjetio da njegov brat leži ispred lokala sa brojnim povredama.
Pojasnio je da su ga u jednom trenutku pored B.udarali i V. G., L. M. i P. M.i
to nogama u predjelu tijela. Isti su nakon toga se udaljili sa lica mjesta a
ubrzo zatim tu je došla patrola policije. Na kraju svog iskaza kao i u
završnoj riječi oštećeni je naveo da se izmirio sa okrivljenima te da se sa
tih razloga ne pridružuje krivičnom gonjenju prema istim niti postavlja
imovinsko pravni zahtjev.
Svjedok B.Č.u svom iskazu pred ODT Kolašin u bitnom je naveo da je kritičnog
dana u večernjim časovima sjedio u Lokalu "G." i da su se tu nalazili braća K.
a nešto kasnije su u lokal došli i V. G., B.R., L.M. i P. M.. Primjetio je da
je u jednom trenutku došlo do svadje izmedju V. G. i jednog od braće K.koji su
se otimali oko daljinskog upravljača, te da su se odmah nakon toga medjusobno
potukli kojom prilikom su razmijenili više udaraca. Ostali u lokalu su počeli
da ih razvadjaju da bi u jednom trenutku svi oni napustili lokal. Naveo je da
nije izlazio ispred lokala te da nezna šta se tamo odigravalo i dali je bilo
tuče.
Svjedok P. V. u svom iskazu pred ODT Kolašin u bitnom je navela da je vlasnik
ugostiteljskog objekta "G.", te da su dana 21.11.2012. godine oko 23,00 časa u
lokal došli K. B., K. B. i P. V., da nakon kraćeg vremena u lokal su ušli
V.G., B. R., P. M.i L. M., da bi u jednom trenutku došlo do konflikta izmedju
V. G. i K. B.oko daljinskog upravljača a u jednom trenutku je primjetio kako
V. G.udara pesnicom u predjelu glave K. B.koji je od tog udarca pao, a u tom
trenutku su prisutni ustali kako bi razvadili V. G.i K. B.. U tom trenutku je
došlo do opšteg guranja i udaranja, ali je navela da nezna ko je koga udarao,
već je samo uspjela da izadje izvan lokala kako bi pozvala policiju. Nakon što
je završila razgovor sa policijom, navela je da je primjetila K.B.i K.B. koji
su ustajali ispred lokala a u tom trenutku V. G., B.R., L.M. i P.M. se
udaljavaju sa lica mjesta. Pojasnila je da je ispred lokala vidjela polomljene
flaše i da je lokal unutra bio totalno demoliran.
Svjedok P.V. u svom iskazu pred ODT Kolašin u bitnom je naveo da je dana
21.11.2012. godine bio u lokalu "G." u društvu sa K.B. i K.B., da su u jednom
trenutku u lokal ušli V. G., B. R., P. M. i L. M.. Naveo je da je u jednom
trenutku došlo do sukoba izmedju V. G. i K. B. i da je tom prilikom V.G. zadao
više udaraca K. B. od kojih udaraca je isti pao na pod lokala i da tada ustaju
B.R., P. M.i L. M. i prilaze V.G. i K. B.. Naveo je da se tada stvorila velika
gužva i da je i sam pokušavao da razvadi navedena lica, da je u jednom
trenutku primjetio kako K. B.pada na furunu i da je i sam V.G. posrnuo. Nakon
izvjesnog vremena svi su izašli iz lokala gdje V. G. nastavlja da udara K.B.a
L.M. i P. M.zajedno sa V.G.udaraju K.B. pesnicama i nogama po čitavom tijelu.
Istovremeno B. R. udara više puta pesnicama u predjelu glave K.B., te da je on
za svo vrijeme pokušavao da iste razvadi. U jednom trenutku tuča je prestala a
V., B., P. i L. su napustili lice mjesta, dok su K. B. i B.imali vidne povrede
po glavi, dok se K. B. žalio da mu je povrijedjeno koljeno koje je ranije
operisao.
Uvidom u ljekarsku dokumentaciju na ime K.B. i K. B. kao i iz nalaza i
mišljenja vještaka medicinske struke dr. B.B. sud je utvrdio da je K.B. u
predmetnoj tuči zadobio teške tjelesne povrede manifestovane u vidu kidanja
prednje ukrštene veze unutrašnjeg prostora koljenog zgloba lijeve noge,
nagnječine kože čeonog predjela ličnog djela glave, nagnječine desne strane
donjovilične regije lica i desnog jagodičnog predjela, rane razderotine kože
čeonog predjela ličnog dijela glave, oguljotine sa krvnim podlivom iznad
lijevog očnog predjela ličnog dijela glave, nagnječine kože desne strane
grudnog koša sa naprsnućem osmog rebra, te nagnječine kože trbuha, oguljotina
i krvnih podliva ledja u predjelu iznad lopatične regije, opekotine kože
podlaktice desne ruke, preloma baze kosti drugog članka malog prsta lijeve
šake sa odlomljenošću dijela te kosti, dok je K. B. iste prilike zadobio lake
tjelesne povrede manifestovane u vidu nagnječine i oguljotine kože čeonog
predjela ličnog dijela glave, nagnječine kože lijeve usne školjke spoljašnjeg
usnog otvora, lijevog slepočnog predjela glave, nagnječine lijeve jagodične
regije i očne jabučice lijevog oka, povrede donje usne spoljašnjeg usnog
otvora i rascjepa jezika, ogrebotine kože zadnje strane vrata, povrede palca
desne ruke i nagnječine zadnje strane nadkoljenice.
Uvidom u izvode iz kaznenih evidencija na ime okrivljenih P.M., L. M., V. G. i
B.R., utvrdjeno je da imenovani do sada nijesu osudjivani.
Nakon sprovedenog dokaznog postupka, cijeneći navode javne optužbe, odbrane
okrivljenih i izvedene dokaze kako pojedinačno tako i u njihovoj medjusobnoj
povezanosti, sud je utvrdio da su činjenice iz opisa izreke presude u svemu
dokazane te da su okrivljeni V. G., B. R., L. M. i P.M., kao saizvršioci,
počinili krivična djela nasilničko ponašanje iz čl.399 KZ i teška tjelesna
povreda iz čl.151.st.1. Krivičnog zakonika.
Prilikom ocjene postojanja krivičnog djela nasilničkog ponašanja iz čl.399 KZ
koje se stavlja na teret okrivljenima V. G., B. R., L. M. i P. M., sud je
utvrdio da su okrivljeni svojim radnjama ostvarili sva bitna obilježja bića
krivičnog djela nasilničko ponašanje jer su bez ikakvog povoda i razloga
napali oštećene K. B. i K. B. nanoseći im tjelesne povrede, a okrivljeni
nijesu imali nikakav motiv da se prema oštećenim ponašaju na opisani način,
dok iz iskaza saslušanih svjedoka proizilazi činjenica da su okrivljeni
kritične prilike polomili čaše i flaše te prevrtali inventar u lokalu "G." te
se na taj način drsko i bezobzirno ponašali u gruboj suprotnosti sa
prihvaćenim pravilima ponašanja. Na osnovu navedenog nesporno je zaključeno da
su okrivljeni takvim svojim preduzetim radnjama ostvarili bitna obilježja bića
krivičnog djela nasilničkog ponašanja iz čl. 399 KZ zbog čega ih je sud
oglasio krivim i krivičnopravno odgovornim.
Prilikom ocjene postojanja krivičnog djela teška tjelesna povreda iz
čl.151.st.1. KZ-a, sud je takodje utvrdio da su okrivljeni V.G., B.R., L. M. i
P. M.svojim radnjama ostvarili sva bitna obilježja predmetnog krivičnog djela,
a navedeno proizilazi iz iskaza oštećenih K.B. i K. B. koji su u svojim
iskazima istakli da su ih okrivljeni kritične prilike više puta udarali
pesnicama i nogama po glavi i tijelu, a ti navodi oštećenih se potvrdjuju
medicinskom dokumentacijom i nalazom i mišljenjem vještaka medicinske struke a
koji dokazi su podudarni sa izjavama oštećenih, pa su tako okrivljeni svojim
radnjama nanijeli tjelesne povrede oštećenima i to K.B. teške tjelesne povrede
K. B. lake tjelesne povrede bliže opisane izrekom ove presude zbog čega ih je
sud oglasio krivim i krivično-pravno odgovornim i za krivično djelo teška
tjelesna povreda iz čl.151.st.1. KZ.
Kod utvrdjene činjenice da su svi okrivljeni napali i tukli oštećene kojom
prilikom su im nanijeli tjelesne povrede i da su izazivanjem tuče i drskim i
bezobzirnim ponašanjem ugrozili spokojstvo gradjana i remetili javni red i
mir, to proističe logičan zaključak da je kod okrivljenih postojao jedinstveni
umišljaj i da je svaki od njih ponaosob pristao na radnje izvršenja drugih a
time i na posledicu koju drugi napadači u tim okvirima prouzrokuju, pa slijedi
da u konkretnom slučaju nije od značaja ko je od četvorice okrivljenih nanio
teške tjelesne povrede oštećenom ili pak ko se drsko i bezobzirno ponašao
kritične prilike, te se obzirom na jedinstveni umišljaj kod svih okrivljenih
ima uzeti da stoji jednaka krivična odgovornost za preduzete radnje i nanijete
posledice, sa kojih razloga se svi okrivljeni u konkretnom dogadjaju
pojavljuju kao saizvršioci.
Obzirom da su okrivljeni V. G., B. R., L. M.i P.M. počinili krivično djelo u
sticaju, to im je sud predhodno utvrdio zatvorske kazne za svako krivično
djelo primjenom čl.48.st.1.Krivičnog zakonika, da bi nakon toga okrivljenima
izrekao krivične sankcije u skladu sa čl.48.st.2. Krivičnog zakonika.
Odlučujući o krivičnoj sankciji za okrivljene V. G., B. R., L.M. i P.M., sud
je cijenio sve okolnosti koje utiču na odmjeravanje iste a tiču se ličnosti
okrivljenih i krivičnih djela stavljenih im na teret, pa je od olakšavajućih
okolnosti našao da okrivljeni do sada nijesu osudjivani što ukazuje na njihovo
pozitivno vladanje u društvu, da su relativno mlade osobe, te da se oštećeni
nijesu pridružili krivičnom gonjenju protiv istih. Otežavajućih okolnosti nije
bilo.
Obzirom na iznijeto sud je mišljenja da u konkretnom slučaju stoje uslovi za
izricanje uslovne osude koje su srazmjerne stepenu opasnosti krivičnih djela i
njihovih počinilaca, te da će se zaprijećenom kaznom zatvora okrivljenima u
trajanju od po šest mjeseci dovoljno uticati na iste da ubuduće ne vrše
krivično djelo a da je uslovljeni period od dvije godine dovoljno dug u cilju
provjere i da će se na taj način postići svrha kažnjavanja propisivanja i
izricanja krivičnih sankcija.
Shodno čl.229 ZKP-a sud je obavezao okrivljene V.G., B. R., L. M. i P.M. na
solidarno plaćanje troškova krivičnog postupka u iznosu od 93,50 € a koji
troškovi se odnose na naknadu vještaku medicinske struke za dati nalaz i
mišljenje, te iste obavezao na plaćanje sudskog paušala u iznosu od po 30,00 €
koji iznos je srazmjeran dužini trajanja postupka i imovinskim prilikama
okrivljenih, a koje troškove su izazvali izvršenjem predmetnih krivičnih
djela.
Na osnovu naprijed navedenog, a primjenom citiranih zakonskih odredbi,
odlučeno je kao u izreci presude shodno čl.374 ZKP-a.
OSNOVNI SUD U KOLAŠINU,
Dana, 22.10.2013. godine
Zapisničar,PREDSJEDNIK SUDA,
Mrdak Ljiljana s.r. Popović Arsen s.r.
PRAVNA POUKA: Protiv ove presude dozvoljena je žalba u roku od 8. dana od dana
prijema. Žalba se podnosi Višem sudu u Bijelom Polju a preko ovog suda.