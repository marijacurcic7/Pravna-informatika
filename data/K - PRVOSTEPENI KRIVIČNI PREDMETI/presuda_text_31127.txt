OSNOVNI SUD U ROŽAJAMA
K.br. 33/13
U IME CRNE GORE
Sudija Osnovnog suda u Rožajama Milosav Zekić, uz učešće zapisničara Aide
Luboder , rješavajući po optužnom predlogu Osnovnog državnog tužilaštva iz
Rožaja Kt.br. 47/13 od 19.03.2013.g. podnijeta protiv okrivljenog Aldina
Ćorovića iz Rožaja, zbog krivičnog djela podvođenje i omogućavanje vršenja
polnog odnosa iz čl. 209. st. 1. Krivičnog zakonika, nakon održanog glavnog i
nejavnog pretresa u prisustvu Zamjenika Osnovnog državnog tužioca Armina
Selmanovića, oštećene malol. A.H. i njenog zakonskog zastupnika - oca joj A.
H., branioca okrivljenog kome se sudi u odsustvu, adv. M. K. postavljenog po
službenoj dužnosti, dana 31.05.2013.g. donio je i javno objavio
P R E S U D U
Ookrivljeni A. Ć., JMB 1901989272013, od oca H., i majke F., rodj. M., rodjen
19.01.1989.g. u Rožajama, živi u Biševu, Opština Rožaje, drž. CG, pismen,
osuđivan presudom Osnovnog suda Rožaje K.br. 1/11 od 17.03.2011.g. zbog
krivičnog djela teška krađa iz čl. 240. st. 1.tač. 1. KZ, na kaznu zatvora u
trajanju od jedne godine.
K R I V J E
Što je:
dana 22.02.2013.godine, u selu Biševo, Opština Rožaje, podvodio maloljetno
lice i to A. H., staru 16 godina, radi vršenja obljube, na način što je istu
pozvao sa svog mobilnog telefona broj 069/477-228 na njen mobilni telefon broj
069/281-209 i pitao je da li želi da se uda, ponudio joj zatim da se uda za A.
A. i na kraju za F. R., a nakon što je ona pristala, predao je telefon F.,
koji je zatim nastavio da komunicira sa njom i dogovarao se kada da pobjegne
od kuće i da se uda za njega, a nakon što je A. izašla iz kuće, nad istom je
F. izvršio obljubu,
- čime je izvršio krivično djelo podvođenje i omogućavanje vršenja polnog
odnosa iz čl. 209. st. 1. Krivičnog zakonika.
- pa ga sud primenom pomenutih zakonskih propisa i čl. 4, 13, 15, 32, 36 i 42
Krivičnog zakonika i čl. 374. Zakonika o krivičnom postupku
O S U Đ U J E
Na KAZNU ZATVORA u trajanju od 3 (tri) mjeseca.
Da plati na ime troškova krivičnog postupka iznos od 152,50 eura, u korist
budžeta Crne Gore.
Da plati na ime paušala iznos od 30,00 eura, u korist budžeta Crne Gore, sve u
roku od 15 dana po pravosnažnosti ove presude.
Oštećena A.H. iz Rožaja se radi ostvarivanja imovinskopravnog zahtjeva upućuje
na građansku parnicu.
O b r a z l o ž e nj e
Osnovno državno tužilaštvo iz Rožaja, podnijelo je ovome sudu optužni predlog
Kt.br. 47/13 od 19.03.2013. protiv okrivljenog A.Ć. iz Rožaja, zbog krivičnog
djela podvođenje i omogućavanje vršenja polnog odnosa iz čl. 209. st. 1.
Krivičnog zakonika (KZ).
Na glavnom pretresu Zamjenik ODT-a Armin Selmanović je izmijenio činjenični
opis djela kao u dispozitivu ove presude, te je predložio da sud okrivljenog
oglasi krivim zbog krivičnog djela koje mu je optužbom stavljeno na teret i
osudi ga na kaznu zatvora u trajanju od tri mjeseca.
Zakonski zastupnik oštećene malol. A. H., otac joj A. H. je u završnoj riječi
istakao da se pridružuje krivičnom gonjenju ODT-a u odnosu na okrivljenog a
imovinsko-pravni zahtjev će ostvariti posebnom tužbom u građanskoj parnici.
Na osnovu čl. 324. st. 2. Zakonika o krivičnom postupku (ZKP), okrivljenom A.
Ć. je suđeno u odsustvu, jer isti nije dostižan državnim organima, pa je sud
imajući u vidu težinu krivičnog djela koje mu se stavlja na teret, našao da
postoje naročito važni razlozi da mu se sudi u odsustvu.
Branilac okrivljenog adv. M. K. postavljen po službenoj dužnosti je u završnoj
riječi je istakao da nije dokazano da je njegov branjenik izvršio krivično
djelo koje mu je stavljeno na teret, pa je predložio da ga sud oslobodi od
optužbe.
Po ovoj krivičnopravnoj stvari sud je izveo dokaze, saslušao svedoke-oštećenu
malol. A.H. u prisustvu roditelja, svedoke F. R., E. zv. E. Ć., I. F.,
pročitao iskaz svedoka A. A. dat na zapisniku Kt.br. 27/13 od 13.03.2013.g.,
nalaz i mišljenje vještaka za telekomunikacije S. Š. od 23.05.2013.g., listing
komunikacija za period od 18.02.2013.g. do 23.02.2013.g., izvještaj telenora
za SIM karticu br. 069-281-209, izvještaj komisije Opšte bolnice Berane br.
496 od 25.02.2013.g. i izvještaj ljekara jedinice za HMP Rožaje od
24.02.2013.g. i izvršio uvid u izvod iz kaznene evidencije na ime okrivljenog,
dok je odbio predlog branioca okrivljenog da se neposredno sasluša svedok A.
A. i da se saslušaju svedoci E. M.i F.H. , jer je našao da je činjenično
stanje u dovoljnoj mjeri utvrđeno za presuđenje već izvedenim dokazima, tim
prije što je iskaz svedoka A.A. dat pred ODT-om pročitan na pretresu, a iz
izvedenih dokaza proizilazi da svedocima E. M. i F. H. nijesu poznate odlučne
činjenice vezane za kritični događaj, tako da bi se odlaganjem pretresa radi
neposrednog saslušanja svedoka A. A. i saslušanja svedoka E. M. i F. H., samo
nepotrebno odlugovlačio postupak, a činjenično stanje bi ostalo neizmijenjeno.
Cijeneći sve izvedene dokaze kako pojedinačno, tako i u međusobnoj vezi, u
smislu čl. 370. st. 3. ZKP, sud je nesumnjivo utvrdio da je okrivljeni izvršio
krivično djelo koje mu je stavljeno na teret i da je zato kriv i
krivičnopravno odgovoran.
Naime, iz iskaza svedoka - oštećene A. H., proizilazi da je okrivljenog
upoznala dvije godine prije kritičnog dana i povremeno su komunicirali
telefonom i družili se. Okrivljeni ju je kritičnog dana tj. 22.02.2013.g.
pozvao telefonom sa broja 069/477-228 na njen br. telefona 069/281-209 i pitao
je da li bi htela da se uda i kako je njeno raspoloženje povodom toga. Tokom
razgovora ponudio joj je da se uda za A. A., i nagovarao je da to učini, pa mu
je kazala da će da razmisli, jer ga poznaje samo iz viđenja. Kada mu je to
rekla okrivljeni je kazao da se zeza i da A. ne želi da je oženi, već F.R.,
kojeg je od ranije znala. Ponudio joj je i nagovarao je da se uda za F.i
hvalio joj istog kao dobrog momka. Ponudio ju je da se čuje sa Farukom
telefonom, te kada je pristala, predao je telefon F., te je sa njim
razgovarala. F. joj je kazao da želi odmah da se oženi sa njom i tražio da
izađe iz kuće. U početku se dvoumila, a zatim je na njegovo insistiranje
pristala da se uda za njega to veče. Nakon toga je ispričala sestrama da hoće
da se uda za Faruka i zamolila ih da nikome ne pričaju kući, jer su joj i A. i
F. molili da ne priča kući da će da se uda. Kada je izašla iz kuće čekala je
F. oko 15 minuta i on je došao vozilom marke "Mercedes. Kada je ušla u vozilu
poljubili su se i pošli prema njegovoj kući te je mislila da se udala za
njega. Međutim, kada su došli u blizini kuće F. joj je kazao da još nije
vrijeme da idu kući, i zaustavio je vozilo na jedno proširenje u blizini puta
gdje su imali seksualni odnos. Nakon toga on joj je kazao da je nije oženio i
da nesmije da je vodi kući, a zatim je pozvao telefonom A. Ć. i A. A.. Kada su
oni došli kod njih, F.im je kazao da neće da je ženi i doveli su je vozilom u
blizini njene kuće. Pošto nije htela da izađe iz vozila i ide kući, oni su
rekli da moraju da joj nađu prenoćište i da je zatim udaju za nekog. Tu je
došao E. Ć. koji je pozvao telefonom I. F. i pitao ga da li može da prespava u
njegovoj kući, te kada je rekao da može, pošli su kod njegove kuće, gdje je
prenoćila. Sjutradan su joj kupili kartu do Bara, gdje su je čekala dva momka.
Svo vrijeme je bila u kontaktu sa A.. A. joj je kazao da prespava kod ovih
momaka, a zatim joj je rekao da je traži policija i da treba da se vrati kući,
što je i učinila. Iskaz ovog svedoka - oštećene, sud je prihvatio kao jasan,
objektivan i uvjerljiv, obzirom da je ista do detalja opisala cijeli tok
događaja, dovodeći isti u vezu sa iskazima svedoka F.R., E. Č., I. F. i A. A.,
u dijelu u kojem isti potvrđuju iskaz oštećene i ostalim izvedenim dokazima,
zaista nema sumnje u drugačije činjenično stanje.
Svedok F.R. je potvrdio iskaz oštećene da se kritičnog dana dogovorio sa njom
da izađu i da je pošao svojim vozilom marke "Mercedes" do njene kuće, gdje ga
je čekala na putu u blizini kuće i rekla mu da će da se uda za njega. Da je
nakon određenog vremena A. poveo do njene kuće u namjeri da je ostavi kod kuće
jer nije želio da se ženi sa njom. Pošto ona nije htela da izađe iz auta,
tražio je od A. Ć., A. A. i E. Ć. da mu pomognu da joj nađu prenoćište, nakon
čega su pošli kod E. zeta I. F., gdje je oštećena prenoćila. Iskaz ovog
svedoka, u ovom dijelu, sud je ocijenio kao objektivan jer nalazi oslonca u
iskazu oštećene i iskazima ostalih saslušanih svedoka.
Međutim, iskaz ovog svedoka u dijelu u kojem navodi da ga A. Ć. nije
nagovarao, niti mu je predlagao da se ženi sa oštećenom, niti je sa njom
razgovarao sa A. telefona i nije joj govorio da će da je oženi, sud nije
prihvatio, obzirom da njegov iskaz, u ovom dijelu, ne nalazi oslonca u iskazu
oštećene kojem je sud poklonio punu vjeru, tako da je očigledno da ovaj svedok
sa ovakvim kazivanjem nastoji da pomogne okrivljenom da izbegne krivičnopravnu
odgovornost.
Svedok E. zv. E. Ć.je potvrdio iskaz oštećene da je kritičnog dana vidio F. R.
i oštećenu u F. vozilo marke "Mercedes" i da su tu bili prisutni i A.Ć. i
A.A.. Da mu je oštećena kazala da se udala za F. i da neće da ide ka njenoj
kući, a F. je rekao da se nije udala za njega. Nije dozvolio da A.noći u
Hotelu jer je znao da je maloletna, pa su je poveli kod kuće njegovog zeta I.
F. da prenoći. Iskaz ovog svedoka, sud je ocijenio kao objektivan, jer je isti
predstavio događaj, onako kako se desio u vremenu u kojem je on bio prisutan,
a u bitnom je potvrđen iskazom oštećene i ostalim izvedenim dokazima.
Svedok I. F., je potvrdio iskaz oštećene da su kritičnog dana kod njega došli
njegov šurak E. zv. E. Ć.sa A. Ć., F. R. i oštećenom putničkim motornim
vozilom marke "Mercedes" i zamolili ga da oštećena prenoći u njegovoj kući,
što je prihvatio i da je oštećena govorila da se udala za F. R.. Iskaz ovog
svedoka, sud je ocijenio kao uvjerljiv, jer je isti objektivno predstavio
događaj, onako kako se desio u vremenu u kojem je on bio prisutan, a u bitnom
je potvrđen iskazom oštećene a nalazi oslonca i u ostalim izvedenim iskazima.
Svedok A. A. je potvrdio iskaz oštećene da je kritične noći vidio oštećenu sa
F. R. , te da je oštećena govorila da se udala za F.. Da je kod njih došao i
A. Ć. koji im je čestitao. Pošto oštećena nije htela da ide kući, F. je pozvao
E.zv. E.Ć. da dođe da mu pomogne oko oštećene. Kada je E. došao on je otišao
te mu nije poznato šta se dalje dešavalo. Iskaz ovog svedoka, sud je ocijenio
kao objektivan jer je događaj predstavio onako kako je zapazio, a isti je u
bitnom potvrđen iskazom oštećene, a nalazi oslonca i u ostalim izvedenim
dokazima.
Iz izvještaja ljekara jedinice za HMP Rožaje od 24.02.2013.g., i izvještaja
komisije Opšte bolnice Berane br. 496 od 25.02.2013.g., vidi se da je izvršen
pregled oštećene u HMP U Rožajama dana 24.02.2013.g., nakon čega je ista
pregledana i od strane komisije Opšte bolnice u Beranama 25.02.2013.g.,gdje je
konstatovano da nijesu nađeni znaci bilo kakvog nasilja, a na himenu postoje
ožiljci od starijih rascjepa. Ove dokaze, sud je ocijenio kao jasne i određene
jer su izdati od strane ovlašćenih zdravstvenih ustanova nakon pregleda
oštećene.
Iz nalaza i mišljenja vještaka za telekomunikacije S. Š., proizilazi da je na
osnovu pregleda listinga za dane 22 i 23.02.2013.g. utvrdila da je dana
22.02.2013.g. komunikacija između korisnika telefonskih brojeva 069-281/209 i
069-477/228 bilo 36 puta od kojih 29 razgovora i 7 SMS poruka, te da je u svim
razgovorima u vremenu od 12:41:14 h do 21:21:29 h broj 069-477/228 pozivao
broj 069-281/209 osim u jednom razgovoru koji je vođen u 21:11:49 h kada je
broj 069-281/209 pozvao broj 069-477/228 i da su dana 23.02.2013.g. 11 puta
komunicirali ovi brojevi, što ukupno iznosi 47 puta. Od ovih 47 puta je 8 puta
069-281/209 pozivao 069-477/228, dok je 069-477/228 pozivao 069-281/209 39
puta. Od ukupnih međusobnih komunikacija 11 puta je bila komunikacija putem
SMS-a. Da je međusobnih komunikacija uspostavljenih između korisnika
telefonskih brojeva 069-281/209 i 068-208/206 u navedenom periodu bilo 16, od
toga je 7 puta 069-281-209 pozivao 068-208-206, dok je 068-208-206 pozivao
069-281/209 9 puta, koje činjenice se utvrđuju i iz listinga komunikacija za
22 i 23.02.2013.g. i izvještaja telenora za SIM karticu br. 069-281-209. Ove
dokaze, sud je prihvatio kao jasne, određene, a nalaz i mišljenje vještaka i
kao struča, te dovodeći iste u vezu sa iskazom oštećene i ostalim izvedenim
dokazima zaista se nesumnjivo utvrđuje da je okrivljeni kritičnog dana
podvodio oštećenu, maloletnu A., staru 16 godina, radi vršenja obljube, tako
što ju je pozvao sa svog mobilnog telefona br. 069-477/228 više puta na njen
mobilni telefon br. 069-281/209 i nagovarao je da se uda za Alena Ahmatovića,
te kada je rekla da će razmisliti predložio joj je da se uda za F. R. i predao
telefon F. koji je bio sa njim, koji je razgovarao sa oštećenom i dogovorio se
da ona izađe iz kuće i uda se za njega, te nakon što je izašla u namjeri da se
uda za F. on je nad njom izvršio obljubu, a zatim je pokušao da je vrati kući,
te kada nije pristala poveo ju je kod I. F.gdje je prenoćila.
Iz izvoda iz kaznene evidencije na ime okrivljenog utvrđeno je da je
okrivljeni osuđivan presudom Osnovnog suda Rožaje K.br. 1/11 od 17.03.2011.g.
zbog krivičnog djela teška krađa iz čl. 240. st. 1.tač. 1. KZ, na kaznu
zatvora u trajanju od jedne godine. Ovaj dokaz, sud je prihvatio, jer je isti
izdat od nadležnog organa u zakonitom postupku.
Dakle, u postupku je utvrđeno da je okrivljeni dana 22.02.2013.godine, u selu
Biševo, Opština Rožaje, podvodio maloljetno lice i to A. H., staru 16 godina,
radi vršenja obljube, na način što je istu pozvao sa svog mobilnog telefona
broj 069/477-228 na njen mobilni telefon broj 069/281-209 i pitao je da li
želi da se uda, ponudio joj zatim da se uda za A. A. i na kraju za F. R., a
nakon što je ona pristala, predao je telefon F., koji je zatim nastavio da
komunicira sa njom i dogovarao se kada da pobjegne od kuće i da se uda za
njega, a nakon što je A. izašla iz kuće, nad istom je F. izvršio obljubu.
Cijeneći psihički odnos okrivljenog prema učinjenom krivičnom djelu, sud je
našao da je isti bio svjestan svog djela, tj. svjestan da preduzima opisane
radnje u cilju nastupanja zabranjene posledice, znajući da njihovu
protivpravnost i to je htio pa je postupao sa umišljajem.
Pravnom ocjenom utvrđenog činjeničnog stanja, sud je našao da su u radnjama
okrivljenog sadržani svi bitni elementi krivičnog djela podvođenje i
omogućavanje vršenja polnog odnosa iz čl. 209. st. 1. KZ.
Sa navedenih razloga, sud nije prihvatio tezu odbrane branioca okrivljenog da
u postupku nije dokazano da je njegov branjenik izvršio krivično djelo za koje
je optužen.
Za navedeno krivično djelo propisana je kazna zatvora u trajanju od tri
mjeseca do pet godina.
Za izvršeno krivično djelo, sud je okrivljenog oglasio krivim i osudio ga na
kaznu zatvora u trajanju od tri mjeseca.
Prilikom odmeravanja ovakve vrste i visine kazne, sud je imao u vidu težinu
izvršenog krivičnog djela, stepen krivice okrivljenog, jačina ugrožavanja
zaštićenog dobra, okolnosti pod kojima je djelo izvršeno, raniji život
okrivljenog i njegovo držanje nakon izvršenog krivičnog djela, pa je sud
imajući pri tom u vidu svrhu kažnjavanja iz čl. 32. KZ, u okviru opšte svrhe
krivičnih sankcija iz čl. 4. istog zakona, našao da je imalo mjesta izricanju
ovakve vrste i visine kazne, ubijeđen da će izrečena kazna zatvora u
naznačenom trajanju u dovoljnoj mjeri uticati na okrivljenog da ubuduće ne
vrši bilo kakava krivična djela i da će vaspitno djelovati na druge da ne čine
ista ili druga krivična djela.
Na osnovu čl. 229. u vezi čl. 226. st. 2. tačka 1. i 7. i st. 4. ZKP, sud je
obavezao okrivljenog da plati na ime troškova krivičnog postupka iznos od
152,50 eura, u korist budžeta Crne Gore koji troškovi se odnose na ime
troškova za vještačenje u iznosu od 27,50 eura i troškova za branioca
postavljenog po službenoj dužnosti u iznosu od 125,00 eura.
Na osnovu čl. 229. u vezi čl. 226. st. 2. tačka 9. i st. 3. ZKP, sud je
obavezao okrivljenog da plati na ime paušala iznos od 30,00 eura u korist
budžeta Crne Gore.
Na osnovu čl. 239. st. 2. ZKP, oštećena A.H. iz Rožaja se radi ostvarivanja
imovinsko-pravnog zahtjeva upućuje na građansku parnicu.
Sa izloženog odlučeno je kao u dispozitivu ove presude.
OSNOVNI SUD U ROŽAJAMA, dana 31.05.2013.g.
Zapisničar, S U D I J A,
Aida Luboder s.r. Milosav Zekić s.r.
PRAVNA POUKA: Protiv ove presude može se izjaviti žalba u roku od 8 dana od
dana prijema iste i to Višem sudu u Bijelom Polju, a preko ovog suda.