Posl.br.K. 106/13
U I M E C R N E G O R E
OSNOVNI SUD U CETINJU, kao prvostepeni krivični, po sudiji Ćupić Mariji, kao
sudiji pojedincu, uz sudjelovanje sudskog namještenika Martinović Aleksandre,
kao zapisničara, u krivičnom predmetu protiv okrivljene M.S. iz Cetinja, zbog
krivičnog djela falsifikovanje službene isprave iz člana 414. st. 3. u vezi
st.1 Krivičnog zakonika, a po Optužnom predlogu ODT-a u Cetinju Kt. br. 146/10
od 17.04.2012.godine, nakon održanog glavnog i javnog pretresa, dana
10.09.2013 godine, u prisustvu zamjenika ODT-a R. S. okrivljene M.S. i njenog
branioca D. M. advokata iz Podgorice, ošt. M. D. donio je dana 13.09.2013.
godine i javno objavio
P R E S U D U
Okrivljena M.S. od oca R. i majke K. rođene D. rođena .,..... godine u Bijelom
Polju, sa prebivalištem u Cetinju, državljanka Crne Gore, po zanimanju
likvidator – obračunski radnik, udata, pismena, sa završenom Srednjom školom,
srednjeg imovnog stanja, neosuđivana
Na osnovu čl. 373 tačka 2 ZKP-a
OSLOBADJA SE OD OPTUŽBE
Da je:
Dana 06. avgusta 2008. godine, u službenim prostorijama Štamparije „Obod“A.D.
Cetinje, u Cetinju, u svojstvu odgovornog lica – administrativnog sekretara
tog akcionarskog društva, iako svjesna da kreditnu dokumentaciju za žiranta
oštećenu M.D. ne smije popuniti i ovjeriti službenim pečatom bez ličnog
prisustva oštećene, službenim pečatom omogućila pravljenje službenog spisa sa
neistinitom sadržinom, na način što je sačinila neistinitu kreditnu
dokumentaciju za dodjelu namjenskog kredita od 3.000,00 eura, na ime korisnika
kredita V.M. iz Cetinja, kod Mikrokreditne finansijske institucije „Altermodus
banke“ Podgorica – Filijale Cetinje, tako što je na obrascu izjave žiranta,
obrascu ovjere podataka za žirante i obrascu administrativne zabrane za
žirante u kreditnoj dokumentaciji korisnika kredita V.M. bez ovlašćenja i
obaveznog prisustva oštećene M.D. iz Cetinja, radnice Štamparije „Obod“ A.D.
Cetinje, voljno upisala njeno ime i lične podatke kao žiranta kao i iznos
ličnog dohotka za imenovanu, te iste ovjerila službenim pečatom i djelovodnim
štambiljem Štamparije „Obod“ A.D. Cetinje, u koji je upisala djelovodni broj i
datum, a potom ovu dokumentaciju, radi realizacije kredita na ime korisnika
V.M. predala M.M. iz Cetinja, iako oštećena M.D. obrazac izjave žiranta,
obrazac ovjere podataka za žiranta i obrazac administartivne zabrane za
žirante nije svojeručno potpisala
-čime bi izvršila krivično djelo falsifikovanje službene isprave iz člana 414. stav 3. u vezi st. 1. Krivičnog zakonika. 
Troškovi krivičnog postupka koji se odnose na angažovanje sudskih vještaka
grafološke struke u iznosu od 464,00 eura i toškovi okrivljene koje je imala
povodom angažovanja branioca padaju na teret budžetskih sredstava suda.
O b r a z l o ž e nj e
Osnovno državno tužilaštvo u Cetinju podnijelo je ovom sudu Optužni predlog
Kt. br.146/10 od 17.04.2012.god. protiv okrivljene M.S. iz Cetinja, zbog
krivičnog djela falsifikovanje službene isprave iz člana 414. stav 3. u vezi
st. 1. Krivičnog zakonika.
Prvostepena presuda u datoj krivičnopravnoj stvari je ukinuta Rješenjem Višeg
suda u Podgorici Kž.br.928/13 od 11.06.2013.godine i predmet je vraćen na
ponovni postupak i odlučivanje.
Shodno ukidnim razlozima sadržanim u odluci Višeg suda zakazan je glavni
pretres na kojem je zastupnica optužbe istakla da su provedenim dokazima na
glavnom pretresu u cjelosti potvrđeni navodi optužnog akta kojim se
okrivljenoj M. S. stavlja na teret izvršenje krivičnog djela falsifikovanje
službene isprave iz člana 414. stav 3. u vezi st. 1. Krivičnog zakonika,
odnosno da je izvedenim dokazima potvrđeno da je okrivljena znala, tj. bila
svjesna da kreditnu dokumentaciju za žirante ne smije popuniti i ovjeriti bez
ličnog prisustva samog žiranta s obzirom da je ista istakla da je znala da
lice mora biti lično prisutno prilikom popunjavanja dokumentacije i da je
sumnjala u sve to, ali je ipak ovjerila službenim pečatom. Po njenom mišljenju
provedenim dokazima u svemu su potvrđeni navodi optužnog akta tužilaštva ,odn.
potvrđeno je i dokazano da je okrivljena bila svjesna da takvom svojom radnjom
može učiniti krivično djelo jer kako je i sama kazala u svojoj odbrani znala
je da kreditnu dokumentaicji koja se odnosi na žiranta može popuniti jedino uz
lično prisustvo žiranta, pa je pristala na to i kreditnu dokumentaciju sa
neistinitom sadržinom na kojoj je potpis žiranta bio falsifikovan ovjerila
službenim pečatom Privrednog Društva gdje je žirant oštećena zaposlena i samim
tim toj kreditnoj dokumentaciji dala pravnu snagu, čime su se u njenim
radnjama stekla sva bitna obilježja bića krivičnog djela stavljenog joj na
teret. U konačnom je ostala pri podnijetom optužnom predlogu i predložila sudu
da okrivljenu oglasi krivom za djelo stavljeno joj na teret i osudi po zakonu
uzimajući u obzir sve olakšavajuće i otežavajuće okolnosti proisane Krivičnim
zakonikom.

Okrivljena M.S. je u svojoj odbrani datoj u istražnom postuku i na glavnom pretresu istakla da je zaposlena u Štampariji „Obod“ na radnom mjestu likvidatora, blagajnika i obračunskog radnika. U ljeto 2008. godine mijenjala je sekretaricu direktora. U kancelariju je došla M.M. sa ličnom kartom na ime M.D. i saopštila joj da je D. saglasna da joj ovjeri papire za žiranta na ime M.D. Na njeno pitanje zbog čega M.D. nije lično dostavila dokumentaciju, ona joj je rekla da je ista spriječena lično da dođe, zbog korišćenja bolovanja. Ispunila joj je dokumentaciju za žiranta s obzirom da je M.M. posjedovala ličnu kartu, a ne kopiju lične karte M.D., stavila prosjek ličnog dohotka i ušla u kancelariju kod izvršnog direktora ,nakon toga na potpis u računovodstvo, pa ponovo kod direktora koji je i potpisao dokumentaciju za žiranta M.D. Poslije je dokumentaciju za žirante lično ovjerila pečatom Štamparije „Obod“,i djelovodnim brojem Štamparije „Obod“ Cetinje, zavela kroz djelovodnu knjigu i kompletnu dokumentaciju predala M.M. Istakla je i to da je kod njih ustaljena praksa da se žiranti nisu potpisivali na dokumentaciju za žiranta, već su to radili u banci. Tačno je da je M.D. dolazila kod nje i da je pitala kako je mogla da ovjeri dokumentaciju za žiranta na njeno ime iako ona lično nije došla, niti je dala saglasnost za ovjeru dokumenata, niti je potpisala dokumenta za žiranta, a ona joj je rekla da je kod nje došlo lice M.M. sa ličnom kartom M.D.i da je rekla da ima usmenu saglasnost od strane M.D.da se ovjere dokumenta za žiranta na njeno ime. Napomenula je da 29 godina pošteno radi u Štampariji „Obod“ Cetinje i da joj se nikada ovo nije dogodilo, te da joj je žao zbog svega što je tako ispalo. Takodje je istakla i to da nijedan dokumenat nije ispunila bez original lične karte, te nakon što je ispunila obrasce iste je proslijedila na ovjeru, odnosno ovjerila, obzirom da je toga dana radila na mjesto sekretara. Dokumentaciju vezanu za kredit nije htjela da preda B. S. a koju je donijela M.M. iz razloga što je znala da treba lično da dodje lice i sumnjala je u to, medjutim kako je ista molila prihvatila je, a obzirom da joj je M.M. radnica „Štamparije Obod“ jetrva nije smatrala da će M.M. to zloupotrijebiti. Oštećenu M.D. nije pozvala toga dana iz razloga što ne posjeduje njen broj telefona, a i M.M. je rekla da istu pozove, medjutim ona joj je odgovorila da žuri, tako da nije u mogućnosti da je tada pozove. Vezano za posao je pojasnila da ništa ne može da popuni sem onoga što joj odobri direktor. U slučaju odsustva radnika sa posla se shodno odluci direktora premiještaju na drugo radno mjesto do povratka tog radnika, a to je sve u opisu njenog radnog mjesta. Tog dana direktor joj je rekao da popuni dostavljenu predmetnu dokumentaciju koju nije mogla potpisati ,jer za to nije ovlašćena. To odobrenje direktora se svodi na usmenu saglasnost.

Branilac okrivljene D. M. advokat iz Podgorice je u završnoj riječi istakao da
je njegova branjenica tokom postupka iznosila kroz svoju odbranu istinite
činjenice u vezi događaja i u vezi krivičnog djela koje joj je stavljeno na
teret. Ona je negirala da je izvršila krivično djelo i objasnila da u službenu
ispravu nije unijela ni jedan neistiniti podatak, a njene radnje su potvrđene
provedenim dokazima i ne sadrže elemente krivičnog djela koje joj je stavljeno
na teret. Prema tome ona je u datoj situaciji postupala u skladu sa praksom u
Štampariji „Obod“, a u vezi popunjavanja podataka u obrascu izjave žiranta i
te podatke je tačno unijela na osnovu lične karte M.D. koja je od strane M. M.
dostavljena sa već potpisanom izjavom žiranta tako da je okrivljenoj M. S.
preostalo samo da u taj formular koji je bio potpisan unese podatak iz lične
karte što je ista i učinjela i ovjerila službenim pečatom u okviru svoje
službene obaveze. Prema tome optužena nije sačinjavala nikakvu kreditnu
dokumentaciju jer je to isključiva obaveza službenika banke. Istakao je i to
da nema dokaza da je njegova branjenica na bilo koji način omogućila
pravljenje spisa sa neistinitom sadržinom kako joj se to neosnovano stavlja na
teret optužnim predlogom jer da bi postojalo to djelo bilo bi potrebno da je
okrivljena u službenu ispravu unijela neistinit podatak jedan ili više, a uz
to potrebno je kod ovog krivičnog djela utvditi i postojanje umišljaja na
strani okrivljene jer se ovo djelo može izvršiti samo sa umišljajem, što znači
da je potrebno da postoje dokazi da je okrivljena svjesna obilježja tog djela
i da postoji njeno htjenje ili pristajanje da se falsifikuje isprava. Zapravo
kod okrivljene ne postoji ni svijest ni volja da izvrši ovo krivično djelo pa
je predložio sudu da je oslobodi od optužbe i da joj nadoknadi troškove
krivičnog postupka prema AT-u.
Radi razjašnjenja ove krivično-pravne stvari sud je u dokaznom postupku na
glavnom pretresu proveo dokaze: saslušao svjedoka oštećenu M.D., na saglasan
predlog stranaka umjesto neposrednog saslušanja pročitao iskaze svjedoka B. S.
B. V. M. M. M. M. B. D. K. D. Š. N. i V.M. date u prethodnom postupku i na
glavnom pretresu,na saglasan predlog stranaka pročitao nalaz i mišljenje
stalnog sudskog vještaka grafologa J. Z. od 20.04.2011.godine i N. V. od
22.02.2013. godine, izvršio uvid u Ugovor o kreditu broj 0135465709 zaključen
dana 07.08.2008. godine između MFI „Alter modus“ Podgorica kao davaoca kredita
i V.M. iz Cetinja kao korisnika kredita sa planom otplate kredita kao i
original kreditnu dokumentaciju Mikrokreditne finansijske institucije "Alter
Modus" DOO Podgorica,formiranu po osnovu kredita br.0135465709 ,zaključenog
dana 07.08.2008.godinena ime V.M. iz Cetinja,kao korisnika kredita i pročitao
izvještaj UP Područne jedinice Bijelo Polje broj 125 od 12.01.2011. godine iz
KE za okrivljenu M. S.
Svjedok oštećena M.D.u bitnom je navela da joj je u septembru mjesecu odbijena
rata u iznosu od 112,00 eura po osnovu kredita kod „Alter modus“ banke
Filijala Cetinje. Obzirom da zna da nikome nije žirirala odmah je pošla u
prostorije Štamparije „Obod“, najavila se kod direktora S. B. i istom
prezentirala da je njen potpis po predmetnom kreditu falsifikovan, kao i da je
neko od službenika Štamparije „Obod“ zloupotrijebio službeni pečat i ovjerio
dokumentaciju za žiranta na njeno ime. Takođe ga je upozorila da u slučaju da
joj bude odbijena još jedna rata da će slučaj prijaviti policiji, našta joj je
on rekao da se to više neće ponoviti i da bi bilo dobro da predmetni slučaj
prijavi policiji. Obzirom da je saznala koja joj je blagajnica ovjerila
predmetna dokumenta za žiranta na njeno ime otišla je kod nje, a riječ je o M.
S. koja je toga dana mijenjala sekretaricu i kod koje su došle M.M. i M. M. i
dale joj dokumentaciju za žiranta na njeno ime, koju ona lično nije donijela,
niti dala saglasnost. Navela je i to da joj je dana 26.03.2010. godine oko 9
časova na kućnu adresu dostavljen dopis od strane Osnovnog suda u Cetinju gdje
se navodi da je po predmetnom kreditu donijeto rješenje o zabrani na jednoj
polovini plate i popisom, procjenom i prodajom pokretnih stvari na dug od
3.564,25 eura, po osnovu kredita kod „Alter modus“ banke Filijala Cetinje čiji
je korisnik V. M. Poslije toga otišla je u prostorije Štamparije „Obod“ kod
blagajnice M.S. kojoj je predočila predmetno Rješenje i upoznala je da po tom
kreditu nema namjeru da izmiruje obaveze i da ona pozove lice kojima je
ispunila papire za žiranta na njeno ime da izmire obaveze po kreditu,a u
slučaju da to ne urade da će ona slučaj prijaviti policiji, našta joj je ova
rekla da joj može dati broj na koji može da je pozove, ali je ona to odbila i
rekla da nema namjeru nikoga da zove i da je ona ta koja je odgovorna za
nastalu situaciju pa da to riješi. Istakla je i to da M.S. radi na takvom
mjestu gdje ima pristup njenom dosijeu, pa postoji vjerovatnoća da je
iskorišćena kopija lične karte iz njenog dosijea, pa da su M. M. i M. M.
dostavile fotokopiju njene lične karte, jer je istim prije toga žirirala po
kreditu koji je otplaćen kod „Oportynity banke“ u Cetinju. Na kraju je istakla
da kredit treba da vraća onaj ko ga je i uzeo i potpisao. Nije se pridružila
krivičnom gonjenju protiv okrivljene i nije postavila imovinsko pravni
zahtjev.
Svjedok B. S. u svom iskazu je u bitnom naveo da je direktor Štamparije „Obod“
na Cetinju. Upoznat je od strane M.D.za sporni kredit kod „Altermodus banke“
Filijala Cetinje. Vezano za davanje saglasnosti za žirante i nosioce kredita
istakao je da lice – radnik Štamparije „Obod“ koje želi da bude žirant ili
nosilac kredita, obraća se stručnim službama konkretno finansijama i
blagajnici radi popunjavanja obrazaca sa ličnim podacima i uvida u lična
dokumenta kako bi se utvrdila likvidnost i kreditna sposobnost,nakon toga kod
stručne službe na ovjeru, a potom kod ovjere od strane šefa računovođstva,
tako obrađen predmet dolazi kod njega na potpis, predmet ponovo vraća stručnoj
službi kako bi se izvršila ovjera pečatom Štamparije „Obod“ i predmet zaveo u
djelovodni protokol i vraća se licu koje je donijelo predmet. Takođe, nije bio
upoznat da M.D. nije lično došla da ovjeri dokumenta za žiranta, iako joj je
to bila obaveza. Nije upoznat ni to da ista nije svojeručno ovjerila predmetna
dokumenta za žiranta, pa je mišljenja da je učinjen veliki propust od strane
stručne službe, bez obzira što je lice koje je priložilo dokumentaciju imalo i
ličnu kartu na ime M.D.. Napomenuo je da je u konkretnom predmetu njemu
dostavljena kompletno obrađena dokumentacija od strane stručne službe i nije
upoznat o detaljima, inače nebi dao saglasnost za konkretan predmet žiriranja.
Pojasnio je i to da i u slučaju da mu je došla M.S. i da ga je upoznala sa
činjenicom da njihova radnica M.D.nije prisutna, te da drugo lice, odnosno
M.M. koja posjeduje ličnu kartu M.D. traži da se ispuni kreditna dokumentacija
da bi to odbio. M.S. je savjesna blagajnica, te da nije uradila ni u ovom
slučaju neke propuste koji bi bili štetni za oštećenu stranu. Lice koje se
kreditno zadužuje treba da bude prisutno, obzirom da blagajnica uz saglasnost
tog lica daje podatke o ličnim primanjima lica koja se kreditno zadužuju, tako
da mora da bude prisutno. Nije se mogao sjetiti da li je naredio da njegova
blagajnica donese papir za ovjeru žiranta radnika koji se zadužuje i da li je
kreditno sposoban, ali smatra da je blagajnica o tome vodila računa, a i sami
onaj koji se kreditno zadužuje zna kolika je njegova kreditna sposobnost,
odnosno u slučaju da se nešto propusti tu je banka koja prati kreditnu
zaduženost svog klijenta. Istakao je i to da kako on potpisuje kompletne
predmete da se ne može se sjetiti da li je bio svojeručni potpis M.D. na
dokumentaciji, ali pretpostavlja da jeste, a i neke banke traže da se sami
žiranti potpišu u banci.
Svjedok B. V. u svom iskazu je u bitnom navela da je sa službenim pečatom i
štambiljem Štamparije „Obod“ AD Cetinje za popunjavanje i ovjeru obrazaca,
podataka za žirante i administrativne zabrane za žirante u kreditnoj
dokumentaciji na ime V.M. kao korisnika kredita bila zadužena P. L. Međutim
kako je ista u tom periodu bila odsutna zamjenjivala je M.S. Nije se mogla
izjasniti na okolnost da li je lice u svojstvu žiranta moralo biti prisutno
prilikom ovjere podataka iz razloga što su to pravila finansijskog poslovanja.
Istakla je i to da joj ništa nije poznato o konkretnom predmetu, a što se tiče
cirkulacije predmetne dokumentacije u Štampariji „Obod“ procedura koja bi
trebalo da bude je da korisnik kredita ili pak žirant dostave kreditnu
dokumentaciju kod obračunskog radnika uz ličnu kartu i uz lično prisustvo, pa
nakon što obračunski radnik ispuni kreditnu dokumentaciju ista ide na potpis
kod direktora, a potom se zavodi i ovjerava u arhivi.
Svjedok M.M. u svom iskazu je navela da je tokom 2007. godine M.D.došla kod
nje kući i zamolila je da joj bude žirant, po kreditu koji je htjela da
podigne kod „CKB“ banke. Obzirom da je u teškoj psihičkoj situaciji zbog
suprugove bolesti, pozvala je svoju kumu B. D. i istu zamolila da žirira D. M.
u CKB banci što je ona prihvatila. Nakon par mjeseci pozvala je B. D. i
saopštila joj da ima u planu da podigne kredit kod „Altermodus“ banke Filijala
Cetinje na iznos od 3.000,00 eura, i da joj je neophodan jedan žirant po tom
kreditu. Tada je otišla na kućnu adresu D. M. i tom prilikom je upitala da li
može da žirira D. B. po kreditu.Ova je odmah pristala uz obrazloženje ako budu
htjeli u računovodstvo Štamparije „Obod“ da ovjere dokumentaciju za žiranta.
Tada je ona otišla u računovodstvo Štamparije „Obod“, kod blagajnice S. M.
koja je ušla u kancelariju B. S. šefa računovodstva i istog pitala da ovjeri
papire za žiranta na ime D. M. Nakon toga ispunili su papire odmah, predali
joj ,a ona je iste predala D. Istakla je i to da je donijela ličnu kartu ,a ne
kopiju lične karte D. M. i na ruke je predala M. S. koja je savjesno radila
svoj posao i nije olako ovjeravala administartivne zabrane za žirane. Dodala
je da je izjava za žiranta svojeručno potpisana od strane M.D. i da je ista
upoznata da taj kredit treba B. D. koju je bunilo to što se kao nosilac
kredita pojavljuje V. M. ali je žirant bio potreban B. D. Od M.D. nikada više
nije uzimala ličnu kartu, tj. ona je samo taj put bila žirant, a one njoj više
puta. Na kraju je dodala da je D. potpisala kreditnu dokumentaciju kod nje
kući.
Svjedok M. M. u svom iskazu datom u istražnom postupku i na glavnom pretresu
navodi da je zaposlena u Štampariju „Obod“ AD Cetinje i M. S. i kao i
M.D.poznaje odavno. Što se tiče konkretnog slučaja ne može se ništa izjasniti
niti je čula za kredit. Takođe je istakla da je ista ranije bila žirant M. D.
na kredit koji je podigla kod „Oportynity“ banke.
Svjedok B. D. u svom iskazu je navela da je u avgustu mjesecu 2008. godine,
zamolila svoju prijateljicu V. M. da podigne kredit na svoje ime kod
„Altermodus“ banke – Filijala Cetinje na iznos od 3.000,00 eura, iz razloga
što je ona kreditno opterećena. Rate od kredita bi uredno izmirivala. Žirante
bi ona obezbijedila, M. bii samo bila nosilac kredita. S obzirom na njihovo
dugogodišnje prijateljstvo V.M. je to prihvatila. M. je otišla u prostorije
„Altermodus“ banke i preuzela neophodnu dokumentaciju, zahtjev za dobijanje
kredita kao i bjanko administrativne zabrane za žirante koje je njoj dala, a
ona je dala svojoj kumi M. M. kako bi ista administrativne zabrane za žirante
i dokumenta za žirante ovjerila. Nakon par dana putem telefona je pozvana od
strane M. M. koja je tom prilikom upoznala da joj je ovjerila papire za
žirante i da može doći kod nje kući da ih preuzme. Nakon što je preuzela
papire od M. M. otišla je kod V.M. i predala joj svu dokumentaciju ovjerenu za
žirante za kredit. Nakon par dana pozvana je od strane M. M. koja je upoznala
da je kredit odobren i da V. M. može doći u prostorije „Altermodus“ banke u
Filijalu Cetinje da preuzme ček kako bi otišla u prostorije CKB banke sa čekom
da podigne novac. Poslije sat vremena otišla je sa V. M. da preuzmu novac. M.
je sačekala ispred prostorija CKB banke koja je podigla novac u iznosu od
3.000,00 eura i dala ga njoj. Za učinjenu uslugu M. je častila 50,00 eura.
Poznato joj je i to da su D. M. i K. D. dugogodišnje prijateljice njene kume i
iz tog razloga su prihvatile da budu žiranti. Do maja mjeseca 2009 godine je
uplaćivala iznos od 125,00 eura mjesečno za rate kredita, ali zbog teške
materijalne situacije i bolesti djeteta nije uspjela nastaviti njegovo
otplaćivanje. Navela je i to da M.D. nikada konkretno nije pitala da joj bude
žirant, jer je njena kuma M.M. završavala žirante za taj kredit. Takođe kuma
joj je pominjala da će pitati M.D.da joj bude žirant, a iz razloga jer je ona
njoj u ranijem periodu bila žirant.
Iz iskaza svjedoka K. D. proizilazi da ona o predmetnom događaju nezna ništa.
Tačno je da je bila žirant V. M. pa kako je nepismena dala je svoj otisak na
administartivnu zabranu. Istakla je i to da nezna na koliki iznos je žirirala
V. M. a sve ovo je odradila na predlog njene prijateljice M. M. koja je
prijateljica sa V. M.
Iz iskaza svjedoka Š. N. proizilazi da je M.S. blagajnica u preduzeću
Štamparija „Obod“ i da ista popunjava ovjere za žirante, tj. administartivne
zabrane. Istakla je i to da su M. M. i M.D.osobe koje su stalno uzimale
kredite, ali se nije mogla izjasniti da li je u konkretnom slučaju M. M.
donijela ličnu kartu M.D. te da li je na osnovu toga M.S. popunila i ovjerila
administartivnu zabranu. Poznato joj je da M.S. nije htjela da ovjerava
administartivne zabrane, te da je na nju vršen pritisak od starne M. M. i
M.D.. O konkretnom slučaju se više ništa nije mogla izjasniti jer nije bila
prisutna tako da nezna detalje.
Iz iskaza svjedoka V.M. proizilazi da je u oktobru mjesecu 2008. godine njena
drugarica D. B. došla kod nje kući i zamolila je da joj učini uslugu, tj. da
podigne kredit na svoje ime iz razloga što je ona bila kreditno opterećena i
nije mogla podići kredit na svoje ime, a rate je trebalo naravno da izmiri D.
Na to je pristala jer je sa njom dugogodišnja prijateljica. Što se tiče
žiranata iste je obezbijedila B.D. koja joj je i dostavila ovjerene podatke za
žirante i administrativnu zabranu. Takođe je istakla da ne poznaje žirante za
kredit čiji je ona nosilac jer je iste obezbijedila D. Nije joj poznato na
koji način je B. D. došla u posjed za izjave za žirante, ovjere podataka o
žirantima i administartivne zabrane na ime žiranata D. M. i K. D. Navela je da
joj je tokom mjeseca marta stigao dopis iz Osnovnog suda u Cetinju u kojem se
navodi da se po predmetnom kreditu dugije iznos od 3.564,00 eura. Sa tim je
upoznala B. D. i upitala je zašto ne izmiruje obaveze po kreditu koji je ona
podigla na svoje ime, a za njene potrebe, a ona joj je rekla da trenutno nema
para, ali će nastojati da izmiri kredit.
Iz nalaza i mišljenja sudskog vještaka grafologa J. Z. od 20.04.2011.godine
proizilazi da sporne potpise sadržane u kreditnoj dokumentaciji koji glase na
ime M.D.je ispisalo jedno isto lice ,ali iste nije ispisala M. D.
Iz nalaza i mišljenje stalnog sudskog vještaka grafologa N. V. od 22.02.2013.
godine proizilazi da potpise na ime „M.D.“ koji se nalaze na izjavi žiranta,
Ovjeri podataka za žirante i Administartivnoj zabrani nije ispisala M.S..
Iz original kreditne dokumentacije MFI "Alter Modus" DOO Podgorica formirane
po osnovu Ugovora o kreditu broj 0135465709 zaključenog dana 07.08.2008.
godine između MFI „Alter modus“ Podgorica kao davaoca kredita i V.M. iz
Cetinja kao korisnika kredita sa planom otplate kredita utvrđuje se da je V.
M. podigla kredit kod „Altermodus“ banke Filijala Cetinje u iznosu od 3.000,00
eura sa rokom otplate na 36 mjeseci i sa uplatom mjesečne rate u iznosu od
127,00 eura.U istoj su sadržani sporni obrasci izjave žiranta,obrasci ovjere
podataka za žiranta i obrasci administrativne zabrane za žirante.
Iz izvještaja UP Područne jedinice Bijelo Polje broj 125 od 12.01.2011. godine
iz KE za okrivljenu M. S. utvrđuje se da ista ranije nije osuđivana.
Cijeneći rezultate cjelokupnog postupka, ovaj Sud nalazi da u postupku nije
dokazano da je okrivljena M.S. počinila krivično djelo falsifikovanje službene
isprave iz člana 414. st. 3. u vezi st. 1. Krivičnog zakonika činjenično
opisano u dispozitivu ove presude, a ovo iz sledećih razloga:
Dakle,optužnim aktom ODT-a u Cetinju okrivljenoj je stavljeno na teret da je
dana 06. avgusta 2008. godine, u službenim prostorijama Štamparije „Obod“A.D.
Cetinje, u Cetinju, u svojstvu odgovornog lica – administrativnog sekretara
tog akcionarskog društva, iako svjesna da kreditnu dokumentaciju za žiranta
oštećenu M.D. ne smije popuniti i ovjeriti službenim pečatom bez ličnog
prisustva oštećene, službenim pečatom omogućila pravljenje službenog spisa sa
neistinitom sadržinom, na način što je sačinila neistinitu kreditnu
dokumentaciju za dodjelu namjenskog kredita od 3.000,00 eura, na ime korisnika
kredita V.M. iz Cetinja, kod Mikrokreditne finansijske institucije „Altermodus
banke“ Podgorica – Filijale Cetinje, tako što je na obrascu izjave žiranta,
obrascu ovjere podataka za žirante i obrascu administrativne zabrane za
žirante u kreditnoj dokumentaciji korisnika kredita V.M., bez ovlašćenja i
obaveznog prisustva oštećene M.D.iz Cetinja, radnice Štamparije „Obod“ A.D.
Cetinje, voljno upisala njeno ime i lične podatke kao žiranta kao i iznos
ličnog dohotka za imenovanu, te iste ovjerila službenim pečatom i djelovodnim
štambiljem Štamparije „Obod“ A.D. Cetinje, u koji je upisala djelovodni broj i
datum, a potom ovu dokumentaciju, radi realizacije kredita na ime korisnika
V.M. predala M.M. iz Cetinja, iako oštećena M.D.obrazac izjave žiranta,
obrazac ovjere podataka za žiranta i obrazac administartivne zabrane za
žirante nije svojeručno potpisala .
Ovakvi navodi optužbe po mišljenju suda nijesu se potvrdili tokom dokaznog
postupka.
Naime, okrivljena je tokom postupka decidno negirala izvršenje predmetnog
krivičnog djela.
Tokom postupka nesporno je utvrđeno da je okrivljena M.S. dana 06.avgusta
2008. godine kao odgovorno lice obavljala poslove administrativnog sekretara u
Štampariji „Obod“ A.D.Cetinje u Cetinju. Ni okrivljena ne negira da je u to
vrijeme mijenjala P. L. koja je bila odsutna, tako da je je i bila zadužena sa
službenim pečatom, tj. mogla je da koristi štambilj i pečat ovog preduzeća, a
što potvrđuju i svjedoci B. V. i B. S. Nije sporno ni da je u službene
prostorije Štamparije „Obod“ A.D. Cetinje, tačnije kod nje u kancelariju došla
M.M. koja je sa sobom donijela kreditnu dokumentaciju u koju je sud izvršio
uvid , na ime korisnika kredita V.M. iz Cetinja, radi dobijanja namjenskog
kredita od 3000,00 eura kod Mikrokreditne finansijske institucije „Altermodus
banke“ Podgorice. Jedan od žiranata za navedeni kredit bila je i oštećena M.D.
koja toga dana nije bila prisutna, a što potvrđuje i sama okrivljena koja je
navela da joj je M.M. toga dana donijela ličnu kartu koja glasi na ime
oštećene M.D., tako da je ona bez prisustva oštećene koja je radnik Štamparije
„Obod“ A.D.Cetinje na obrascu izjave za žiranta, obrascu ovjere podataka za
žiranta i obrascu administartivne zabrane za žiranta upisala njeno ime i lične
podatke kao žiranta, kao i iznos ličnog dohotka za imenovanu,obratila se B. S.
koji je preduzeo radnje iz okvira svoje nadležnosti, te je iste ovjeriila
službenim pečatom i djelovodnim štambiljem Štamparije „Obod“ A.D., Cetinje, u
koji je upisala djelovodni broj i datum, a potom ovu dokumentaciju radi
realizacije kredita, predala M.M..
U svijetlu konkretnih navoda optužbe ,kako je sud utvrdio ,okrivljena ,a kako
je sama navela imajući u vidu da jetrva M. M. koja joj je donijela ličnu kartu
na ime oštećene M. M. radi zajedno sa M. D. da neće biti zloupotrijebljena ,se
obratila po redovnoj proceduri izvršnom dirktoru B. S. koji je dozvolio da se
postupi po istoj ,nakon čega je proslijedila na potpis u računovodstvo ,te
ponovo kod direktora koji je potpisao kreditnu dokumentaciju,što ni sam B. S.
koji je saslušan u svojstvu svjedoka ne spori,navodeći da nije bio upoznat sa
činjenicom da M.D. nije bila prisutna,a naglasivši pritom da je M.S. savjesna
službenica.
Istovremeno cijeneći iskaz oštećene i iskaze saslušanih svjedoka ,pritom ih
dovodeći u međusobnu vezu sa odbranom okrivljene sud je našao da se iz ni
jednog provedenog dokaza sa sigurnošću ne može utvrditi da je okrivljena
počinila krivično djelo koje joj je stavljeno na teret .Oštećena je negirala
da je dala svoju ličnu kartu M.M. kao i da se ova njoj obraćala u određenom
vremenskom perodu da joj bude žirant ,nasuprot čijoj tvrdnji stoji tvrdnja
svjedoka M. M. da joj je ličnu kartu dala lično ošt. M.D. koja je i lično
potpisala kreditnu dokumentaciju ,što je u suprotnosti sa nalazom i mišljenjem
sudskog vještaka grafološke struke J. Z.
Krivično djelo falsifikovanje službene isprave iz čl.414.st.3.u vezi st.1.KZ-a
čini službeno lice koje u službenu ispravu,knjigu ili spis unese neistinite
podatke ili ne unese važan podatak ili svojim potpisom odnosno službenim
pečatom ovjeri službenu ispravu ,knjigu ili spis sa neistinitim sadržajem ili
koje svojim potpisom, odn.službenim pečatom omogući pravljenje službene
isprave knjige ili spisa sa neistinitim sadržajem i ako je odgovorno lice u
privrednom društvu,ustanovi ili drugom subjektu.
Okrivljena je pojasnila da u kreditnu dokumentaciju za žiranta nije unijela ni
jedan neistinit podatak ,odn.da je u obrascu izjave žiranta unijela podatke na
osnovu lične karte M.D. koja joj je od strane M. M. dostavljena sa već
potpisanom izjavom žiranta ,te je ona u taj formular unijela podatke iz lične
karte i ovjerila službenim pečatom,što nije sporno.
Zaista,iz rezultata proizašlih nakon provedenog dokaznog postupka sud nije
mogao izvesti jasan pravni zaključak ,kako je to predstavljeno optužbom
,odn.da je okrivljena sačinila neistinitu kreditnu dokumentaciju za dodjelu
namjenskog kredita ,jer iz nalaza i mišljenja sudskog vještaka grafološke
struke N. V. proizilazi da potpise na ime „M.D.“ koji se nalaze na izjavi
žiranta, Ovjeri podataka za žirante i Administartivnoj zabrani nije ispisala
M.S. dok iz nalaza i mišljenja sudskog vještaka grafološke struke J. Z.
proizilazi da M.D. nije potpisala sporne potpise sadržane u kreditnoj
dokumentaciji koji glase na njeno ime,tako da je posve jasno da je sporni
potpis stavilo drugo lice.
Sud je date nalaze i mišljenja sudskih vještaka prihvatio kao objektivne
,zasnovane na pravilima nauke i struke.
Krivično djelo u pitanju je svršeno stavljanjem potpisa ili službenog pečata
na ispravu,knjigu ili spis za koje se zna da su neistinite sadržine.
Cjeneći navode optužnog akta u djelu u kojem je predstavljeno da je okrivljena
iako svjesna da kreditnu dokumentaciju za žiranta ošt. M.D. ne smije popuniti
i ovjeriti službenim pečatom bez ličnog prisustva oštećene službenim pečatom
omogućila pravljenje službenog spisa sa neistinitom sadržinom,sud je našao da
nema dokaza da je okrivljena znala da je u službeni spis na koji stavlja
službeni pečat unijeta neistinita sadržina,odn.da ona na taj način omogućuje
pravljenje falsifikata ,ovo tim prije što činjenica da ošt. M.D. nije bila
prisutna ,a pristupilo se ovjeri dostavljene kreditne dokumentacije ,sama po
sebi ne može biti polazni osnov za krivicu i krivičnopravnu odgovornost
okrivljene, tj.sa sigurnošću tvrditi da je okrivljena znala da je neistinit
sadržaj inkriminisanog spisa,pa da je na takav stavila službeni pečat,štaviše
da je sačinila neistinitu kreditnu dokumentaciju,a kako je to predstavljeno
optužbom.
Sud je cjenio i ostale provedene dokaze te je našao da nijesu od uticaja za
svestrano razjašnjenje date krivičnopravne stavri.
Kod ovako utvrđenog činjeničnog stanja, te ocjenom provedenih dokaza, sud nije
mogao utvrditi da je okrivljena M.S. počinila krivično djelo stavljeno joj na
teret optužbom, pa je zbog svega navedenog sud odlučio u korist okrivljene,
jer provedeni dokazi nijesu sa sigurnošću ukazivali da je okrivljena počinila
krivično djelo falsifikovanje isprave iz člana 414. st.3. u vezi st. 1. KZ-a,
iz kojih razloga je sud primijenio odredbu iz čl. 3. st.3. Zakonika o
krivičnom postupku da sumnja o postojanju činjenica koja čine obilježje
krivičnog djela sud rješava na način koji je povoljniji za okrivljenog (in
dubio pro reo), te je oslobodio od optužbe osnovom čl. 373. tačka 2. ZKP-a.
Odluka o troškovima krivičnog postupka koji se odnose na vještačenje po
sudskim vještacima-grafolozima J. Z. u iznosu od 313,50 eura ,te N. V. u
iznosu od 150,50 eura,te troškovima okrivljene koje je imala angažovanjem
branioca, o kojima će biti donijeto posebno rješenje zasniva se na odredbi čl.
230. st. 1 ZKP-a, zbog čega troškovi krivičnog postupka padaju na teret
budžetskih sredstava suda.
Na temelju izloženog, shodno citiranim zakonskim propisima valjalo je odlučiti
kao u izreci.
OSNOVNI SUD U CETINJU
Dana 13.09.2013.godine,
Zapisničar,  SUDIJA Aleksandra Martinović Marija Ćupić
PRAVNA POUKA:
Protiv ove presude može se izjaviti žalba
Višem sudu u Podgorici, a preko ovog Suda
u roku od 8 dana, od dana prijema.