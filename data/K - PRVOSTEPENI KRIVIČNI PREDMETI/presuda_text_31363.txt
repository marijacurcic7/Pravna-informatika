Kž.br.5/2013
VIŠI SUD U PODGORICI, kao drugostepeni krivični, u vijeću sastavljenom od
sudija Hasnije Simonović, kao predsjednika vijeća, Miljane Pavlićević i Evice
Durutović, kao članova vijeća, uz učešće namještenika Mare Đokaj, kao
zapisničara, u krivičnom predmetu protiv okrivljenog S. I., zbog krivičnog
djela teško djelo protiv bezbjednosti javnog saobraćaja iz čl.348 st.3 u vezi
krivičnog djela ugrožavanje javnog saobraćaja iz čl.339 st.3 u vezi st.1
Krivičnog zakonika, rješavajući po žalbi Osnovnog državnog tužilaštva iz
Kotora, izjavljenoj protiv presude Osnovnog suda u Kotoru K.br.206/12 od
19.10.2012. godine, u sjednici vijeća održanoj dana 16.01.2013. godine, nakon
tajnog vijećanja i glasanja, donio je
R J E Š E NJ E
Povodom žalbe Osnovnog državnog tužilaštva iz Kotora, a po službenoj dužnosti
UKIDA SE presuda Osnovnog suda u Kotoru K.br.206/12 od 19.10.2012. godine, i
predmet vraća prvostepenom sudu na ponovno suđenje.
O b r a z l o ž e nj e
Presudom Osnovnog suda u Kotoru K.br.206/12 od 19.10.2012. godine, okrivljeni
S. I. oglašen je krivim zbog izvršenja krivičnog djela teško djelo protiv
bezbjednosti javnog saobraćaja iz čl.348 st.3 u vezi krivičnog djela
ugrožavanje javnog saobraćaja iz čl.339 st.3 u vezi st.1 Krivičnog zakonika i
izrečena mu je uslovna osuda kojom mu je prethodno utvrdjena kazna zatvora u
trajanju od 5 (pet) mjeseci i istovremeno odredjeno da se utvrdjene kazne neće
izvršiti ukoliko okrivljeni za vrijeme od 2 (dvije) godine po pravosnažnosti
presude ne učini novo krivično djelo. Istom presudom okrivljeni je obavezan da
na ime sudskog paušala uplati iznos od 50 € i 209 € na ime troškova krivičnog
postupka. Zakonski zastupnik mal. oštećene R. N., njen otac R. B. radi
ostvarivanja imovinsko pravnog zahtjeva upućen je na parnicu.
Protiv navedene presude žalbu je, blagovremeno, izjavilo Osnovno državno
tužilaštvo u Kotoru, zbog odluke o krivičnoj sankciji, sa predlogom da Viši
sud u Podgorici prvostepenu presudu preinači i okrivljenom izrekne kaznu
zatvora adekvatnu težini izvršenog krivičnog djela i stepenu njegove krivice.
Branilac okrivljenog S. I., adv. M. D. je u odgovoru na žalbu predložio da
Viši sud u Podgorici odbije žalbu ODT-a u Kotoru kao neosnovanu i potvrdi
prvostepenu presudu.
Više državno tužilaštvo u Podgorici je, u svom pismenom izjašnjenju Ktž.br.
3/2013 od 11.01.2013.godine, predložilo da se žalba ODT-a u Kotoru uvaži.
Viši sud u Podgorici je, u sjednici vijeća održanoj u odsustvu stranaka, a ovo
u smislu čl.460 st.1 ZKP-a, razmotrio cjelokupne spise predmeta, ispitao
pobijanu presudu i ocijenio navode žalbe pa je našao da je, povodom žalbe
ODT-a Kotoru, a po službenoj dužnosti:
- trebalo odlučiti kao u dispozitivu
Pobijanom presudom je prvostepeni sud počinio bitnu povredu odredaba krivičnog
postupka iz čl.386 st.1 tač.8 ZKP-a, a na koje povrede drugostepeni sud pazi
po službenoj dužnosti, shodno čl.398 ZKP-a. Ta povreda se ogleda u tome što je
izreka pobijane presude nerazumljiva i protivurječna datim razlozima.
Protivurječnost izreke pobijane presude i datih razloga ogleda se u tome što
je u izreci izmedju ostalog navedeno "... nije blagovremeno obratio pažnju na
pješaka koja je prelazila kolovoz na obilježenom pješačkom prelazu sa desne na
lijevu stranu..."a zatim u obrazloženju prvostepeni sud navodi da je
činjenično stanje navedeno u izreci presude utvrdio prije svega na osnovu
nalaza i mišljenja vještaka saobraćajne struke Mr. D. V., nalaza i mišljenja
vještaka medicinske struke i izjava svjedoka oštećene mal. R- N., te svjedoka
R. N. i K. J. Dalje, prvostepeni sud navodi da je iz izjava navedenih svjedoka
utvrdio da se oštećena kritične prilike kretala iz smjera naselja Gradiošnica
prema pumpi Sam comerce, što znači sa lijeve na desnu stranu gledano iz pravca
kretanja vozila kojim je upravljao okrivljeni....Ovakve izjave svjedoka
prvostepeni sud je prihvatio, jer su iste u odnosu na način kretanja pješaka i
mjesto kontakta u saglasnosti sa nalazom i mišljenjem vještaka saobraćajne
struke i nalazom i mišljenjem vještaka medicinske struke.
S toga izreka prvostepene presude je nerazumljiva i protivurječna utvrdjenom
činjeničnom stanju, jer iz činjeničnog opisa izreke prvostepene presude
proizilazi da je oštećena - pješak mal. R. N. kritične prilike kolovoz
prelazila sa desne na lijevu stranu, dok u obrazloženju presude prvostepeni
sud na osnovu provedenih dokaza nesporno utvrdjuje da je kritične prilike
oštećena pješak mal. R. N. kolovoz prelazila sa lijeve na desnu stranu, što
predstavlja ukidni razlog, obzirom da izrekom presude mora biti činjenično
obuhvaćen dogadjaj onako kako se odigrao.
Po logici stvari, tužilac će uvijek svoj opis djela sadržan u njegovom
optužnom aktu, prilagodjavati činjeničnom stanju koje proizadje iz dokaza koji
su izvedeni na glavnom pretresu. Medjutim može se dogoditi da ili tužilac to
ne učini, te zadrži prvobitni opis krivičnog djela u svojoj optužnici, iako je
došlo do promjene činjeničnog stanja na glavnom pretresu u odnosu na taj opis
ili je moguće da tužilac smatra da je onaj opis sadržan u njegovom optužnom
aktu vjerodostojan, te da nema potrebe da optužnicu mijenja. Naime, stav
tužioca i suda ne mora biti identičan u pogledu činjenica koje su utvrdjene na
glavnom pretresu, a naročito u toku glavnog pretresa, a tužilac ne može
unaprijed sa sigurnošću ni znati kako će činjenično stanje utvrditi sud u
svojoj presudi, (iako nekada na osnovu pravca dokazivanja i činjenica
utvrdjenih pojedinim dokazima, može sa sigurnošću, a nekada približno u manjoj
ili većoj mjeri, da ocjeni buduće utvrdjeno činjenično stanje) pa u takvim
slučajevima sud ukoliko utvrdi činjenično stanje drugačije od onoga sadržanog
u opisu djela koje postoji u optužnici može sam izmijeniti opis krivičnog
djela iz optužnog akta i prilagoditi ga činjeničnom stanju koje proizašlo iz
dokaza izvedenih na glavnom pretresu, vodeći pri tom računa da ne prekorači
optužbu.
Dakle, na ponovnom suđenju prvostepeni sud će otkloniti bitnu povrede odredaba
krivičnog postupka na koju mu se ovim rješenjem ukazuje, provešće ranije
provedene dokaze, a po potrebi i nove, nakon čega će biti u mogućnosti da
donese pravilnu i na zakonu zasnovanu odluku.
Na osnovu izloženih razloga, primjenom čl. 407. ZKP-a odlučeno je kao u
dispozitivu.
VIŠI SUD U PODGORICI
Dana 16.01.2013.godine
ZAPISNIČAR, PREDSJEDNIK VIJEĆA-SUDIJA,
Mara Đokaj, s.r. Hasnija Simonović,s.r.
SUDIJA IZVJESTILAC
Evica Durutović,s.r.
Tačnost prepisa potvrdjuje
ovlašćeni službenik suda: