K.45/13/13
U IME CRNE GORE
OSNOVNI SUD U KOTORU, kao nadležni prvostepeni krivični sud, po sudiji Momirki
Marović, uz učešće zapisničara Ana Marije Petković, u krivičnom predmetu
protiv optuženog K Z zbog krivičnog djela lažno prijavljivanje iz člana 388.
stav 4. u vezi stava 1. Krivičnog zakonika, koji se vodi po optužnom predlogu
ODT Kotor Kt. broj 60/13 od 06.02.2013 godine, nakon glavnog i javnog pretresa
održanog dana 11.04.2013. godine u prisustvu zamjenika ODT Kotor Danke
Živković i optuženog K Z, istoga dana donio je i javno objavio sledeću
P R E S U D U
OPTUŽENI K Z JMBG , od oca M i majke R, rođene Ć, rođen . godine u P, stalno
nastanjen u K, S S bb ( kod K R ), državljanin CG, vozač, sa završenom SSS,
neoženjen, bez djece, lošeg imovnog stanja, ranije osuđivan presudom Osnovnog
suda P K. broj od 22.11.2006. godine zbog krivičnog djela iz člana 152 stav 2.
Krivičnog zakonika na kaznu zatvora u trajanju od 6 mjeseci uslovno na jednu
godinu, protiv koga se ne vodi postupak za drugo krivično djelo,
K r i v j e
Što je dana 02.01.2013. godine oko 10,00 časova u službenim prostorijama UP PI
Kotor u K prijavio da je na njegovu štetu učinjeno krivično djelo za koje se
goni po službenoj dužnosti i to krivično djelo krađe iz člana 239. stav 1
Krivičnog zakonika, iako je znao da to djelo nije učinjeno na način što je na
zapisnik o prijemu krivične prijave naveo da je u vremenskom periodu od
01.01.2013. godine od 15,00 časova do 02.01.2013. godine do 8,00 časova, NN
lice oduzelo na njegovu štetu pmv marke "VW P" reg. ozn. KO , a to vozilo je
dana 01.01.2013. godine u večernjim časovima ostavio parkirano u mjestu O
opština C, u blizini repetitora koji se tamo nalazi, pri pokušaju da otuđi
gorivo koje se nalazilo u rezervoaru na repetitoru, a u čemu je bio spriječen
usled dolaska NN lica, pa je napustio lice mjesta pješice, ostavivši vozilo
tamo parkirano, pri čemu je bio uračunljiv i svjestan svoga djela i njegove
zabranjenosti, a čije izvršenje je htio,
- čime je učinio krivično djelo lažnog prijavljivanja iz člana 388. stav 4. u
vezi stava 1. Krivičnog zakonika.
Pa mu sud na osnovu naprijed navedene krivično pravne odredbe, te odredbi
člana 3, 5, 8, 13, 15, 36, 42, 52, 53 i 54 Kz-a i člana 368 i 374 Zkp-a izriče
USLOVNU OSUDU
Kojom utvrđuje kaznu zatvora u trajanju od tri mjeseca i istovremeno određuje
da se kazna neće izvršiti ukoliko optuženi za vrijeme od jedne godine od dana
pravosnažnosti presude ne učini novo krivično djelo.
Dužan je optuženi na ime sudskog paušala uplatiti iznos od 50,00 eura, u
korist budžeta Crne Gore, na žiro račun broj 832-16-52 u roku od mjesec dana
od dana pravosnažnosti presude i dokaz o uplati dostaviti ovom sudu s pozivom
na broj K. 45/13/13.
O b r a z l o ž e n j e
ODT Kotor aktom Kt. broj 60/13 od 06.02.2013. godine optužilo je K Z zbog
izvršenja krivičnog djela iz člana 388. stav 4. u vezi stava 1. Krivičnog
zakonika.
U svojoj odbrani optuženi K Z je naveo da priznaje izvršenje krivičnog djela i
krivicu za isto. Naveo je da je dana 01.01.2013. godine oko 19.oo časova pošao
na C, na mjesto O, gdje stoji predajnik za mobilne telefone, kako bi iz
rezervoara koji se nalazi tamo izvukao neko gorivo. Auto je parkirao na put
koji vodi ka predajniku, a radi se o vozilu ,,P registarskih oznaka KO , a
koje je inače njegovo vlasništvo. Dok se nalazio gore na predajniku naišlo je
jedno vozilo i preplašio se da će ga otkriti, pa je pobjegao pješke i poslije
toga je stopom pošao do kuće. Pošto se prvi put našao u ovakvoj situaciji nije
znao kako da reaguje i čitavu noć je smišljao šta da radi, tako da je
sjutradan oko 10,00 časova pošao u SUP u K i prijavio da mu je to vozilo
ukradeno. Mislio je da će to riješiti situaciju, međutim, kada su ga pozvali u
C da da izjavu u policiji, odmah je rekao da mu vozilo nije ukradeno, već da
je to prijavio i žao mu je što je to uradio, ali je mislio da je to možda
način da izbjegne odgovornost.
U dokaznom postupku koji je sproveden u cilju utvrđenja činjeničnog stanja i
krivice optuženog, sud je proveo sledeće dokaze: izvršio uvid u zapisnik o
prijem krivične prijave UP I Kotor broj od 02.01.2013. godine podnosioca K Z,
uvid u obavještenje prikupljeno od građanina pred UP I C broj . i uvid u izvod
iz kaznene evidencije za optuženog UP I P od 15.02.2013. godine.
Uvidom u zapisnik o prijemu krivične prijave UP I Kotor broj 39 od 02.01.2013.
godine podnosioca K Z utvrđeno je da je optuženi prijavio da je dana
01.01.2013. godine oko 15:00 časova u naselju S S uz ivicu kolovoza, tačnije
kod pekare ,,V parkirao svoje putničko motorno vozilo marke ,,VW P 1.9 tdi''
limuzina, teget plave boje, registarskih oznaka KO , godina proizvodnje 1995.,
broj šasije 1, te da je sjutra ujutro oko 08:00 časova primjetio da vozila
nema na mjestu gdje ga je parkirao, koji zapisnik je optuženi svojeručno
potpisao.
Uvidom u obavještenje prikupljeno od građanina pred UP I Cetinje broj
02-KU-04-2013. utvrđeno je da je optuženi K Z, OPS-u dao obavještenje da je
poslednjih mjeseci zapao u neke finansijske probleme, te kako je čuo da na
mjestu O postoje agregati sa dizel gorivom koji su zapremine 400-500 litara,
došao je na ideju da pokuša da obije taj agregat i izvadi nešto dizel goriva,
pa se dana 01.01.2013. godine oko 19:30 časova svojim vozilom marke ,,P
registarskih oznaka KO dovezao sporednim putem do podnožja brda na kojem se
nalazi repetitor, pa kad je vidio da se do repetitora ne može dovesti svojim
vozilom, isto je parkirao u podnožju, zatim je iz prtljažnika vozila uzeo dva
crna i jedan plavi bidon, kao i jedan duži pajser i kožne rukavice svjetlije
boje, te je pješke došao do repetitora, međutim, kada je pokušao da plastično
crijevo uvuče u grlo rezervoara, vidio je da je jedno vozilo došlo sporednim
putem do njegovog vozila, pa je pretpostavio da je došla policija, te je bacio
pajser i rukavice i potrčao je na drugu stranu niz brdo do magistralnog puta
C-B. Cijelu noć je razmišljao šta da radi i došao je na ideju da pođe u
policiju K i da prijavi da mu je neko ukrao vozilo, misleći da će mu ovo proći
kod policije, ali čim je došao po pozivu policije u Cetinje, odmah je odustao
od te prijave i policijskom službeniku je detaljno ispričao šta je učinio.
Uvidom u izvod iz kaznene evidencije za optuženog UP I P od 15.02.2013. godine
utvrđeno je da je isti ranije osuđivan presudom Osnovnog suda P K. broj 21806
od 22.11.2006. godine zbog krivičnog djela iz člana 152 stav 2 Krivičnog
zakonika na kaznu zatvora u trajanju od 6 mjeseci uslovno na jednu godinu.
Nije bilo prigovora na izvedene dokaze, niti predloga za dopunu dokaznog
postupka.
Cijeneći sve provedene dokaze pojedinačno i u uzajamnoj povezanosti shodno
članu 370. stav 3. Zkp-a, a u odnosu na odbranu optuženog, sud je utvrdio
činjenično stanje navedeno u izreci presude.
Činjenično stanje sud je utvrdio na osnovu odbrane optuženog, te provedenih
materijalnih dokaza.
Naime, optuženi K Z je u svojoj odbrani priznao izvršenje krivičnog djela
navodeći da je dana 01.01.2013. godine oko 19.00 časova pošao u mjesto O, kod
predajnika za mobilne telefone, kako bi iz rezervoara koji se nalazi tamo
izvukao neko gorivo, dok je svoj automobil ,,P registarskih oznaka KO parkirao
na put koji vodi do predajnika, međutim, dok se nalazio kod predajnika naišlo
je jedno vozilo i uplašio se da će ga otkriti, pa je pobjegao pješke i
sjutradan je oko 10,00 časova pošao u SUP u K i prijavio da mu je vozilo
ukradeno, jer je mislio da je to način da izbjegne odgovornost. Priznanje
optuženog sud je prihvatio jer je isto potvrđeno zapisnikom o prijemu krivične
prijave UP I Kotor broj 3103-240/13-39 od 02.01.2013. godine iz kojeg je
utvrđeno da je optuženi prijavio da je dana 01.01.2013. godine oko 15:00
časova u naselju S. S u K parkirao svoje vozilo ,,P registarskih oznaka KO te
da je sjutradan ujutro oko 08:00 časova primjetio da vozila nema na mjestu
gdje ga je parkirao. Takođe, priznanje optuženog je potvrđeno i obavještenjem
prikupljenim od građanina UP I Cetinje broj 02-Ku-04-2013. Iz kojeg je
utvrđeno da je optuženi OPS-u dao obavještenje da je dana 01.01.2013. godine
oko 19:30 časova došao svojim vozilom do O, kako bi obio agregat i iz njega
otuđio dizel gorivo, međutim, kada je vidio da jedno da jedno vozilo dolazi do
njegovog vozila, pretpostavio je da je to policija i potrčao je niz brdo, te
je došao na ideju da pođe u policiju K i prijavi da mu je neko ukrao vozilo.
Optuženi je postupao sa direktnim umišljajem, svjestan značaja svog djela,
čije izvršenje je htio, jer kako je i sam u svojoj odbrani naveo mislio je da
je lažno prijavljivanje, da mu je vozilo ukradeno, način da izbjegne
odgovornost za pokušaj otuđenja goriva iz repetitora. Naime njegova svijest je
obuhvatala saznanje da je u službenim prostorijama UP PI Kotor u K prijavio da
je na njegovu štetu učinjeno krivično djelo za koje se goni po službenoj
dužnosti i to krivično djelo krađe iz člana 239. stav 1 Krivičnog zakonika,
iako je znao da to djelo nije učinjeno, jer je prethodno sam ostavio parkirano
vozilo u mjestu O, a nakon toga prijavio krađu vozila.
Time su se u radnjama optuženog K Z ostvarili svi bitni elementi bića
krivičnog djela lažnog prijavljivanja iz člana 388. stav 4. u vezi stava 1.
Kz-a, jer je optuženi prijavio da je na njegovu štetu učinjeno krivično djelo
krađe iz člana 239. stav 1. Kz-a ( tj. da mu je otuđeno vozilo marke ,,VW P
registarskih oznaka KO ), iako je znao da to djelo nije učinjeno, pa ga je sud
oglasio krivim za isto.
Prilikom odluke o vrsti i visini krivične sankcije koju optuženom treba
izreći, sud je pošao od toga da je za predmetno krivično djelo propisana
novčana kazna ili kazna zatvora u trajanju do jedne godine. U smislu člana 42.
Kz-a sud je na strani optuženog kao olakšavajuće okolnosti cijenio njegovo
priznanje i iskreno kajanje zbog učinjenog, dok je kao otežavajuću okolnost
cijenio njegovu raniju osuđivanost. Imajući u vidu naprijed navedeno, sud je
optuženom izrekao uslovnu osudu, na način što mu je utvrdio kaznu zatvora u
trajanju od tri mjeseca i istovremeno odredio da se kazna neće izvršiti
ukoliko optuženi za vrijeme od jedne godine od dana pravosnažnosti presude ne
učini novo krivično djelo. Sud smatra da će se i upozorenjem uz pijetnju
kaznom dovoljno uticati na optuženog da ubuduće ne čini krivična djela tj. da
će se ostvariti ciljevi specijalne prevencije, a imajući u vidu stepen
krivice, okolnosti pod kojima je djelo učinjeno, ponašanje optuženog nakon
izvršenog krivičnog djela, njegovo priznanje i izraženo kajanje zbog
učinjenog.
Na osnovu naprijed navedenih krivično pravnih odredbi, te odredbi člana 3, 5,
8, 13, 15, 36, 42, 52, 53 i 54 Kz-a i člana 368 i 374 Zkp-a, sud je odlučio
kao u izreci presude.
Sud je obavezao optuženog da na ime sudskog paušala uplati iznos od 50,00
eura, u korist budžeta Crne Gore, na žiro račun broj 832-16-52 u roku od
mjesec dana od dana pravosnažnosti presude i dokaz o uplati dostaviti ovom
sudu s pozivom na broj K. 45/13/13.
Na prednjim razlozima sud je zasnovao svoju odluku.
OSNOVNI SUD U KOTORU
Dana, 11.04.2013. godine
Zapisničar, Sudija,
Ana Marija Petković Momirka Marović
PRAVNA POUKA: Protiv ove presude ima se pravo žalbe Višem sudu u Podgorici, u
roku od osam dana od prijema iste, a preko ovog suda.