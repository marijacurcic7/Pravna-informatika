U IME CRNE GORE
K. 48/13/13
OSNOVNI SUD U KOTORU, kao nadležni prvostepeni krivični sud, po sudiji Sanji
Čakanović, uz učešće zapisničara Jadranke Golub, u krivičnom postupku protiv
okrivljenog Pejović Zdravka, zbog krivičnog djela ugrožavanje javnog
saobraćaja iz člana 339. stav 3. u vezi stava 1. Krivičnog zakonika, koji se
vodi po optužnom predlogu ODT-a Kotor Kt. br. 695/12 od 05.02.2013 godine,
nakon glavnog i javnog pretresa održanog dana 25.03.2013 godine, u prisustvu
zamjenika ODT Kotor Danke Živković, okrivljenog Pejović Zdravka i oštećene
Stanković Senade, donio je i istog dana javno objavio sledeću
P R E S U D U
Okrivljeni PEJOVIĆ ZDRAVKO JMBG 0608975260028 od oca Vasilija i majke Zorke,
rodjene Popović, rodjen 06.08.1975 godine u Nikšiću, stalno nastanjen u
Nikšiću, Trepča bb ili Kotor, Sv. Vrača, Ruska zgrada, državljanin Crne Gore,
radnik, neoženjen, bez djece, sa završenom SSS, srednjeg imovnog stanja,
osudjivan Presudom Osnovnog suda u Kotoru K br. 331/11/11 od 30.07.2012 godine
zbog krivičnog djela iz čl. 239 st.1 KZ, 30 dana uslovno na jednu godinu,
protiv koga se ne vodi postupak za drugo krivično djelo
Kriv je
Što je dana, o4.o7.2ol2. godine oko l6,25 časova u Kotoru, na lokalnom putu u
naselju Sveta Vrača, upravljajući pmv. marke "Pasat" bez registarskih oznaka,
sopstveno vlasništvo, suprotno odredbama čl. 27. st. 2. Zakona o bezbjednosti
saobraćaja na putevima, svjestan da svojom radnjom može učiniti krivično
djelo, ali olako držeći da do toga neće doći, odnosno da će moći spriječiti,
ugrozio saobraćajadovodeći u opasnost život oštećene Stanković Senade iz
Kotora, na način što svojim vozilom nije upravljao sa dovoljno pažnje, bliže
desnoj ivici kolovoza, a na tolikoj udaljenosti od nje, da s obzirom na brzinu
kretanja vozila, uslove saobraćaja, stanje i karakteristike puta, ne ugrožava
druge učesnike u saobraćaju, već je iznenada i neočekivao prešao na lijevu
stranu kolovoza i ušao u putanju kretanja pmv marke "Pežo 2o6" reg. ozn. KO AP
257, kojim je upravljala oštećena Stanković Senada iz suprotnog smjera, te
ostvario kontakt prednjim lijevim dijelom vozila sa vozilom oštećene, kojom
prilikom je Stanković Senada udarila glavom u volan svog vozila, te zadobila
lake tjelesne povrede u vidu nagnječeno razderne rane u predjelu spoljašne
strane desne polovine donje usne, dužine 4 cm i nagnječno - razdernu ranu u
predjelu unutrašnje strane desne polovine donje usne dužine 3,5 cm,
- čime je učinio krivično djelo ugrožavanje javnog saobraćaja iz čl. 339.
st.3. u vezi st. l. KZ.
Pa mu sud na osnovu naprijed navedene krivično pravne odredbe te odredbi čl.
2, 3, 5, 13, 16, 32, 33, 36, 42, 52, 53 i 54. KZ-a i čl.226. st. 2 i 3. , čl.
227. st. l. te čl. 368 i 374. ZKP-a izriče
USLOVNU OSUDU
Kojom mu utvrđuje kaznu zatvora u trajanju od 2 (dva) mjeseca i istovremeno
određuje da se kazna neće izvršiti ukoliko okrivljeni za vrijeme od jedne
godine od dana pravosnažnosti presude ne učini novo krivično djelo.
Dužan je okrivljeni na ime sudskog paušala uplatiti iznos od 3o,oo (trideset)
eura i na ime troškova krivičnog postupka iznos od l54,oo (
stotinupedestčetiri ) eura, u korist Budžeta Crne Gore, na žiro račun broj
832-16-52 u roku od 15 (petnaest) dana od dana pravosnažnosti presude i dokaz
o uplati dostaviti ovom sudu s pozivom na broj K. 48/13/13.
O b r a z l o ž e n j e
ODT Kotor optužnim predlogom Kt. br. 695/12 od 05.02.2013 godine stavilo je na
teret okrivljenom Pejović Zdravku krivično djelo ugrožavanje javnog saobraćaja
iz člana 339. stav 3. u vezi stava 1. Krivičnog zakonika.
Po podnijetom optužnom predlogu sud je zakazao i održao glavni pretres dana
25.03.2013 godine u prisustvu zamjenika ODT Kotor Danke Živković, okrivljenog
Pejović Zdravka i oštećene Stanković Senade.
Zamjenik ODT-a Kotor u završnoj riječi ostala je pri podnijetom optužnom aktu
tražeći da se okrivljeni oglasi krivim i kazni po zakonu smatrajući da je
dokazano da je isti počinio krivično djelo koje mu se stavlja na teret
optužbom.
U svojoj odbrani pred ODT- om okrivljeni Pejović Zdravko naveo je da priznaje
izvršenje krivičnog djela i da ga je tog dana jednostavno trenutak nepažnje
doveo do toga da predje na suprotnu kolovoznu traku i ostvari kontakt sa
vozilom Pežo 206, kojim je upravljala jedna žena, a da se kretao brzinom od
oko 40 km/h, da je kolovoz bio suv te da se kretao uzbrdo ulicom a da je na
kritičnom mjestu iz čista mira cimnuo volan u lijevu stranu i udario u vozilo
iz suprotnog smjera i da je nakon kontakta odmah izašao iz vozila, i prišao
oštećenoj da vidi da li je sa njom sve u redu nakon čega je došla policija
koja ju je odvezla u Dom zdravlja. Dalje je naveo da se interesovao za njeno
zdravstveno stanje te da je pozivao telefonom njenog supruga. Izjavio je da mu
je žao što je oštećena nastradala ni kriva ni dužna a na glavnom pretresu
ostao je u cjelosti pri svojoj odbrani koju je dao kod ODT-a.
U završnoj riječi okrivljeni se izvinio oštećenoj i izrazio žaljenje.
U dokaznom postupku sud je proveo sledeće dokaze i to: saslušao oštećenu
Stanković Senadu, izvršio uvid u zapisnik o uvidjaju saobraćajne nezgode br.
188/12 od 04.07.2012 godine UP I Kotor, sa skicom lica mjesta, pročitao
izvještaj ljekara jedinice za hitnu pomoć u Kotora na ime Stanković Senade od
04.07.2012 godine, na saglasnost stranaka pročitao nalaz i mišljenje vještaka
medicinske struke Dr Krsta Nikolića od 17.01.2013 godine, nalaz i mišljenje
vještaka saobraćajne struke Mr Djordjija Vučeljića od 30.01.2013 godine i
pročitao izvod iz kaznene evidencije UP PJ Nikšić od 20.02.2013 godine.
Oštećena Stanković Senada izjavila je da se kritičnog dana kretala lokalnim
putem iz naselja Sveta Vrača ka Dobroti, da se kretala malom brzinom svojom
kolovoznom trakom obzirom da se morala uključiti kod picerije Manch na glavni
put te da je nakon uključenja na glavni put, nakon 20-30 metara, vozilo koje
se kretalo iz suprotnog smjera jednostavno, iz njoj nepoznatog razloga, prešlo
na njenu kolovoznu traku i udarilo u njen prednji lijevi dio. Navela je da
vozač tog vozila nije po njenoj procjeni išao velikom brzinom već da ga je
nešto omelo pa je zbog toga prešao na njenu kolovoznu traku i ostvario kontakt
sa njenim vozilom a da je prilikom udara u njeno vozilo udarila glavom u volan
i da je tako zadobila povrede u predjelu vilice a da joj je vozač tog vozila
pritekao u pomoć nakon čega je došla policija a da je ona otišla u Dom
zdravlja. Istakla je da se okrivljeni interesovao za njeno zdravlje, i da ju
je više puta pozivao pa je istakla u svom iskazu kao i u završnoj riječi da se
ne pridružuje krivičnom gonjenju i da ne postavljala imovinsko pravni zahtjev.
Na osnovu zapisnika o uviđaju UP PI Kotor od 04.07.2012 godine, sa skicom lica
mjesta utvrđeno je da se predmetna saobraćajna nezgoda dogodila dana
04.07.2012 godine oko 16,25 časova na području Opštine Kotor, na lokalnom putu
u naselju Sveta Vrača, da su u istoj učestvovali Pejović Zdravko, koji je
upravljao putničkim vozilom marke Pasat i Stanković Senada, koja je upravljala
putničkim vozilom marke Peugeot 206, registarskih oznaka KO AP 257 i da su u
istom konstatovana oštećenja na vozilu, uslovi na putu a da je na skici lica
mjesta prikazana širina puta i položaj vozila nakon nezgode.
Iz izvještaja ljekara jedinice Hitne pomoći u Kotoru od 04.07.2012 godine
utvrdjeno je da se navedenog dana radi ukazivanja ljekarske pomoći u tu
zdravstvenu ustanovu javila oštećena Stanković Senada, zbog povreda
zadobijenih u udesu, kojom prilikom su joj iste konstatovane .
Iz nalaza i mišljenje vještaka medicinske struke Dr. Krsta Nikolića od
17.01.2013 godine utvrđeno je da je oštećena Stanković Senada kritične prilike
zadobila sledeće tjelesne povrede: nagnječno-razdernu ranu u predjelu
spoljašnje strane desne polovine donje usne dužine 4 cm i nagnječno razdernu
ranu u predjelu unutrašnje strane desne polovine donje usne dužine 3,5 cm, a
koje povrede predstavljaju u vrijeme nanošenja procjenjene kako pojedinačno
tako i u svom ukupnom djelovanju laku tjelesnu povredu i koje su nastale
uslijed udara ustima imenovane o tupo-tvrde predmete u unutrašnjost pmv u
kojem se nalazila.
Iz nalaza i mišljenja vještaka saobraćajne struke Đorđa Vučeljića od
30.01.2013 godine utvrdjeno je da je brzina vozila Pasat, kojim je upravljao
okrivljeni, neposredno prije kontakta imala vrijednost od 35,00 km/h a brzina
vozila Peugeot 206, kojim je upravljala oštećena, imala vrijednost od 31,00
km/h, da se okrivljeni vozilom Pasat kretao lokalnim putem iz pravca Kotor u
pravcu Svete Vrače a oštećena vozilom Peugeot iz pravca Svete Vrače u pravcu
Kotora, da je širina kolovoza iznosila 7,10 metara te da se mimoilaženje moglo
bezbjedno izvršiti s obzirom na širinu kolovoza. Vještak je u nalazu objasnio
da je do nezgode došlo iz razloga što je okrivljeni iznenada i neočekivano
počeo izmicanje vozila sa desne na lijevu stranu kolovoza pri čemu je ušao u
putanju kretanja vozila Peugeot 206, koje se pravilno kretalo iz suprotnog
smjera te da u momentu prelaza sa desne na lijevu stranu kolovoza okrivljenog,
ni jedan od vozača nije imao vremensko-prosotornih uslova da pravovremeno
aktivira radnu kočnicu i zaustavi vozilo prije mjesta kontakta te da bi
kontakt bio izbjegnut da je okrivljeni upravljao vozilom desnom stranom
kolovoza za svoj smjer kretanja jer bi se radnja mimoilaženja izvršila na
bezbejdan način. Naveo je da je do kontakta došlo udarom (naletom) prednjeg
lijevog dijela vozila Pasat, kojim je upravljao okrivljeni na prednji lijevi
dio vozila Peugeot, kojim je upravljala oštećena i da je opasna situacija
pretvorena u saobraćajnu nezgodu, nastala na način što je vozač vozila Pasat,
okrivljeni, iznenada i neočekivano, sa desne počeo prelaz na lijevu stranu
kolovoza u vrlo kratkom vremenskom intervalu, pri čemu je ušao u putanju
kretanja vozilu Peugeot 206, kojim je upravljala oštećena, kada ni jedan od
vozača nije imao vremensko-prostornih uslova da kočenjem zaustavi vozilo prije
mjesta kontakta te da bi okrivljeni nezgodu izbjegao da je upravljao vozilom
desnom stranom kolovoza za svoj smjer kretanja, jer bi se radnja mimoilaženja
sa vozilom iz suprotnog smjera izvršila na bezbjedan način i da je ovakav
način upravljanja vozilom od strane okrivljenog posledica greške u upravljanju
u dijelu nepoštovanja propisa koji obavezuju vozača da se mora kretati što
bliže desnoj ivici kolovoza i na dovoljnoj udaljenosti od iste tako da ne
ugrožava druge učesnike u saobraćaju i ne izlaže sebe opasnosti, što nije
učinio, a što predstavlja osnovni i jedini uzrok nastanka nezgode. Dalje je
naveo da oštećena kao vozač vozila Peugeot 206 nije uticala na nastanak
nezgode jer se pravilno kretao desnom stranom kolovoza za svoj smjer kretanja.
Iz izvoda iz kaznene evidencije UP PJ Nikšić utvrđeno je da je okrivljeni
osudjivan Presudom ovog suda K br. 331/11 od 30.07.2012 godine zbog krivičnog
djela iz čl. 239 st.1. KZ i da mu je izrečena uslovna osuda od 30 dana zatvora
uslovno na jednu godinu.
Na osnovu svih izvedenih dokaza, cijeneći ih pojedinačno i u uzajamnoj
povezanosti a u odnosu na odbranu okrivljenog shodno članu 370. stav 3.
Zakonika o krivičnom postupku, sud je utvrdio da su se u radnjama okrivljenog
ostvarila bitna obilježja krivičnog djela koje mu se optužbom stavlja na
teret.
Naime, okrivljeni je u svojoj odbrani priznao izvršenje krivičnog djela, a
odbranu istog sud je u potpunosti prihvatio s obzirom da je ista saglasna sa
ostalim provedenim dokazima i to izjavom oštećene Stanković Senade, te sa
konstatacijama navedenim u zapisniku o uvidjaju UP PJ Kotor br. l88/l2 od
o4.o7.2ol2. godine, i skicom lica mjesta , kao i sa nalazom i mišljenjem
sudskog vještaka saobraćajne struke Djordjija Vučeljića od 3o.ol.2ol3. godine.
Navedenim dokazima, sud je u potpunosti poklonio vjeru jer izmedju istih nije
bilo kontradiktornosti, odnosno iskaz oštećene sud je prihvatio i poklonio joj
vjeru jer je bio uvjerljiv, objektivan i detaljan i isti je bio u saglasnosti
sa ostalim provedenim dokazima tj. nalazom sudskog vještaka saobraćajne
struke, nalazom sudskog vještaka medcinske struke u pogledu nanijetih povreda
i mehanizma nastanka istih, kao i izvještajem ljekara HMP te konstatacijom u
zapisniku o uviđaju sa skicom lica mjesta.
Nalaz i mišljenje vještaka medicinske i saobraćajne struke sud je cijenio
jasnim,stručnim,objektivnim i isti su po ocjeni suda bazirani na pravilima
struke pa ih je sud prihvatio a na iste nije bilo primjedbi od strane
stranaka.
Na osnovu činjenične građe utvrđene tokom postupka odnosno iz konstatacije iz
zapisnika o uviđaju kao i nalaza i mišljenja vještaka saobraćajne struke te
iskaza svjedoka-oštećene a i odbrane samog okrivljenog po ocijeni suda se na
pouzdan način utvrdilo da je okrivljeni postupao suprotno odredbi člana 27
stav 2. ZOBS-a na putevima, a što je u uzročno - posledičnoj vezi sa nastankom
nezgode i posledicama koje je ova saobraćajna nezgoda proizvela. Prema napred
navedenoj odredbi vozač je dužan da vozilo u kretanju drži što bliže desnoj
ivici kolovoza i na tolikoj udaljenosti od nje da, s obzirom na brzinu
kretanja vozila, uslove saobraćaja i stanje i karakteristike puta, ne ugrožava
druge učesnike u saobraćaju i ne izlaže sebe opasnosti, a što u konkretnom
slučaju okrivljeni nije uradio, kao što i sam navodi, te kao što navodi i
oštećena, a što proizilazi iz nalaza i mišljenja sudskog vještaka saobraćajne
struke, te zapisnika o uvidjaju i skice lica mjesta već je isti iznenada i
neočekivano prešao na lijevu stranu kolovoza i ušao u putanju kretanja pmv
marke Pežo 206 kojim je upravljala oštećena Stanković Senada iz suprotnog
smjera te ostvario kontakt sa vozilom oštećene, kojom prilikom je ista na
način opisan u izreci zadobila lake tjelesne povrede.
Nesporno je dakle utvrdjeno da je uzrok nezgode taj što je okrivljeni kritične
prilike upravljao putničkim vozilom marke Pasat suprotno odredbi čl. 27 st.2
Zakona o bezbjednosti saobraćaja na putevima kojim je načinom ugrozio
saobraćaj i doveo u opasnost život oštećene Stanković Senade koja je u nezgodi
zadobila povrede navedene u izreci a koje povrede je utvrdio vještak
medicinske struke Dr Krsto Nikolić u svom nalazu i mišljenju od 17.01.2013
godine.
Sud je dakle utvrdio da je okrivljeni postupao nehatno jer je bio svjestan da
svojim radnjama, nepoštovanjem navedenog propisa, može prouzrokovati
saobraćajnu nezgodu ali je olako držao da do nje neće doći odnosno da će je
moći spriječiti.
S obzirom na navedeno, a kako su se u radnjama okrivljenog ostvarila bitna
obilježja krivičnog djela koje mu je u optužbi stavljeno na teret, isti je
oglašen krivim, te mu je za predmetno krivično djelo sud izrekao krivičnu
sankciju shodno Zakonu.
Prilikom odluke o vrsti i visini krivične sankcije koju okrivljenom valja
izreći, sud je cijenio sve okolnosti u smislu čl. 42. KZ, koje utiču kako na
vrstu, tako i na visinu kazne, odnosno na to da ista bude manja ili veća, pa
je kao olakšavajuće okolnosti kod okrivljenog cijenio okolnost da je izrazio
kajanje zbog učinjenog krivičnog djela, kako pri davanju svoje odbrane kod
ODT, tako i u završnoj riječi kod ovog suda, kojom prilikom se izvinio
oštećenoj, navodeći da mu je žao što je došlo do navedenog, kao i okolnost da
se isti korektno držao na glavnom pretresu i da se nakon počinjene nezgode
interesovao za zdravstveno stanje oštećene, a što proizilazi iz iskaza iste,
zbog čega se ona i nije pridružila krivičnom gonjenju niti je postavila
imovinskopravni zahtjev, pa je sud imajući u vidu sve naprijed navedene
olakšavajuće okolnosti na strani okrivljenog, a imajući u vidu i otežavajuću
okolnost da se radi o kažnjavanom licu, imenovanom odlučio izreći uslovnu
osudu bez obzira na činjencu da je isti ranije osudjivan, zbog stepena krivice
i krivičnog djela koje mu se stavlja na teret, te mu je utvrdio kaznu zatvora
u trajanju od 2 mjeseca i istovremeno odredio da se ista neće izvršiti ukoliko
okrivljeni u roku od godinu dana od dana pravosnažnosti presude ne učini novo
krivično djelo.
Sud je naime smatrao da je izrečena krivična sankcija adekvatna težini
učinjenog krivičnog djela, stepenu krivice i okolnostima pod kojima je
krivično djelo učinjeno, te da će se istom ostvariti ciljevi specijalne
prevencije i u dovoljnoj mjeri uticati na okrivljenog da ubuduće ne vrši ova i
druga krivična djela, kao i da će se istovremeno ostvariti ciljevi generalne
prevencije.
Sud je obavezao okrivljenog na isplatu sudskog paušala, a shodno čl. 226. st.
3. ZKP-a, a koji paušalan iznos je odredjen prema trajanju i složenosti
postupka i imovnom stanju imenovanog, kao i na isplatu troškova krivičnog
postupka, shodno čl. 226. st. 2. i čl. 227. st. l. ZKP-a, a koji troškovi
obuhvataju troškove na ime vještačenja vještaka saobraćajne struke i
vještačenje od strane vještaka medicinske struke.
Imajući u vidu naprijed navedeno a primjenom odredbi člana 2, 3, 5, 13, 16,
32, 33, 36, 42, 52, 53 i 54 KZ-a i člana 226 st. 2. i 3. , te čl. 227. st. l.
i 368. i 374. ZKP-a, riješeno je kao u izreci odluke.
Na iznijetom sud je zasnovao svoju odluku.
OSNOVNI SUD U KOTORU
Dana, 25.03.2013 godine
Zapisničar, S U D I J A,
Jadranka Golub, s.r Sanja Čakanović, s.r
PRAVNA POUKA: Protiv ove presude ima se pravo žalbe u roku od 8 dana od dana
prijema iste, Višem sudu u Podgorici, a preko ovog suda.