K.51/13/11
U IME CRNE GORE
OSNOVNI SUD U KOTORU, kao nadležni prvostepeni krivični sud, po sudiji Momirki
Marović, uz učešće zapisničara-savjetnika Tijane Čelanović, u krivičnom
postupku protiv optuženih Đalović Miljana zbog krivičnog djela prevare u
produženom trajanju iz člana 244. stav 3. u vezi stava 1. u vezi člana 49.
Krivičnog zakonika i Nikolić Miloša zbog krivičnog djela prevare iz člana 244.
stav 3. u vezi stava 1. Krivičnog zakonika, koji se vodi po optužnici ODT
Kotor Kt. broj 11/11 od 08.07.2011. godine, nakon održanog glavnog i javnog
pretresa dana 21.03.2013. godine u prisustvu zamjenika ODT Kotor Tanje Čolan,
optuženih Đalović Miljana i Nikolić Miloša i njihovog branioca advokata
Dragana Perovanovića, istoga dana donio je i javno objavio sledeću
P R E S U D U
1. OPTUŽENI ĐALOVIĆ MILJAN, JMBG 0907980720026, od oca Grujice i majke
Ljubomirke, rođene Kuč, rođen 09.07.1980. godine u Kragujevcu, stalno
nastanjen u Kragujevcu, ulica Mladenovačka broj 016, državljanin Republike
Srbije, instalater po zanimanju, sa završenom SSS, oženjen, otac dvoje djece,
srednjeg imovnog stanja, ranije po sopstvenoj izjavi osuđivan presudom
Osnovnog suda u Kragujevcu na uslovnu osudu, protiv koga se ne vodi postupak
za drugo krivično djelo,
2. OPTUŽENI NIKOLIĆ MILOŠ, JMBG 0911985720056, od oca Milete, i majke Jelice,
rođen 09.11.1985. godine u Kragujevcu, stalno nastanjen u Kragujevcu, ulica
Crvene zastave broj 2/33, državljanin Srbije, konobar, sa završenom SSS,
dobrog imovnog stanja, proveo u pritvoru po rješenju istražnog sudije ovog
suda Ki. broj 5/11 od 16.05.2011. godine u periodu od 15. do 20.05.2011.
godine, protiv koga se ne vodi postupak za drugo krivično djelo,
K R I V I S U
Što su
I
OPTUŽENI NIKOLIĆ MILOŠ i ĐALOVIĆ MILJAN
Dana 14. 12. 2010. godine oko 18,00 časova u Tivtu, u namjeri da sebi pribave
protivpravnu imovinsku korist, pri čemu su bili uračunljivi i svjesni svog
djela i njegove zabranjenosti a čije izvršenje su htjeli, lažnim prikazivanjem
činjenica da će iznajmljeno im vozilo vratiti u ugovorenom roku, tj. dana 18.
12. 2010. godine do 18,00 časova, a kod unaprijed stvorene namjere da to ne
učine, doveli u zabludu Kuševija Jelenu iz Tivta i time je naveli da im na
štetu DOO "Global Village Group" iz Tivta, iznajmi vozilo marke "Ford Mondeo"
reg. ozn. TV AF 310, broja šasije WF05XXGBB56R34185, a koje nisu vratili u
ugovorenom roku, čime su sebi pribavili protivpravnu imovinsku korist u iznosu
od 8.918,55 eura, a oštećenom nanijeli štetu u istom iznosu,
II
OPTUŽENI ĐALOVIĆ MILJAN
Dana 11. 12. 2010. godine u 12 časova, u Budvi, u namjeri da sebi pribavi
protivpravnu imovinsku korist, pri čemu je bio uračunljiv i svjestan svog
djela i njegove zabranjenosti a čije izvršenje je htio, lažnim prikazivanjem
činjenica da će iznajmljeno mu vozilo vratiti u ugovorenom roku, tj. dana 14.
12. 2010. godine do 12,00 časova, a kod unaprijed stvorene namjere da to ne
učini, doveo u zabludu službenika zaposlenog kod oštećenog DOO "Amon Express"
iz Budve i time ga naveo da mu na štetu oštećenog, iznajmi vozilo marke "Škoda
Fabia" reg. ozn. BD AK 129, broja šasije TMBBE45J983189616, a koje nije vratio
u ugovorenom roku, čime je sebi pribavio protivpravnu imovinsku korist u
iznosu d 8.831,34 eura, a oštećenom nanio štetu u istom iznosu,
- čime je optuženi Đalović Miljan učinio krivično djelo prevare u produženom
trajanju iz člana 244. Stav 3. u vezi stava 1. u vezi člana 49. Krivičnog
zakonika, a optuženi Nikolić Miloš krivično djelo prevare iz člana 244. stav
3. u vezi stava 1. Krivičnog zakonika
Pa sud optuženog Đalović Miljana na osnovu naprijed navedene krivično pravne
odredbe, te člana 2, 3, 5, 8, 13, 15, 32, 33, 36, 42, 45 i 46 Kz-a, te odredbi
člana 368 i 374 Zkp-a
O S U Đ U J E
Na kaznu zatvora u trajanju od 5 (pet) mjeseci koju će optuženi izdržati po
pravosnažnosti presude.
Pa sud optuženog Nikolić Miloša na osnovu naprijed navedene krivično pravne
odredbe, te člana 2, 3, 5, 8, 13, 15, 32, 33, 36, 42, 45, 46 i 51 Kz-a, te
odredbi člana 368 i 374 Zkp-a
O S U Đ U J E
Na kaznu zatvora u trajanju od 4 (četiri) mjeseca koju će optuženi izdržati po
pravosnažnosti presude, a u koju mu se uračunava vrijeme provedeno u pritvoru
od 15.05. do 20.05.2011. godine po rješenju ovog suda Ki. broj 5/11.
Obavezuje se optuženi Đalović Miljan da na ime imovinsko pravnog zahtjeva
oštećenom preduzeću "Amon express" DOO iz Budve isplati iznos od 8.831,34
eura, te optuženi Đalović Miljan i Nikolić Miloše da na ime imovinsko pravnog
zahtjeva solidarno oštećenom preduzeću "Global Village group" DOO iz Tivta
uplate iznos od 8.918,55 eura, u roku od 3 mjeseca od dana pravosnažnosti
presude.
Obavezuju se optuženi da solidarno na ime troškova krivičnog postupka uplate
iznos od 148,50 eura kao i na ime sudskog paušala iznos od po 55,00 eura, sve
u roku od mjesec dana od dana pravosnažnsoti presude na žiro račun 832-16-52,
u korist budžeta Crne Gore, te da dokaz o uplati dostave ovom sudu s pozivom
na broj K. 51/13/11.
O b r a z l o ž e n j e
ODT Kotor je aktom Kt. broj 11/11 od 08.07.2011. godine optužilo Đalović
Miljana zbog krivičnog djela prevare u produženom trajanju iz člana 244. stav
3. u vezi stava 1. u vezi člana 49. Krivičnog zakonika i Nikolić Miloša zbog
krivičnog djela prevare iz člana 244. stav 3. u vezi stava 1. Krivičnog
zakonika.
U svojoj odbrani optuženi Đalović Miljan je naveo da ne priznaje izvršenje
krivičnog djela niti krivicu za isto. U pogledu krivičnog djela pod tačkom II
optužnice naveo da je tačno da je kritične prilike u Budvi od rent-a-car
agencije iznajmio predmetno vozilo ,,Škoda fabia'' na četiri dana, sa
vlasnikom agencije je potpisao ugovor o najmu i isplatio avans i tom prilikom
je upoznao vlasnika da mu vozilo treba da bi otišao za Kragujevac. Vlasnik
agencije mu ništa u tom pogledu nije rekao niti mu je dao zeleni karton jer mu
isti nije trebao, niti saglasnost za prelazak granice. Isti dan je pošao za
Kragujevac gdje je bio jedan dan i kada je krenuo za Crnu Goru, svratio je u
Čačak, parkirao vozilo i našao se sa radnikom Urošević Goranom koji je trebao
poći sa njim u Crnu Goru, bio je sa njim jedno sat vremena i kada su pošli na
parking gdje je prethodno ostavio vozilo, isto nijesu pronašli. Odmah je
otišao u stanicu policije i prijavio krađu, a nakon toga došao u Crnu Goru, u
Budvu i pošao u sjedište rent a car agencije gdje je radnika obavjestio da mu
je vozilo ukradeno, te je podnio krivičnu prijavu zbog toga a kako bi radnik
to prenio gazdi agencije. Što se tiče krivičnog djela koje je prijavio u Čačku
OJT u Čačku je aktom Kt.br. 32/11 od 14.09.2012 godine odbacilo krivičnu
prijavu Pu Čačak Ku br. 1020/10 od 29.12.2010 godine protiv njega zbog
krivičnog djela lažno prijavljivanje iz čl. 334 stav 4 KZ.
Prilikom odgovora na pitanja na glavnom pretresu naveo je da radnik rent a car
agencije nije htio da primi ključeve od vozila već mu je govorio da sačeka
gazdu, ali ga on nije sačekao, dok su mu ključevi kasnije oduzeti od MUP Čačak
uz potvrdu. Nakon što je bio u sjedištu agencije kada je radniku rekao da mu
je vozilo ukradeno, gazda rent a car agencije iz Budve, ga je pozvao telefonom
i rekao mu da mu mora donijeti od MUP-a Srbije potvrdu da mu je vozilo
ukradeno zbog čega se on odlučio da se ponovo vrati u Srbiju kako bi pribavio
tu potvrdu i zato je 14.12. ponovo krenuo u Srbiju.
Što se tiče krivičnog djela pod tačkom 1 optužnice, optuženi Đaljović Miljan
je u svojoj odbrani naveo da isto ne priznaje već da je kritične prilike sa
Nikolić Milošem iz Budve pošao u Tivat kako bi isti iznajmio vozilo. To vozilo
je od rent-a-car agencije iznajmio Nikolić Miloš a on se na ugovoru potpisao
samo kao drugi vozač da bi mogao da upravlja vozilom ukoliko Nikolić Miloš
eventualno bude spavao. Nije učestvovao u razgovoru o iznajmljivanju vozila
već je vozilo iznajmio Nikolić, a on se nalazio u tom momentu u holu ispred
kancelarije te nije čuo detalje razgovora između Nikolića i radnika agencije.
Nakon što su iznajmili vozilo odmah su pošli za Srbiju i u Jagodini kada je
izlazio iz restorana u kojem su zajedno prethodno bili on i Nikolić, a on
ostao duže da plati račun, Nikolić ga je, koji je prije njega izašao,
obavjestio da mu nema vozila na parkingu. Nikolić je otišao u MUP da prijavi
krađu a on je pošao sa prijateljima za Kragujevac.
U svojoj odbrani optuženi Nikolić Miloš je naveo da ne priznaje izvršenje
krivičnog djela, niti krivicu za isto. Naveo je da nije imao namjeru da
prevari oštećenu agenciju. Došao je u prostorije agencije zajedno sa optuženim
Đalović Miljanom. Iznajmio je vozilo u agenciji i pregovarao je sa radnicom,
te kako je trebao potpis i drugog lica, to se i optuženi Đalović Miljan
potpisao. Tom prilikom su dali da se fotokopiraju njihove lične karte i otišli
su iz Tivta direktno za Srbiju. Radnici je rekao da ide preko granice i
obavezao se da vozilo vrati za 4 dana, 18.12.2010. godine. Najam je uredno
platio i krenuli su na put. Na putu za Kragujevac u Jagodini je sasvim
slučajno sreo Spasojević Zorana iz Jagodine, čiju tačnu adresu ne zna, niti
tačne podatke, a kojem je bio dužan 4.000 eura. Kad ih je Spasojević vidio
zatražio mu je taj novac, pa je rekao da nema i prolongirao je rok vraćanja, a
Spasojević mu je zatražio da mu na ime duga preda ovaj ,,Ford''. Nije pristao
na to, mada je Spasojević bio uporan i vozilo tražio nekoliko puta i na kraju
su se rastali, da bi ih na izlazu iz Jagodine, kada je mislio da je ovaj
konflikt riješen, zaustavila dva nepoznata momka i praktično mu otela kola.
Tako su se na putu našli on i optuženi Đalović Miljan i on je, da bi se oprao
od nestanka ovog vozila, prijavio krađu jer nije smio da prijavi otmicu. Zbog
toga se protiv njega i optuženog Đalović Miljana kod Osnovnog suda u
Kragujevcu, vodi postupak zbog lažnog prijavljivanja. Ovi momci su ih verbalno
prisilili da napuste kola, a zatim sjeli u ista i otišli. Misli da ih je
angažovao i poslao Zoran Spasojević.
U dokaznom postupku koji je sproveden u cilju utvrđivanja činjeničnog stanja i
krivice optuženih sud je proveo sledeće dokaze i to: saslušao vještaka
mašinske struke Nikolu Miloševića iz Kotora, na saglasnost stranaka pročitao
iskaz Sindik Magdalene, ovlašćenog predstavnika rent-a-car agencije Global
Village group sa zapisnika pred istražnim sudijom ovog suda od 14.03.2011.
godine i sa ranijeg glavnog pretresa, izvršio uvid u ugovor o najmu rent a car
" Global vilage group" zaključen sa Đalović Miljanom i Nikolić Milošem, uvid u
telegram SGP Ispostave GP Berane broj 04/5-1747 od 19.12.2010 godine, uvid u
Ugovor o najmu vozila Rent-a-car "Amon Express" zaključen sa Đalović Miljanom,
uvid u potvrdu o vraćanju predmeta UP PJ Budva broj 26-02-240/11-1937 od
14.03.2011. godine, na saglasnost stranaka pročitao iskaz svjedok Kuševija
Jelene za zapisnika istražnog sudije ovog suda od 14.03.2011 godine, iskaz
svjedok-ovlašćenog predstavnika Amon expres iz Budve Zvicer Željka sa
zapisnika istražnog sudije ovog suda od 16.05.2011 godine, izvršio uvid u
dopis OJT u Čačku broj 32/11 od 14.09.2012. godine kao i u potvrdu MUP-a PU
Čačak broj Ku 1020/10 od 29.07.2011 godine, i izvršio uvid u presudu Osnovnog
suda u Jagodini K.br. 275/11 od 09.01.2013. godine.
Ovlašćeni predstavnik rent a car agencije Global Village group Sindik
Magdalena je navela da se pridružuje krivičnom gonjenju i postavlja imovinsko
pravni zahtjev. Ona je izvršni direktor oštećene firme i o kritičnom događaju
je obavještena od strane njihove radnice Kuševija, koja je obavjestila da su
dva momka, ovdje okrivljeni 14.12.2010. godine iznajmila predmetno vozilo uz
obavezu vraćanja istog 18.12.2010. godine do 18:00 časova, te da su uredno
platili 200 eura za najam ali vozilo nisu vratili u roku. Vozilo im još uvijek
nije vraćeno a prema njihovim saznanjima još uvijek je u Jagodini a optuženi
su se pravdali navodnom krađom istog. Jelena Kuvešija ih je prilikom izdavanja
pitala da li kreću preko granice i tada su joj izričito odgovorili da neće,
niti su im izdali zeleni karton. Nijesu namirili štetu za vozilo od
osiguravajućeg društva jer im je zahtjev odbijen.
Uvidom u ugovor o najmu rent a car "Global vilage group" zaključen sa Đalović
Miljanom i Nikolić Milošem utvrđeno je da su optuženi iznajmili automobil
,,Ford mondeo'' registarskih oznaka TV-AF 310, dana 14.12.2012 godine, sa
obavezom vraćanja istog dana 18.12.2010. godine do 18:00 časova.
Uvidom u telegram SGP Ispostave GP Berane broj 04/5-1747 od 19.12.2010 godine
utvrđeno je da je optuženi Đalović Miljan dana 15.12.2010. godine oko 01:06
časova izašao iz Crne Gore preko graničnog prelaza ,,Dračanovac'' sa pmv marke
,,Ford'' registarskih oznaka TV AF 310, a da se kao saputnik u istom pmv
nalazio optuženi Nikolić Miloš.
Iz potvrde MUP-a PU Čačak broj Ku 1020/10 od 29.07.2011 godine utvrđeno je da
je optuženi Đalović Miljan podnio krivičnu prijavu protiv NN lica, navodeći da
je dana 13.12.2010. godine u vremenu od 20:00 do 22:00 časova primjetio da mu
je otuđeno pmv marke ,,Škoda fabia'' registrarskih oznaka BD AK129 koje je
iznajmio od rent a car agencije u Crnoj Gori. Nakon izvršenih provjera i
prikupljenih dokaza protiv optuženog Đalović Miljana Osnovnom javnog
tužilaštvu u Čačku podnijeta je prijava zbog osnovane sumnje da je izvršio
krivično djelo lažno prijavljivanje.
Uvidom u dopis OJT u Čačku br. 32/11 od 14.09.2012 godine utvrđeno je da je
tužilaštvo donijelo rješenje o odbačaju krivične prijave protiv Đalović
Miljana, koju je podnijela PU Čačak, zbog krivičnog djela lažno
prijavljivanje.
Iz nalaza i i mišljenja sudskog vještaka mašinske struke Nikole Miloševića Ki
.05/11 od 11.03.2011 godine i od 30.06.2011 godine utvrđeno je da je
vrijednost vozila ,,Ford'' tip Mondeo vlasništvo ,,Global Village Group'' iz
Tivta registarskih oznaka TV AF 310 u vrijeme izvršenja krivičnog djela
iznosila 8.918,55 eura, dok je vrijednost pmv ,,Škoda fabija'' registarskih
oznaka BD AK 129 vlasništvo DOO ,,Amon-exspress'' iz Budve u vrijeme izvršenja
krivičnog djela iznosila 8.831,34.
U svom iskazu vještak mašinske struke Nikola Milošević je naveo da u svemu kao
u nalazu i mišljenju od 11.03.2011. godine. Vještak je takođe naveo u svemu
kao i u nalazu i mišljenju od 30.06.2011 godine, s tim što nalaz i mišljenje
mijenja i to u dijelu da amortizacija vozila iznosi 39,8% a iznos ostaje isti,
a osnovna vrijednost vozila ostaje ista odnosno nepromjenjena. Vještak
pojašnjava da je prilikom nalaza došlo do tehničke greške koju je ispustio da
ispravi prilikom predaje nalaza, stoga danas i mijenja odnosno ispravlja svoj
nalaz i mišljenje od 30.06.2011. godine i to samo u procentu amortizacije
vozila, na način da isti iznosi 39,8%.
Uvidom u Ugovor o najmu vozila Rent-a-car "Amon Express" zaključen sa Djalović
Miljanom utvrđeno je da je optuženi iznajmio vozilo ,,Škoda fabia''
registarskih oznaka BD AK 129 dana 11.12.2010. godine u 12:00 časova sa
obavezom vraćanja istog dana 14.12.2010. godine u 12:00 časova.
Uvidom u potvrdu o vraćanju predmeta UP PJ Budva broj 26-02-240/11-1937 od
14.03.2011 godine utvrđeno je da je ovlašćenom predstavniku DOO ,,Amon
express'' iz Budve Zvicer Željku vraćena saobraćajna dozvola za vozilo marke
,,Škoda fabia'' registarskih oznaka BD AK129, zatim polisa osiguranja za isto
vozilo, polisa osiguranja za osiguranje lica od posledica nesrećnog slučaja,
ključ za navedeno vozilo, račun na ime plaćenih troškova za registraciju
vozila i rješenje Opštine Budva-Sekretarijata za privredu i finansije izdatog
firmi ,,Amon express'' iz Budve.
Svjedok Kuševija Jelena je navela da je bila na šalteru u agenciji kada su
došla dva nepoznata momka, tražeći najam nekog većeg vozila za 4 dana. Izdala
im je ,,Ford Mondeo'' i oni su uredno platili 200 eura. Pitala ih je da li
planiraju da prelaze granicu Crne Gore kako bi im kompletirala dokumentaciju,
međutim, rekli su da će ga koristiti isključivo na relaciji Bar-Šušanj i onda
su odvezli kola. Nakon 4 dana pozvala ih je telefonom, jer su ostavili broj
mobilnog telefona, i javio joj se optuženi Nikolić koji joj je odgovorio nešto
neodređeno u smislu da optuženi Đalović nije tu i da će joj Đalović objasniti
kad dođe. O ovome je obavjestila gazdu agencije, te je u narednom periodu još
nekoliko puta pokušala da kontaktira optužene preko telefona, da bi zadnju put
sredinom januara uspjela da dobije optuženog Đalovića koji joj je rekao da je
vozilo ukradeno na teritoriji Jagodine.
Svjedok-ovlašćeni predstavnik DOO ,,Amon expres'' iz Budve Zvicer Željko je
naveo da je bio u agenciji i lično potpisao ugovor sa optuženim Đalović
Miljanom, koji je preuzeo obavezu da vozilo vrati 14.12.2010. godine, pa pošto
ga nije vratio pozvao ga je i optuženi mu se odazvao, te saopštio da će mu ga
vratiti sjutra. Optuženi mu je rekao da se nalazi na sjeveru Crne Gore, a
pošto mu ga nije vratio ni sjutra, opet ga je pozvao, međutim ovoga puta nije
bio dostupan. Zbog toga je podnio krivičnu prijavu i uspio je da nađe vozilo u
blizini Čačka i to bez pola djelova. U saznanju je da je optuženi Đalović zbog
lažnog prijavljivanja krađe ovog vozila, u zatvoru u Srbiji. U ugovoru koji je
potpisao nigdje nije bilo navedeno da vozilo može da pređe granice Crne Gore,
jer da je zatražio takvu uslugu procedura bi bila drugačija i dobio bi zeleni
karton.
Uvidom u presudu Osnovnog suda u Jagodini K. broj 275/11 od 09.01.2013. godine
utvrđeno je da je optuženi Nikolić Miloš oslobođen od optužbe da je izvršio
krivično djelo lažno prijavljivanje iz člana 334. stav 4. u vezi stava 1. Kz-a
odnosno da je lažno prijavio da je ukradeno vozilo marke ,,Ford Mondeo''
registarskih oznaka TV AF 310, vlasništvo rent a car agencije ,,Global Vilage
group'', koja presuda nije pravosnažna.
Nije bilo drugih predloga za dopunu dokaznog postupka.
Cijeneći sve provedene dokaze pojedinačno i u uzajamnoj povezanosti shodno
članu 370. stav 3. Zkp-a, a u odnosu na odbranu optuženih, sud je utvrdio
činjenično stanje navedeno u izreci presude.
Činjenično stanje navedeno pod stavom I izreke presude sud je utvrdio na
osnovu ocjene odbrana optuženih Đalović Miljana i Nikolić Miloša, te iskaza
ovlašćenog predstavnika rent a car agencije ,,Global Village Group'' Sindik
Magdalene, svjedoka Jelene Kuševije i provedenih materijalnih dokaza.
Naime, svjedok Jelena Kuševija je navela da je bila u agenciji kada su došli
optuženi Nikolić Miloš i Đalović Miljan i tražili najam nekog većeg vozila za
4 dana, te im je izdala ,,Ford Mondeo'' i pitala ih da li planiraju da prelaze
granicu Crne Gore kako bi im kompletirala dokumentaciju, međutim, oni su joj
rekli da će vozilo isključivo koristiti na relaciji Bar-Šušanj, koji iskaz
svjedoka je sud prihvatio jer je isti potvrđen iskazom ovlašćenog predstavnika
oštećene rent a car agencije Sindik Magdalene koja je u svom iskazu navela da
je o kritičnom događaju obavještena od strane njihove radnice Jelene Kuševija,
koja ju je obavjestila da su optuženi Đalović Miljan i Nikolić Miloš dana
14.12.2010. godine iznajmili predmetno vozilo, uz obavezu vraćanja istog dana
18.12.2010. godine do 18:00 časova ali da vozilo nisu vratili u roku, čiji
iskaz je sud prihvatio, i ugovorom o najmu vozila iz kojeg je utvrđeno da su
optuženi Đalović Miljan i Nikolić Miloš iznajmili pmv ,,Ford mondeo''
registarskih oznaka TV AF310 sa obavezom vraćanja dana 18.12.2010 godine do
18:00 časova, koje dokaze je sud prihvatio.
Odbranu optuženog Đalović Miljana u kojoj isti negira izvršenje krivičnog
djela, opisanog pod stavom I izreke presude, sud nije prihvatio, jer je ista
po mišljenju suda usmjerena na izbjegavanje krivice. Naime, sud nije prihvatio
navod optuženog da je vozilo od rent a car agencije iznajmio optuženi Nikolić
Miloš a da on nije učestvovao u razgovoru o iznajmljivanju vozila, jer se u
tom momentu nalazio u holu ispred kancelarije, te nije čuo detalje razgovora
između Nikolića i radnika agencije i da se na ugovor potpisao samo kao drugi
vozač, da bi mogao da upravlja vozilom ukoliko optuženi Nikolić Miloš bude
spavao, jer je taj njegov navod u suprotnosti sa navodima svjedoka Kuševija
Jelene, čiji iskaz je sud prihvatio, a koja je navela da su optuženi Nikolić
Miloš i Đalović Miljan zajedno došli u agenciju tražeći najam nekog većeg
vozila, pa im je izdala ,,Ford Mondeo'' za koji su uredno platili najamninu u
iznosu od 200 eura, i samom sadržinom ugovora o najmu vozila iz kojeg je
utvrđeno da su optuženi Đalović Miljan i Nikolić Miloš iznajmili pmv ,,Ford
mondeo'', kojom prilikom su im obojici uzeti lični podaci i fotokopirane lične
karte, a tim prije kda se uzme u obzir da sam ugovor ne predviđa mogućnost
najma vozila od strane jednog lica, a da se pri tom drugo lice potpiše samo
kao eventualni drugi vozač, ako ovaj koji je unajmio vozilo zaspe.
Takođe, sud nije prihvatio odbranu optuženog Nikolić Miloša, u odnosu na
krivično djelo opisano u stavu I izreke presude, u kojoj je naveo da nije imao
namjeru da prevari oštećenu agenciju, jer je po mišljenju suda ista usmjerena
na izbjegavanje krivice. Naime, sud nije prihvatio navod optuženog Nikolić
Miloša da je radnici oštećene rent a kar agencije rekao da ide preko granice,
jer je taj njegov navod u suprotnosti sa iskazom svjedoka Jelene Kuševije,
koja je navela da je prilikom predaje vozila pitala optužene da li planiraju
da prelaze granicu kako bi im kompletirala dokumentaciju, na šta su joj
optuženi odgovorili da će vozilo koristiti isključivo na relaciji Bar-Šušanj.
Dalje, sud nije prihvatio ni navod odbrane optuženog Nikolić Miloša da je na
putu za Kragujevac u Jagodini slučajno sreo Spasojević Zorana iz Jagodine
kojem je bio dužan 4.000 eura, pa mu je ovaj na ime duga tražio da mu preda
iznajmljeni ,,Ford'', na šta on nije pristao, da bi se nakon toga rastali,
međutim, na izlazu iz Jagodine su ih zaustavila dva nepoznata momka i verbalno
ih prisilili da napuste vozilo, a on misli da ih je poslao Zoran Spasojević,
jer taj navod optuženog Nikolić Miloša nije potvrđen nijednim provedenim
dokazom, a tim prije što je isti i u suprotnosti sa odbranom optuženog Đalović
Miljana, koji je naveo da ga je optuženi Nikolić, nakon što su izašli iz
restorana, obavjestio da predmetno vozilo nije na parkingu, pa je očigledno da
su odbrane optuženih kontradiktorne, neistinite i smišljene na izbjegavanje
krivice, pa sud iste nije prihvatio.
Imajući u vidu ponašanje optuženih Nikolić Miloša i Đalović Miljana tj.
činjenicu da su prilikom preuzimanja predmetnog vozila ,,Ford Mondeo'' radnici
oštećenog preduzeća Jeleni Kuševiji rekli da će vozilo koristiti isključivo na
relaciji Bar-Šušanj, a što nijesu učinili, već su sa istim izašli iz Crne Gore
preko graničnog prelaza Dračenovac dana 15.12.2010. godine, a što je sud
utvrdio iz telegrama Ispostave GP Berane, da bi se nakon toga, javili na
pozive radnice rent a cara tek polovinom januara mjeseca 2011. godine, kada ju
je optuženi Đalović Miljan obavjestio da je vozilo navodno ukradeno na
području Jagodine, a što je sud utvrdio iz iskaza svjedoka Kuševija Jelene,
čiji iskaz je sud prihvatio, to je sud utvrdio da su optuženi postupali sa
unaprijed stvorenom prevarnom namjerom, odnosno da su radnici oštećenog
preduzeća obećali da će iznajmljeno im vozilo vratiti u ugovorenom roku tj.
dana 18.12.2010. godine do 18:00 časova, a da su pri tom već imali unaprijed
stvorenu prevarnu namjeru da to ne učine, a sve to kako bi je doveli u zabludu
i naveli da im na štetu DOO ,,Global Village Group'' preda predmetno vozilo,
čime su za sebe pribavili protivpravnu imovinsku korist u vrijednosti vozila
koje su iznajmili, a čija vrijednost je utvrđena na osnovu nalaza i mišljnja
vještaka mašinske struke Nikole Miloševića.
Sud nije posebno cijenio presudu Osnovnog suda u Jagodini K. broj 275/11 od
09.01.2013. godine kojoj je optuženi Nikolić oslobođen od optužbe da je lažno
prijavio da je ukradeno vozilo marke ,,Ford Mondeo'' registarskih oznaka TV AF
310, vlasništvo rent a car agencije ,,Global Vilage group'', imajući u vidu
činjenicu navedena presuda nije pravosnažna, pa samim tim po mišljenju suda ne
može predstavljati dokaz da optuženi nije lažno prijavio da je ukradeno
predmetno vozilo.
Činjenično stanje navedeno pod stavom II izreke presude sud je utvrdio na
osnovu iskaza ovlašćenog predstavnika oštećenog DOO ,,Amon expres'' Zvicer
Željka i provedenih materijalnih dokaza.
Naime, ovlašćeni predstavnik DOO ,,Amon expres'' Zvicer Željko je u svoj
iskazu naveo da je lično potpisao ugovor sa optuženim Đalović Miljanom, koji
se obavezao da vozilo vrati 14.12.2010. godine, pa kako to nije uradio, pozvao
ga je i optuženi mu je rekao da se nalazi na sjeveru Crne Gore, te da će mu
vozilo vratiti sjutradan, kada ga je ponovo pozvao, međutim optuženi nije bio
dostupan, nakon čega je podnio krivičnu prijavu, koji iskaz je sud prihvatio
jer je isti logičan i u skladu sa ugovorom o najmu vozila rent a kara ,,Amon
expres'' zaključenog sa optuženim Đalović Miljanom. Sud nije prihvatio dio
odbrane optuženog Đalović Miljana da je vlasnika rent a kar agencije upoznao
da mu vozilo treba da bi otišao za Kragujevac, a da mu vlasnik ništa u tom
pogledu nije rekao, niti mu je dao zeleni karton, niti saglasnost za prelazak
granice, jer je po mišljenju suda ovakav navod usmjeren na izbjegavanje
krivične odgovornosti, a isti je obezvrijeđen iskazom svedoka Zvicer Željka,
koji je naveo da u ugovoru o najmu vozila nije bilo navedeno da vozilo može da
pređe granicu Crne Gore, jer da mu je optuženi Đalović Miljan zatražio takvu
uslugu, procedura bi bila drugačija i dobio bi zeleni karton, čiji iskaz je
sud prihvatio. Dalje, sud nije prihvatio navod odbrane optuženog Đalović
Miljana da mu je vozilo nestalo sa parkinga u Čačku, gdje ga je prethodno
ostavio, kako bi se sastao sa radnikom Urošević Goranom, jer je po mišljenju
suda ovakva odbrana usmjerena na izbjegavanje krivice, a ista nije potvrđena
nijednim dokazom izedenim na glavnom pretresu. Takođe, sud nije prihvatio
navode odbrane optuženog Đalović Miljana da je nakon što je prijavio krađu
došao u Budvu i pošao u rent a car agenciju gdje je radnika obavjestio da mu
je vozilo ukradeno, kako bi radnik to prenio gazdi agencije, nakon čega ga je
gazda agencije pozvao telefonom i rekao mu da mora od MUP-a Srbije donijeti
potvrdu da mu je vozilo ukradeno, zbog čega je odlučio da se ponovo vrati u
Srbiju 14.12.2010. godine, kako bi pribavio tu potvrdu, jer su ovi navodi
obezvrijeđeni iskazom oštećenog Zvicer Željka koji je naveo da je nakon isteka
najma dana 14.12.2010. godine pozvao optuženog koji mu je saopštio da se
nalazi na sjeveru Crne Gore, te da će mu vozilo vratiti sjutradan, što nije
učinio.
Imajući u vidu ovakvo ponašanje optuženog Đalović Miljana tj. činjenicu da je
nakon što je predmetno vozilo preuzeo od oštećenog Zvicer Željka uz dogovor da
će ga vratiti dana 14.12.2010. godine, a što nije učinio, već je sa istim
otišao za Srbiju, a nakon toga na poziv oštećenog, po isteku najma, obećao da
će ga vratiti sjutradan, što nije uradio, već je nakon toga njegov broj
mobilnog postao nedostupan, sud je mišljenja da je optuženi Đalović Miljan
postupao sa unaprijed stvorenom prevarnom namjerom, odnosno da je oštećenom
obećao da će ugovorenom roku vratiti predmetno vozilo, a da je pri tom već
imao unaprijed stvorenu prevarnu namjeru da to ne učini, a sve to kako bi
oštećenog doveo u zabludu i naveo ga da mu na štetu svog preduzeća preda
predmetno vozilo, čime je sebi pribavio protivpravnu imovinsku korist u
vrijednosti iznajmljenog vozila a čija vrijednost je utvrđena na osnovu nalaza
i mišljenja vještaka mašinske struke Nikole Miloševića.
Vrijednost vozila u vrijeme izvršenja krivičnog djela, navedenih pod stavom I
i II izreke presude, sud je utvrdio na osnovu nalaza i mišljenja vještaka
mašinske struke Nikole Miloševića od 11.3.2011 i od 30.06.2011 godine, te
njegovog iskaza na glavnom pretresu, čiju sadržinu je sud prihvatio, jer ista
nije osporena na bilo koji način. S tim u vezi, a shodno ukidnom rješenju
Višeg suda Kž. broj 79/2013 sud je saslušao vještaka mašinske struke Nikolu
Miloševića, koji je naveo da je prilikom izrade nalaza i mišljenja od
30.06.2011. godine ( koji se odnosi na vozilo ,,Škoda Fabia'') došlo do
tehničke greške u pogledu navođenja procenta amortizacije vozila, pa je
procenat iste izmjenio i naveo da iznosi 39,8 %, dok osnovna vrijednost (
vrijednost vozila u vrijeme izvršenja djela ) vozila ostaje ista kao u nalazu
i mišljenju od 30.06.2011. godine, čiji iskaz je sud prihvatio jer je isti
logičan imajući u vidu da iznos od 5.838,66 eura ( koliko je vještak u svom
nalaza naveo da iznosi amortizacija ) upravo čini 39,8 % cijene novog vozila (
cijena novog vozila je 14.670,00 eura ), a takođe ni stranke nisu imale
prigovora na isti.
Krivično djelo prevare iz člana 244. stav 3. u vezi stava 1. Krivičnog
zakonika vrši onaj ko u namjeri da sebi ili drugom pribavi protivpravnu
imovinsku korist dovede koga lažnim prikazivanjem ili prikrivanjem činjenica u
zabludu ili ga održava u zabludi i time ga navede da ovaj na štetu svoje ili
tuđe imovine nešto učini ili ne učini, a time pribavi imovinsku korist ili
nanese štetu u iznosu koji prelazi tri hiljade eura. Pravno kvalifikujući
činjenje optuženog, na osnovu utvrđenog činjeničnog stanja, sud je utvrdio da
su se u radnjama optuženog Đalović Miljana ostvarila sva bitna obilježja
krivičnog djela prevare iz člana 244. stav 3. u vezi stava 1. u vezi člana 49
Krivičnog zakonika, a u radnjama optuženog Nikolić Miloša sva bitna obilježja
krivičnog djela prevare iz člana 244. stav 3. u vezi stava 1. Krivičnog
zakonika.
Djela pod stavom I i II izreke predstavljaju produženo krivično djelo u smislu
člana 49. Krivičnog Zakonika u odnosu na optuženog Đalović Miljana, obzirom da
su istovrsna, izvršena od strane istog lica u kratkom vremenskom razmaku (
11.12. i 14.12.2010 godine) i predstavljaju cjelinu zbog istovrsnosti predmeta
djela, korišćenja iste situacije, prostora izvršenja djela i jedinstvenog
umišljaja učinioca.
Optuženi Đalović Miljan i Nikolić Miloš su postupali sa umišljajem, svjesni
značaja svog djela i želeći njegovo izvršenje, u namjeri da pribave
protivpravnu imovinsku korist, a koju su i pribavili, i to optuženi Đalović
Miljan i Nikolić Miloš zajedno na štetu DOO "Global Village Group" iz Tivta u
iznosu od 8.918,55 eura, a optuženi Đalović Miljan i iznos od 8.831,34 eura na
štetu DOO ,,Amon Express" iz Budve, iako su znali da je ovakav osnov sticanja
protivpravan, a lažnim prikazivanjem činjenica da će iznajmljena vozila
vratiti u ugovrenom roku, a kod unaprijed stvorene namjere da to ne učine, ovo
tim prije što prilikom iznajmljivanja vozila nijesu rekli da se istima
namjeravaju da pređu granicu Crne Gore.
Prilikom odluke o vrsti i visini krivične sankcije, sud je pošao od toga da je
za krivično djelo prevare u produženom trajanju iz člana 244. stav 3. u vezi
stava 1. u vezi člana 49. Krivičnog zakonika, kao i za samo krivično djelo
prevare iz člana 244. stav 3. u vezi stava 1. KZ, propisana kazna od jedne do
osam godina. U smislu člana 42. KZ sud je na strani optuženog Đalović Miljana
kao olakšavajuće okolnosti cijenio njegove porodične prilike tj. da je
oženjen, otac dvoje djece, pa je ovu okolnost cijenio i kao naročito
olakšavajuću, dok je kao otežavajuću okolnost cijenio njegovu raniju
osuđivanost, dok je na strani optuženog Nikolić Miloša kao olakšavajuće
okolnosti cijenio njegovu mladost, koju okolnost je sud cijenio i kao naročito
olakšavajuću, dok otežavajućih okolnosti na njegovoj strani sud nije našao.
Shodno navedenom, sud je optuženog Đalović Miljana osudio na kaznu zatvora u
trajanju od 5 (pet) mjeseci koju će optuženi izdržati po pravosnažnosti
presude, a optuženog Nikolić Miloša na kaznu zatvora u trajanju od 4 (četiri)
mjeseca koju će optuženi izdržati po pravosnažnosti presude, a u koju kaznu
zatvora mu se uračunava i vrijeme provedeno u pritvoru od 15.05. do
20.05.2011. godine. Sud smatra da su izrečene kazne zatvora adekvatne težini
učinjenog krivičnog djela, te da će se njima ostvariti ciljevi specijalne i
generalne prevencije.
Sud je u odnosu na optuženog Đalović Miljana, a primjenom naprijed navedene
krivičnopravne odredbe i člana 3, 5, 8, 13, 15, 32, 33, 36, 42, 45 i 46 KZ-a,
te odredbi čl. 368 i 374 ZKP-a, riješio kao u izreci.
Sud je u odnosu na optuženog Nikolić Miloša, a primjenom naprijed navedene
krivičnopravne odredbe i člana 3, 5, 8, 13, 15, 32, 33, 36, 42, 45, 46 i 51
KZ-a te odredbi čl. 368 i 374 ZKP-a, riješio kao u izreci.
Sud je obavezao optuženog Đalović Miljana da na ime imovinsko pravnog zahtjeva
oštećenom preduzeću "Amon express" DOO iz Budve isplati iznos od 8.831,34
eura, te optužene Đalović Miljana i Nikolić Miloša da na ime imovinsko pravnog
zahtjeva solidarno oštećenom preduzeću "Global Village group" DOO iz Tivta
isplate iznos od 8.918,55 eura, u roku od 3 mjeseca od dana pravosnažnosti
presude.
Sud je obavezao optužene da solidarno na ime troškova krivičnog postupka
uplate iznos od 148,50 eura i to na ime troškova vještačenja po vještaku
mašinske struke, kao i na ime sudskog paušala iznos od po 55,00 eura, sve u
roku od mjesec dana od dana pravosnažnsoti presude na žiro račun ovog
832-16-52, te da dokaz o uplati odstave ovom sud s pozivom na broj K.
51/13/11.
Na prednjim razlozima sud zasniva svoju odluku.
OSNOVNI SUD U KOTORU
Dana, 21.03.2013. godine
Zapisniča Sudija,
Ana Marija Petković Momirka Marović
PRAVNA POUKA: Protiv ove presude ima se pravo žalbe u roku od 15 dana od dana
prijema iste, Višem sudu u Podgorici, a preko ovog suda.