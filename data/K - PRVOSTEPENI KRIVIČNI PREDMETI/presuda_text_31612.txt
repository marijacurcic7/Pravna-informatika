K.br.111/13
U IME CRNE GORE
Osnovni sud u Pljevljima, kao prvostepeni krivični sud po sudiji Ljiljani
Popović, uz sudjelovanje zapisničara Zore Leković, u krivičnom predmetu protiv
optuženog V. P. iz P. zbog krivičnog djela nedozvoljeno držanje oružja i
eksplozivnih materija iz čl.403 st.1 Krivičnog zakonika Crne Gore a po
optužnom predlogu ODT Pljevlja Kt.br.274/13 od 09.08.2013.godine, nakon
održanog glavnog i javnog pretresa u prisustvu zamjenika ODT Pljevlja Gačević
Božidarke a u odsustvu optuženogV.P., dana 27.09.2013.godine , donio je i
javno objavio
P R E S U D U
Optuženi V. P.,JMBG ..,  od oca R. i majke K. rodjene M., rodjen u selu V.
opštine P. dana ...godine sa prebivalištem u P. selo K., državljanin CG,
razveden, otac 4 djece, zaposlen u R. u. P., pismen, završio srednju školu,
govori crnogorskim jezikom, srednjeg imovnog stanja, neosudjivan.
K R I V J E
Što je :
Dana 25.07.2013.godine, u porodičnoj kući u selu K. opština P., neovlašćeno
držao vatreno oružje, lovčaku pušku marke "M." kalibra 12 mm fabričkog broja
265462 i 20 patrona metaka kalibra 12 mm bez odgovarajuće isprave o oružju
suprotno čl.10 a Zakona o izmjenama i dopunama Zakona o oružju ("Sl.list CG,
br.20/11 ),
čime je izvršio krivično djelo nedozvoljeno držanje oružja i eksplozivnih
materija iz čl.403 st.1 Krivičnog zakonika Crne Gore,
pa mu sud na osnovu već citiranog zakonskog propisa te primjenom članova
4,5,13,15,32,36,42, 52,53 i 54 Krivičnog zakonika Crne Gore, te čl.226, 229 i
374 ZKP-a i z r i č e
USLOVNU OSUDU
Sa kojom se optuženom V.P. utvrdjuje kazna zatvora u trajanju od 3(tri)
mjeseca i istovremeno odredjuje da se ista neće izvršiti ako optuženi u roku
od jedne godine dana ne izvrši novo krivično djelo.
2.-
Optuženi je dužni platiti ovom sudu na ime paušala iznos od 27,50 eura,
a ovo u roku od 15.dana po pravosnažnosti presude, pod prijetnjom prinudnog
izvršenja.
O b r a z l o ž e nj e
Osnovno državno tužilaštvo u Pljevljima , optužnim predlogom Kt.br.274/13 od
09.08.2013.godine,optužilo je V. P. iz P., da je izvršio krivično djelo
nedozvoljeno držanje oružja i ekpslozivnih materija iz čl.403 st.1 Krivičnog
zakonika Crne Gore a na način, mjesto i vrijeme bliže opisano izrekom ove
presude. U završnoj riječi zamjenik ODT Pljevlja ostajući pri optužnom
predlogu predložio je da sud optuženog oglasi krivim i osudi po zakonu.
Glavni pretres shodno čl.457 ZKP-a održan je u odsustvu uredno pozvanog
optuženog V. P. koji je u svojoj odbrani datoj na glavnom pretresu dana
09.09.2013.godine istakao da je prije od prilike 20.godina kupio lovčaku pušku
marke "M." kalibra 12 mm takozvanu američku vinčesterku za koju je uredno
izvadio dozvolu odnosno oružni list u MUP-u P. kao i da je član L.d. P. gdje
uredno plaća članarinu. Prije dvije najviše tri godine istekao mu je oružni
list za ovu pušku i kako nije imao novca da izvadi ljekarsko uvjerenje nije
produžavao oružni list ali ovu pušku nije nigdje nosio iz kuće, uvijek je bila
u kući a nije je ni krio. Tačno je da je dana 25.07.2013.godine policija došla
u njegovu kuću u selu Kalušiće i našla ovu lovačku pušku kao i 20 patrona
metaka za istu i zbog toga što mu nije produžen oružni list oduzela mu i pušku
i metke i izdala potvrdu o oduzimanju. Smatra da nije počinio krivično djelo
jer je pušku legalno kupio a od isteka oružnog lista nije je nigdje iz kuće
nosio pa ni u lov iako je član L. d. P.. Tačno je da mu je oružni list za ovu
pušku istekao po njegovoj procjeni prije najviše tri godine a zaposlen je na
R. u. gdje prima platu od 400,00 € a ljekarsko za produženje oružnog lista
košta oko 90,00 €.
U dokaznom postupku sud je pročitao potvrdu o privremeno oduzetim predmetima
UPCB P. broj 03-240/13-4250/6 od 25.07.2013.godine, izvršio uvid u
fotoelaborat UP CB P. broj 351/13 od 25.07.2013.godine, pročlitao zapisnik UP
CB P.o pretresanju od 25.07.2013.godine, pročitao dopis načelnika Područne
jedinice P. Borović Miomira broj 06/1-243/13-4250/2 od 26.07.2013.godine,
pročitao izvod iz KE za optuženog i pročitao rješenje o rehabilitaciji
Osnovnog suda u P. Kv.br.403/13 od 11.09.2013.godine.
Nakon provedenog dokaznog postupka i ocjene izvedenih dokaza a pri tom
cijeneći odbranu optuženog V.ovaj sud je utvrdio činjenično stanje bliže
opisano izrekom ove presude.
Naime, javna optužba stavlja na teret optuženom V.P. da je izvršio krivično
djelo nedozvoljeno držanje oružja i eksplozivnih materija iz čl.403 st.1
Krivičnog zakonika, tako što je dana 25.07.2013.godine suprutno odredbi čl.10
a Zakona o izmjenama i dopunama Zakona o oružju neovlašćeno u svojoj
porodičnoj kući u selu K. držao vatreno oružje- lovačku pušku marke "M."
kalibra 12 mm i fabričkog
3.-
broja 265462 i 20 patrona metaka kalibra 12 mm. Optuženi priznaje da je
kritične prilike u svojoj kući držao navedenu lovačku pušku i patrone ali da
ih nije držao neovlašćeno jer je posjedovao oružni list za ovu pušku koju je
legalno nabavio a koji oružni list mu je istekao prije najviše tri godine i
isti nije produžio zato što nije imao novca da plati ljekarsko uvjerenje.
Odbrana optuženog Vo. a naime da je kritične prilike u porodičnoj kući držao
lovačku pušku bližih karakteristika kao u izreci presude i 20 patrona metaka
kalibra 12 mm je potvrdjena i potvrdom UP CB P. o privremeno oduzetim
predmetima od optuženog od 25.07.2013.godine kao i fotoelabortom UP CB
Pljevlja broj 351/13 od 25.07.2013. godine te zapisnikom UP CB P.o pretresanju
stana i drugih prostorija takodje od 25.07.2013.godine.
Dakle,na osnovu odbrane optuženog kao i ostalim dokazima izvedenim u postupku
nesumnjivo je utvrdjeno da je optuženi V.P. u svojoj porodičnoj kući u selu
Kalušiće držao vatreno oružje Lovačku pušku marke "M." kalibra 12mm fabričkog
broja 265462 i 20 patrona metaka kalibra 12 mm kao i da za ovu pušku nije
posjedovao odgovarajuću ispravu o oružju koju izdaje ovlašćeni organ uprave.
Po navodima optuženog oružni list za ovu pušku je istekao prije najvšie 3
godine medjutim, iz akta načelnika UP CB P. B.M.od 26.07.2013.godine utvrdjeno
je da je optuženom V. za ovu pušku izdat oružni list broj 99/97 dana
16.12.1997.godine sa rokom važenja do 16.12.2002.godine te je dakle oružni
list optuženom za ovu pušku istekao prije 11.godina. Optuženi je član L.d. P.,
ranije je imao oružni list za ovu pušku što sve upućuje na zaključak suda da
je optuženi V. P. znao i morao znati da se vatreno oružje nemože držati bez
odgovarajuće isprave o oružju izdate od strane nadležnog organa uprave. I ako
je znao optuženi je držao navedenu pušku i patrone metaka te je dakle iste
neovlašćeno držao suprotno odredbi čl.10a st-2 Zakona o izmjenama i dopunama
Zakona o oružju ( "Sl.list CG br.20/11 od 15.04.2011.godine ") pa je dakle
optuženi Vojinović postupao sa direktnim umišljajem jer i ako je znao i morao
znati obzirom da je već imao dozvolu za ovo oružje, da je član Lovačkog
društva a i u sredstvima medija je u više navrata bilo obavještenje da se
vatreno oružje ne može držati bez odgovarajuće isprave ipak je iste držao u
svojoj kući i u ovim njegovim radnjama stiču se svi bitni elementi bića
krivičnog djela nedozvoljeno držanje oružja i eksplozivnih materija iz čl.403
st.1 Krivičnog zakonika pa ga je sud kao umišljajnog učinioca oglasio krivim i
osudio po zakonu. Prilikom donošenja ovakve odluke sud je cijenio navode
optuženog da nije imao novca da izvadi ljekarsko uvjerenje kako bi produžio
oružni list za ovu lovačku pušku ali ove njegove navode nije mogao prihvatiti
a ovo iz razloga što je optuženi zaposlen čovjek, prima relativno solidnu
platu a ljekarsko uvjerenje po njegovom navodu košta 90,00 € koje je po
mišljenju suda mogao sakupiti za 11 godina koliko mu je već istekao oružni
list.
Kako je sud optuženog oglasio krivim za krivično djelo nedozvoljeno držanje
oružja i eksplozivnih materija iz čl.403 st.1 Krivičnog zakonika Crne Gore to
je u okviru opšte svrhe krivičnih sankcija sud cijenio i svrhu uslovne osude.
Optuženi V.je otac 4 djece koje izdržava. Do sada nije osudjivan odnosno
smatra se neosudjivanim obzirom da mu je pravosnažnim rješenjem o
rehabilitaciji Osnovnog suda u Pljevljima Kv.403/13 od 11.09.2013.godine
utvrdjeno brisanje osuda iz KE. Ove činjenice su uzete kao olakšavajuće
okolnosti na strani optuženog i sud je mišljenja da u konkretnom slučaju
obzirom na porodične prilike, dosadašnji život optuženog kao i njegovo držanje
pred sudom nije nužno izricati kaznu zatvora već da se opravdano može
očekivati da će i samo upozorenje djelovati na ovog optuženog da više ne vrši
krivična djela i postići se svrha kažnjavanja zakonom predvidjena pa je sud
optuženom utvrdio kaznu zatvora u trajanju od
4.-
3 (tri) mjesta što predstavlja minimum kazne propisane za ovo krivično djelo i
istovremeno odredio da se ista neće izvršiti ako optuženi u roku od jedne
godine dana ne izvrši novo krivično djelo.
Odluka suda da optuženi plati na ime paušala iznos od 27,50 eura koji iznos je
odmjeren obzirom na dužinu trajanja i složenost krivičnog postupka te imovno
stanje optuženog zasniva se na čl.226 i 229 ZKP-a .
OSNOVNI SUD U PLJEVLJIMA, dana 27.09.2013.godine.
Zapisničar,  S u d i j a,
Zora Leković Ljiljana Popović
PRAVNA POUKA:
Protiv ove presude dozvoljena je žalba u roku od 8.dana po prijemu
iste Višem sudu B. Polje, a preko ovog suda.
DOSTAVITI:
1 x ODT Pljevlja
1 x Optuženom