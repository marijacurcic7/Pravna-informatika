OSNOVNI SUD U ROŽAJAMA
K.br. 66/13
U IME CRNE GORE
Sudija Osnovnog suda u Rožajama Milosav Zekić, uz učešće zapisničara Aide
Luboder , rješavajući po optužnom predlogu Osnovnog državnog tužilaštva iz
Rožaja Kt.br. 84/13 od 30.05.2013.g. podnijet protiv okrivljenog S.K. iz
Rožaja, zbog krivičnog djela ugrožavanje sigurnosti iz čl. 168. st. 2. u vezi
st. 1. Krivičnog zakonika, nakon održanog glavnog i javnog pretresa u
prisustvu Zamjenika Osnovnog državnog tužioca Armina Selmanovića, oštećenih
N.i R. Z. i okrivljenog, dana 21.06.2013. donio je i javno objavio
P R E S U D U
Okrivljeni S.K.,JMB 0502994273995, od oca I. i majke R., rođene B., rođen
05.02.1994.godine, u Rožajama, gdje i živi selo Gusnice, Opština Rožaje,
državljanin CG, razumije crnogorski jezik koji je i njegov jezik, nezapošljen,
neoženjen, pismen, sa završenom SSS, siromašnog imovnog stanja, osuđivan
presudom Osnovnog suda u Rožajama K.br. 161/12 od 24.10.2012.g., zbog
krivičnog djela napad na službeno lice u vršenju službene dužnosti iz čl. 376.
st. 3. u vezi st. 1 i 2 KZ, na kaznu zatvora u trajanju od 3 mjeseca uslovno
za jednu godinu.
K R I V J E
Što je:
dana 03.05.2013.g. oko 21,30 h, ispred kafića Central, Opština Rožaje, ugrozio
sigurnost više lica prijetnjom da će napasti na njihov život i tijelo, na
način što je N. Z. uputio prijeteće riječi sledeće sadržine, "stani pičko da
te zakoljem", "ubiću te", "zaklaću te" nakon čega je nastavio da prijeti
riječima "ubiću i tebe i oca", što se odnosilo na oštećenog i njegovog oca R.,
koje prijetnje je ponovio više puta, što je N.prenio njegovom ocu Remzu .
- čime je izvršio krivično djelo ugrožavanje sigurnosti iz čl. 168. st. 2. u
vezi st. 1. Krivičnog zakonika
- pa ga sud primenom pomenutih zakonskih propisa i čl. 4, 13, 15, 32, 36 i 42
Krivičnog zakonika i čl. 374. Zakonika o krivičnom postupku
O S U Đ U J E
Na KAZNU ZATVORA u trajanju od 3 (tri) mjeseca.
Da plati na ime troškova krivičnog postupka paušalni iznos od 30,00 eura, u
korist budžeta Crne Gore, u roku od 15 dana po pravosnažnosti ove presude.
Oštećeni R. i N. Z. iz Rožaja se radi ostvarivanja imovinskopravnog zahtjeva
upućuje na građansku parnicu.
O b r a z l o ž e nj e
Osnovno državno tužilaštvo iz Rožaja, podnijelo je ovome sudu optužni predlog
Kt.br. 84/13 od 30.05.2013.g. protiv okrivljenog S. K. iz Rožaja, zbog
krivičnog djela ugrožavanje sigurnosti iz čl. 168. st. 2. u vezi st. 1.
Krivičnog zakonika (KZ)
Na glavnom pretresu Zamjenik ODT Armin Selmanović je ostao pri podnijetom
optužnom predlogu, te je predložio da sud okrivljenog oglasi krivim zbog
krivičnog djela koje mu je optužbom stavljeno na teret i osudi ga na kaznu
zatvora u trajanju od tri mjeseca.
Oštećeni N. Z. je u završnoj riječi istakao, da se pridružuje krivičnom
gonjenju ODT-a u odnosu na okrivljenog i postavlja odštetni zahtjev u iznosu
od 2.000,00 eura.
Oštećeni R. Z. je u završnoj riječi istakao, da se pridružuje krivičnom
gonjenju ODT-a u odnosu na okrivljenog i postavlja odštetni zahtjev u iznosu
od 1.000,00 eura.
Okrivljeni je u svojoj odbrani istakao da nije prijetio oštećenim N. i R. Z.
dana 03.05.2013.g., oko 21,30 h, ispred kafića "Central" u Rožajama. Sa N. se
uopšte nije sreo to veče, niti se svađao sa njim, i nije govorio da je pička,
da će da zakolje njega i njegovog oca. Sa oštećenim nije u dobrim odnosima od
2012.g. kada su se posvađali i od tada ne govore, te nije imalo potrebe da im
prijeti. Predložio je da ga sud oslobodi od optužbe, jer nije izvršio djelo za
koje je optužen.
Po ovoj krivičnopravnoj stvari sud je izveo dokaze: saslušao svedoke- oštećene
N. Z.i R. Z., svedoke Ilhana Hadžijalijagića i A. Z. i izvršio uvid u izvod iz
kaznene evidencije na ime okrivljenog.
Cijeneći odbranu okrivljenog i sve izvedene dokaze kako pojedinačno, tako i u
međusobnoj vezi u smislu čl. 370. st. 3. Zakonika o krivičnom postupku (ZKP),
sud je nesumnjivo utvrdio da je okrivljeni izvršio krivično djelo koje mu je
optužbom stavljeno na teret i da je zato kriv i krivičnopravno odgovoran.
Naime, iz iskaza svedoka - oštećenog N. Z., proizilazi da je dana
03.05.2013.g. sjedio u kafiću "Central" u Rožajama sa A. Z. Oko 21,30 h,
pozvao ga je telefonom I. H. i zamolio da izađe ispred kafića. Kada je pošao
prema izlaznim vratima, vidio je okrivljenog S. K. na vratima koji je govorio
"imali ko jači od mene, pogledaj što se onaj raširio, majku mu jebem", koje
riječi su bile upućene njemu, a pošto je sa njim u negovoru nije htio da
reaguje na ove uvrede. Kada je prošao pored njega, okrivljeni mu je uputio
riječi "okreni se pičko jedna" te kada se okrenuo okrivljeni je pošao prema
njemu i uputio mu riječi "stani pičko da te zakoljem, ubiću te, zaklaću te,
ubiću i tebe i tvog oca". Prijetnje je ponavljao više puta, a dva momka koja
su bila sa njim su ga držala da ga ne napadne. Osjećao se ugroženim od ovih
prijetnji i uplašio se od istih jer je okrivljeni jula mjeseca 2012.g. sa ocem
i bratom nanio teške tjelesne povrede njegovom ocu R. Kada je došao kući
ispričao je svom ocu R.da mu je okrivljeni prijetio, pa se on takođe osjećao
ugroženim od ovih prijetnji i kazao mu da pođe u policiju da prijavi slučaj,
što je i učinio. Iskaz ovog svedoka, sud je prihvatio, kao uvjerljiv,
objektivan i potkrijepljen iskazima svedoka R.Z., I.H. i A. Z., tako da nema
sumnje u drugačije činjenično stanje.
Iz iskaza svedoka - oštećenog R. Z. proizilazi da od jula mejseca 2012.g. nije
u dobrim odnosima sa okrivljenim,jer su ga on, njegov brat i otac napali i
brat okrivljenog mu je nanio tešku tjelesnu povredu. Dana 05.03.2013.g. bio je
kući i nešto posle 21,30 h došao je njegov sin N. uznemiren i uzbuđen i rekao
mu da ga je napao okrivljeni S. ispred kafića Central u Rožajama i upućivao mu
prijetnje da će ga zaklati, ubiti i da će zaklat i ubit i njegovog oca, a
nazivao ga je i "pičkom", koje prijetnje mu je ponovio više puta. Pošto se
uplašio od ovih prijetnji i pošto se osjećao ugroženim, jer ga je bilo strah i
za njega i za njegovog sina N., rekao je N. da pođe u policiju i prijavi
slučaj, što je on i učinio. Iskaz ovog svedoka, sud je prihvatio kao
objektivan i uvjerljiv i u bitnom potvrđen iskazima svedoka N. Z., I. H. i A.
Z..
Iz iskaza svedoka A. Z., proizilazi da je dana 03.05.2013.g. sjedio u kafiću
"Central" u Rožajama sa oštećenim N.Z. Oko 21,30 h I. H. je pozvao telefonom
oštećenog i zamolio ga da izađe ispred kafića. Kada su izlazili oštećeni je
išao ispred njega i u jednom momentu je vidio okrivljenog koji je uputio
riječi oštećenom "zaklaću te, ubiću te, pičko jedna, jebaću ti majku ".
Govorio je da će ubiti i N. oca. Neki momci što su bili sa okrivljenim su ga
odveli sa tog mjesta i govorili im da je pijan da ne zna šta priča i
izvinjavali im se zbog ovakvog ponašanja okrivljenog. Vidio je da se N.
promijenio i da ga je bilo strah od ovakvih prijetnji jer je od ranije u
zavađi sa okrivljenim. Iskaz ovog svedoka, sud je ocjenio kao objektivan,
uvjerljiv i u bitnom potkrijepljen iskazima ostalih saslušanih svedoka.
Svedok I. H. je posvedočio da je dana 03.05.2013.g. pozvao telefonom oštećenog
N.Z. koji je sjedio u kafiću "Central" u Rožajama sa A.Z. i zamolio ga da
izađu ispred kafića da se vide . Tada je na izlaznim vratima primjetio S. K. u
pripitom stanju koji je govorio "imal ko jači od mene". N. je pitao njegove
drugove "obraćal se on to mene" našta je on odgovorio "svima se obraćam i tebe
se obraćam, ubiću i tebe i tvog oca, zaklaću i tebe i oca , prebiću vas"., a
govorio mu je i da je pička i psovao mu je majku. Njegovi drugovi su ga
udaljili sa lice mjesta i rekli da je pijan. Vidio je da je N. bilo neprijatno
od ovih prijetnji koje je okrivljeni ponovio više puta, pa je otišao prema
svojoj kući . Iskaz ovog svedoka, sud je ocijenio kao uvjerljiv i objektivan,
i u bitnom potvrđen ostalim izvedenim dokazima.
Iz izvoda iz Kaznene evidencije na ime okrivljenog utvrđeno je da je isti
osuđivan presudom Osnovnog suda u Rožajama K.br. 161/12 od 24.10.2012.g., zbog
krivičnog djela napad na službeno lice u vršenju službene dužnosti iz čl. 376.
st. 3. u vezi st. 1 i 2 KZ, na kaznu zatvora u trajanju od 3 mjeseca uslovno
za jednu godinu. Ovaj dokaz, sud je prihvatio kao jasan i određen, jer je
izdat od strane nadležnog organa.
Sud je cijenio iskaz okrivljenog da kritičnog dana nije prijetio oštećenom N.
i njegovom ocu R., jer se sa oštećenim Nedžadom uopšte nije vidio ispred
kafića "Central" i nije mu uputio navedene prijeteće riječi, ali isti nije
prihvatio obzirom da je njegov iskaz neuvjerljiv, neobjektivan i u cjelosti
opovrgnut iskazima saslušanih svedoka iz kojih se nesumnjivo utvrđuje da je
okrivljeni uputio oštećenom N. prijeteće riječi "stani pičko da te zakoljem
ubiću te, zaklaću te nakon čega je kazao da će ubiti i njega i njegovog oca
što se odnosilo na oštećenog i njegovog oca R.i to je ponovio više puta, koje
prijetnje je oštećeni N. prenio njegovom ocu R..
Dakle, u postupku je utvrđeno da je okrivljeni dana 03.05.2013.g. oko 21,30 h,
ispred kafića Central, Opština Rožaje, ugrozio sigurnost više lica prijetnjom
da će napasti na njihov život i tijelo, na način što je N. Z. uputio prijeteće
riječi sledeće sadržine, "stani pičko da te zakoljem", "ubiću te", "zaklaću
te" nakon čega je nastavio da prijeti riječima "ubiću i tebe i oca", što se
odnosilo na oštećenog i njegovog oca R., koje prijetnje je ponovio više puta,
što je N. prenio njegovom ocu R. Utvrđeno je da su navedene prijetnje koje je
okrivljeni uputio oštećenim, kod istih izazvale osjećaj straha, lične
ugroženosti, nesigurnosti i nespokojstva, a bile su i po svom karakteru i
okolnostima pod kojima su upućene objektivno ostvarive i podobne da kod istih
izazovu takav osjećaj
Imajući u vidu utvrđeno činjenično stanje, sud je djelimično izmijenio
činjenični opis djela, kao u dispozitivu ove presude i prilagodio ga utvrđenom
činjeničnom stanju, smatrajući da time nije povrijeđen identitet optužbe i
presude.
Cijeneći psihički odnos okrivljenog prema učinjenom djelu, sud je našao da je
okrivljeni bio svjestan svog djela tj. svjestan da na opisani način ugrožava
sigurnost više lica - oštećenih i to je htio, pa je postupao sa umišljajem.
Iz ovakvog iznijetog i utvrđenog činjeničnog stanja nesumljivo proizilazi da
su u radnjama okrivljenog S. K. sadržani svi bitni elementi krivičnog djela
ugrožavanje sigurnosti iz čl. 168. st. 2 u vezi st. 1. KZ, za koje djelo je
sud istog oglasio krivim i osudio ga na kaznu zatvora u trajanju od tri
mjeseca.
Prilikom odlučivanja o izboru vrste i visine kazne, sud je imao u vidu sve
okolnosti iz čl. 42. KZ koje utiču da kazna bude veća ili manja pa je
okrivljenom od olakšavajućih okolnosti cijenio njegovo siromašno imovno
stanje, dok mu je kao otežavajuću okolnost cijenio njegovu raniju osuđivanost.
Cijeneći navedene okolnosti, kao i okolnosti pod kojima je djelo izvršeno,
jačinu ugrožavanja zaštićenog dobra i držanje okrivljenog nakon izvršenog
djela, sud je našao da je imalo mjesta izricanju ovakve vrste i visine kazne,
ubijeđen da je izrečena kazna zatvora u naznačenom trajanju srazmjerna težini
učinjenog krivičnog djela i stepenu krivice okrivljenog i dovoljna za
ostvarenje svrhe kažnjavanja iz čl. 32. KZ u okviru opšte svrhe krivičnih
sankcija iz čl. 4. istog zakona.
Na osnovu čl. 229. u vezi čl. 226. st. 2. tač. 9. i st. 3. ZKP, sud je
obavezao okrivljenog da plati na ime troškova krivičnog postupka paušalni
iznos od 30,00 eura, u korist budžeta Crne Gore, a ovo imajući u vidu trajanje
i složenost krivičnog postupka, kao i i imovno stanje okrivljenog.
Na osnovu čl. 239. st. 2. ZKP, oštećeni R. i N. Z. iz Rožaja se radi
ostvarivanja imovinskopravnog zahtjeva upućuje na građansku parnicu, jer
činjenice koje su utvrđene u krivičnom postupku ne pružaju pouzdan osnov ni za
potpuno ni za djelimično presuđenje imovinsko-pravnog zahtjeva.
Sa izloženog odlučeno je kao u dispozitivu ove presude.
OSNOVNI SUD U ROŽAJAMA, dana 21.06.2013.g.
Zapisničar, S U D I J A,
Aida Luboder s.r. Milosav Zekić s.r.
PRAVNA POUKA: Protiv ove presude može se izjaviti žalba u roku od 8 dana od
dana prijema iste i to Višem sudu u Bijelom Polju, a preko ovog suda.