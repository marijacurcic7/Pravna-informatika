OSNOVNI SUD U ROŽAJAMA
K.br. 94/13
U IME CRNE GORE
Sudija Osnovnog suda u Rožajama Milosav Zekić, uz učešće zapisničara Aide
Luboder , rješavajući po optužnom predlogu Osnovnog državnog tužilaštva iz
Rožaja Kt.br.118/13 od 27.06.2013.g. podnijeta protiv okrivljenog M.Š. iz
Rožaja, zbog krivičnog djela oduzimanje maloljetnog lica iz čl. 217.st. 2. z
vezi čl. 49. Krivičnog zakonika, nakon održanog glavnog i javnog pretresa u
prisustvu Zamjenika Osnovnog državnog tužioca Armina Selmanovića, oštećene S.
A. i okrivljenog, dana 13.09. 2013. donio je i javno objavio
P R E S U D U
Okrivljeni M. Š. JMB 0802980272019, oc oca H., majke F., rođene H., rođen
08.02.1980.g. u Rožajama, gdje i živi naselje Suho Polje, državljanin Crne
Gore, razumije crnogorski jezik, a njegov jezik je bosanski, pismen, završio
SSS, zaposlen, ostvaruje mjesečnu zaradu u iznosu od 200,00 eura, razveden,
otac dvoje maloletne djece, siromašnog imovnog stanja, neosuđivan.
K R I V J E
Što je:
od dana 28.05.2011.g. pa do dana 13.09.2013.g. onemogućavao izvršenje
pravosnažne i izvršne presude Osnovnog suda u Rožajama P.br. 47/11 od
26.04.2011.g. u dijelu kojim je određen način održavanja ličnih odnosa
maloljetnih lica L. Š. i H. Š., sa roditeljem- majkom S. A., na način što nije
dovodio i predavao djecu, u vremenu i na mjestu, kako je to određeno odlukom
nadležnog organa,
- čime je izvršio produženo krivično djelo oduzimanje maloljetnog lica iz čl.
217. st. 2. u vezi čl. 49. Krivičnog zakonika.
pa mu sud primenom pomenutog zakonskog propisa i čl. 4,13, 15, 32, 36, 42, 52,
53 i 54 Krivičnog zakonika i čl. 374. Zakonika o krivičnom postupku izriče
USLOVNU OSUDU
Kojom mu utvrđuje kaznu zatvora u trajanju od 60 (šezdeset) dana i istovremeno
određuje da se kazna neće izvršiti ukoliki osuđeni u roku od jedne godine ne
učini novo krivično djelo.
Da plati na ime troškova krivičnog postupka paušalni iznos od 30,00 eura, u
korist budžeta Crne Gore, u roku od 15 dana po pravosnažnosti ove presude.
O b r a z l o ž e nj e
Osnovno državno tužilaštvo iz Rožaja, podnijelo je ovome sudu optužni predlog
Kt.br.118/13 od 27.06.2013.g. protiv okrivljenog M. Š. iz Rožaja, zbog
krivičnog djela oduzimanje maloljetnog lica iz čl. 217.st. 2. z vezi čl. 49.
Krivičnog zakonika (KZ).
Na glavnom pretresu Zamjenik ODT-a Armin Selmanović je precizirao činjenični
opis djela kao u dispozitivu ove presude, te je predložio da sud okrivljenog
oglasi krivim, zbog krivičnog djela koje mu je stavljeno na teret i da mu
izrekne uslovnu osudu, kojom će mu utvrditi kaznu zatvora u trajanju od 60
dana i istovremeno odrediti da se kazna neće izvršiti ukoliko okrivljeni u
roku od jedne godine ne učini novo krivično djelo.
Oštećena S. A. je u završnoj riječi istakla da se ne pridružuje krivičnom
gonjenju ODT-a u odnosu na okrivljenog.
Okrivljeni je u svojoj odbrani istakao da je sa oštećenom S. A. bio u braku od
04.11.2004.g. do 26.04.2011.g. kada je njihov brak razveden pravosnažnom
presudom osnovnog suda u Rožajama P.br. 47/11 od 26.04.2011.g. Istom presudom
njihova zajednička djeca L. Š. rođena 2005.g. i H. Š. rođena 2009.g. povjerena
su njemu na čuvanje, vaspitanje i izdržavanje a on je obavezan da omogući
oštećenoj S. - majci djece viđanje i boravak kod nje svakog drugog vikenda u
mejsecu od petka počev od 15 h do nedelje do 15 h, stim da joj djecu predaje i
da ih preuzima od nje ispred Centra za socijalni rad Rožaje. Istakao je da je
nakon pravosnažnosti ove presude dva puta u prva dva mjeseca tj. juna i jula
mjeseca, vodio djecu ispred Centra za socijalni rad u navedeno vrijeme i
oštećena nije došla da ih preuzme, pa ih je vratio kući. Od tada ih više nije
vodio ispred Centra za socijalni rad, niti ih je predavao oštećenoj. Obećao je
da će u buduće postupati po navedenoj presudi i neće vršiti bilo kakva
krivična djela, pa je molio da ga sud što blaže kazni .
Po ovoj krivičnopravnoj stvari, sud je izveo dokaze: saslušao svedoka-oštećenu
S. A., pročitao presudu Osnovnog suda u Rožajama P.br. 47/11 od 26.04.2011.g.
i rješenje o izvršenju istog suda I.br. 548/11 od 22.08. 2011.g. i izvršio
uvid u izvod iz kaznene evidencije na ime okrivljenog
Cijeneći odbranu okrivljenog i sve izvedene dokaze kako pojedinačno, tako i u
međusobnoj vezi u smislu čl. 370. st. 3. Zakonika o krivičnom postupku (ZKP),
sud je utvrdio da je okrivljeni izvršio krivično djelo koje mu je stavljeno na
teret i da je zato kriv i krivično-pravno odgovoran.
Iz iskaza svedoka - oštećene S. A. proizilazi da je sa okrivljenim bila u
braku i da su u braku dobili dvoje djece - L. rođenu 02.05.2005.g. i H. rođenu
20.10.2009.g. da je njihov brak razveden pravosnažnom presudom Osnovnog suda u
Rožajama P.br. 47/11 od 26.04.2011.g. Istom presudom njihova djeca su
povjerena na dalji odgoj, vaspitanje i izdržavanje svom ocu - okrivljenom .
Okrivljeni je presudom obavezan da joj omogući viđanje i boravak djece kod nje
svakog drugog vikenda u mjesecu u vremenskom periodu od petka počev od 15,00 h
do nedelje do 15 h stim što će joj okrivljeni predavati i preuzimati djecu
ispred zgrade Centra za socijalni rad Rožaje. Presuda je postala izvršna
28.05.2011.g. Okrivljeni nije postupio po navedenoj presudi i nije joj
omogućio da viđa djecu jer ih nije dovodio ispred Centra za socijalni rad pa
se više puta obraćala Centru za socijalni rad, a podnosila je i predlog za
izvršenje pa je sud donio rješenje o izvršenju po kojem okrivljeni nije
postupio i nije joj dovodio i predavao kako je to određeno navedenom presudom.
Iskaz oštećene sud je prihvatio kao jasan, objektivan , uvjerljiv i
potkrijepljen navodima iz presude Osnovnog suda u Rožajama P.br. 47/11 od
26.04.2011.g. i rješenja o izvršenju istog suda I.br. 548/11 od 22.08. 2011.g,
a djelimično i iskazom okrivljenog u dijelu u kojem ne spori odlučne činjenice
koje su utvrđene u postupku.
Iz presude Osnovnog suda u Rožajama P.br. 47/11 od 26.04.2011.g. i rješenja o
izvršenju istog suda I.br. 548/11 od 22.08. 2011.g., proizilazi da je
navedenom presudom razveden brak M. Š. i S. rođ. A. Š. zaključen dana
04.11.2004.g. pred matičnom službom mjesta Ibarac, Opština Rožaje. Da su
njihova zajednička maloletna djeca L.Š. rođ. 02.05.2005.g. i H. Š.rođena
20.10.2009.g. povjerena na dalji odgoj, vaspitanje i izdržavanje ocu-M. Š.,dok
je M. obavezan da omogući majci djece S. viđanje i boravak djece kod nje
svakog vikenda u mjesecu u vremenskom periodu od petka počev od 15,00 h do
nedelje do 15,00 h, stim što će M. predavati i preuzimati djecu ispred zgrade
JU Centra za socijalni rad za Opštinu Rožaje počev od dana donošenja
presude,koja presuda je postala izvršna 28.05.2011.g., dok se iz rješenja o
izvršenju I.br. 548/11 od 22.08. 2011.g. , vidi da je određeno izvršenje po
navedenoj presudi. Ove dokaze sud je prihvatio kao jasne, određene i
potkrijepljene iskazom oštećene S. i iskazom okrivljenog u dijelu u kojem ne
spori odlučne činjenice.
Sud je cijenio iskaz okrivljenog, pa je isti prihvatio u dijelu u kojem ne
spori odlučne činjenice koje su utvrđene u postupku. Naime, okrivljeni ne
spori da je bio u braku sa oštećenom S.i da je njihov brak razveden
pravosnažnom presudom P.br. 47/11 od 26.04.2011.g. kojom je odlučeno da se
njihova djeca L. i H. Š. povjeravaju njemu na čuvanje, odgoj i vaspitanje, a
da se on obavezuje da omogući njihovoj majci - oštećenoj S.viđanje i boravak
kod nje svakog vikenda u mjesecu od petka počev od 15,00 h do nedelje do 15,00
h i tako što će joj djecu predavati i preuzimati ih od nje ispred Centra za
socijalni rad Rožaje. Ne spori da od kraja jula mjeseca do dana održanog
pretresa nije omogućio viđanje i boravak djece kod majke - oštećene S. kako je
to određeno navedenom pravosnažnom i izvršnom presudom. Iskaz okrivljenog u
ovom dijelu sud je prihvatio kao objektivan, uvjerljiv i potkrijepljen
dokazima izvedenim u postupku.
Međutim, okrivljeni se brani da je u početku dva puta tj. juna i jula mjeseca
2011.g. dovodio djecu ispred Centra za socijalni rad u navedeno vrijeme, te
pošto oštećena nije došla da ih preuzme više ih nije dovodio da bi ih predao
oštećenoj, ali njegov iskaz u ovom dijelu, sud nije prihvatio obzirom da je
isti neobjektivan, neuvjerljiv i opovrgnut iskazom oštećene iz kojeg se
nesumnjivo utvrđuje da okrivljeni nije dovodio djecu ispred Centra za
socijalni rad Rožaje u navedene mjesece, a ni kasnije, tako da je očigledno da
je okrivljeni sa ovakvom odbranom smišljeno i sračunato nastoji da olakša sebi
položaj u postupku.
Dakle, u postupku je utvrđeno da okrivljeni od dana 28.05.2011.g. pa do dana
13.09.2013.g. onemogućavao izvršenje pravosnažne i izvršne presude Osnovnog
suda u Rožajama P.br. 47/11 od 26.04.2011.g. u dijelu kojim je određen način
održavanja ličnih odnosa maloljetnih lica L. Š. i H. Š., sa roditeljem- majkom
S. A., na način što nije dovodio i predavao djecu, u vremenu i na mjestu, kako
je to određeno odlukom nadležnog organa.
Cijeneći psihički odnos okrivljenog prema učinjenom krivičnom djelu, sud je
našao da je isti bio svjestan svog djela tj. svjestan da postoji navedena
pravosnažna i izvršna presuda i da svojom djelatnošću onemogućava izvršenje
iste i to je htio pa je postupao sa umišljajem.
Pravnom ocjenom utvrđenog činjeničnog stanja, sud je našao da su u radnjama
okrivljenog sadržani svi bitni elementi krivičnog djela oduzimanje maloljetnog
lica iz čl. 217. st. 2. u vezi čl. 49. KZ, za koje djelo je sud istog oglasio
krivim i izrekao mu uslovnu osudu kojom mu je utvrdio kaznu zatvora u trajanju
od 60 dana i istovremeno odredio da se kazna neće izvršiti ukoliko isti u roku
od jedne godine ne učini novo krivično djelo.
Prilikom izricanja ovakve vrste krivične sankcije, sud je imao u vidu težinu
izvršenog krivičnog djela, stepen krivice okrivljenog, okolnosti pod kojima je
djelo izvršeno, držanje okrivljenog nakon izvršenog djela, cijeneći pri tom
kao olakšavajuće okolnosti njegovu raniju neosuđivanost, siromašno imovno
stanje, porodične prilike - otac dvoje maloletne djece i činjenicu da se
oštećena nije pridružila krivičnom gonjenju ODT-a, pa je sud u nedostatku
otežavajućih okolnosti, našao da je imalo mjesta izricanju ovakve vrste
krivične sankcije, ubijeđen da će upozorenje uz prijetnju kazne u dovoljnoj
mjeri uticati na okrivljenog da ubuduće ne vrši bilo kakva krivična djela.
Na osnovu čl. 229. u vezi čl. 226. st. 2. tač. 9. i st. 3. ZKP, sud je
obavezao okrivljenog da plati na ime troškova krivičnog postupka krivičnog
postupka, paušalni iznos od 30,00 eura, u korist budžeta Crne Gore, a ovo
imajući u vidu trajanje i složenost krivičnog postupka, kao i imovno stanje
okrivljenog.
Sa izloženog odlučeno kao u dispozitvu ove presude.
OSNOVNI SUD U ROŽAJAMA, dana 13.09.2013.g.
Zapisničar,S U D I J A,
Aida Luboder s.r.Milosav Zekić s.r.
PRAVNA POUKA: Protiv ove presude može se izjaviti žalba u roku od 8 dana od
dana prijema iste i to Višem sudu u Bijelom Polju, a preko ovog suda.