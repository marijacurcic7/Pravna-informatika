OSNOVNI SUD U ROŽAJAMA
K.br. 140/13
U IME CRNE GORE
Sudija Osnovnog suda u Rožajama Milosav Zekić, uz učešće zapisničara Aide
Luboder , rješavajući po optužnom predlogu Osnovnog državnog tužilaštva iz
Rožaja Kt.br. 171/13 od 10.09.2013.g. podnijet protiv okrivljenog A. K. iz
Rožaja, zbog krivičnog djela nedozvoljeno držanje oružja i eksplozivnih
materija iz čl. 403. st. 1. Krivičnog zakonika i krivičnog djela ugrožavanje
sigurnosti iz čl. 168. st.2. u vezi st. 1. Krivičnog zakonika , nakon održanog
glavnog i javnog pretresa u prisustvu Zamjenika Osnovnog državnog tužioca
Armina Selmanovića, oštećenih S. H. i R. H. i okrivljenog, dana 14.10.2013.
donio je i javno objavio
P R E S U D U
Okrivljeni A. K. zv. Aljo JMB 1811940272019 od oca E. i majke M. rođene N.,
rođen 18.11.1940.godine, u Rožajama, sa prebivalištem u mjestu rođenja u ul.
“M.Pećanina” br. 40. državljanina Crne Gore, razumije crnogorski jezik koji je
i njegov jezik, po zanimanju penzioner, oženjen, otac četvoro djece, pismen,
sa završenom VŠS, siromašnog imovnog stanja, neosuđivan.
K R I V J E
Što je:
dana 29.08.2013.godine, oko 11,30h, u ul. “M.Pećanina” u Rožajama, na javnom
mjestu neovlašćeno nosio vatreno oružje – pištolj marke “Browing” kalibra 7,65
mm, fabričkog broja 18536, protivno odredbama čl.11. i 10a. st. 2. Zakona o
oružju (Sl.list RCG br. 49/04, Sl.list CG br. 49/08, 73/10, 20/11 i 40/11),
- čime je izvršio krivično djelo nedozvoljeno držanje oružja i eksplozivnih
materija iz čl. 403. st. 1. Krivičnog zakonika.
dana 29.08.2013.godine, oko 11,30h, u ul. ”M.Pećanina” u Rožajama, ugrozio
sigurnost više lica i to: S. H. i R. H., prijetnjom da će napasti na njihov
život i tijelo, na način što je iz kuće na ulicu iznio pištolj marke “Browing”
kalibra 7,65 mm, fabričkog broja 18536, koji je držao u rukama izgovarajući
pri tom prijeteće riječi “sve ću vas pobiti”,
- čime je izvršio krivično djelo ugrožavanje sigurnosti iz čl. 168. st. 2. u
vezi st. 1. Krivičnog zakonika.
- pa ga sud primjenom pomenutih zakonskih propisa i čl. 4,13, 15, 32, 36, 42,
45, 46 st. 1. tač. 5. i 48. Krivičnog zakonika, utvrđuje,
- za krivično djelo nedozvoljeno držanje oružja i eksplozivnih materija iz
čl. 403. st. 1. Krivičnog zakonika kaznu zatvora u trajanju od 60 dana
- za krivično djelo ugrožavanje sigurnosti iz čl. 168. st. 2. u vezi st. 1.
Krivičnog zakonika kaznu zatvora u trajanju od 60 dana.
pa mu sud primjenom navedenih zakonskih propisa i čl. 52,53 i 54 krivičnog
zakonika i čl. 374. Zakonika o krivičnom postupku izriče
USLOVNU OSUDU
Kojom mu utvrđuje jedinstvenu kaznu zatvora u trajanju od 105 (sto pet) dana i
istovremeno određuje da se kazna neće izvršiti ukoliki osuđeni u roku od jedne
godine ne učini novo krivično djelo.
Da plati na ime troškova krivičnog postupka paušalni iznos od 30,00 eura, u
korist budžeta Crne Gore u roku od 15 dana po pravosnažnosti ove presude.
Imovinsko-pravni zahtjev nije postavljen.
Od okrivljenog se oduzima pištolj marke “Browing” kalibra 7,65 mm, fabričkog
broja 18536, kao predmet izvršenja krivičnog djela.
O b r a z l o ž e nj e
Osnovno državno tužilaštvo iz Rožaja, podnijelo je ovome sudu optužni predlog
Kt.br. 171/13 od 10.09.2013.g. protiv okrivljenog A. K. iz Rožaja, zbog
krivičnog djela nedozvoljeno držanje oružja i eksplozivnih materija iz čl.
403.st.1. Krivičnog zakonika (KZ) i krivičnog djela ugrožavanje sigurnosti iz
čl. 168. st.2. u vezi st. 1. KZ.
Na glavnom pretresu Zamjenik ODT -a Armin Selmanović je ostao pri podnijetom
optužnom predlogu, te je predložio da sud okrivljenog oglasi krivim zbog
krivičnih djela koja su mu optužbom stavljena na teret i da mu utvrdi
pojedinačne kazne zatvora u trajanju od po 60 dana i izrekne mu uslovnu osudu
kojom će mu odrediti jedinstvenu kaznu u trajanju od 100 dana i istovremeno
odrediti da se kazna neće izvršiti ukoliko isti u roku od jedne godine ne
učini novo krivično djelo, te da se od istog oduzme pištolj koji je
upotrijebljen kao predmet izvršenja djela.
Oštećeni S. H. i R. H. su u završnoj riječi izjavili da se ne pridružuju
krivičnom gonjenju ODT-a u odnosu na okrivljenog, niti postavljaju imovinsko-
pravni zahtjev.
Okrivljeni je u svojoj odbrani istakao da je dana 29.08.2013.g. čuo neku
galamu ispred svoje kuće u Ul. "M.Pećanin" u Rožajama, pa je izašao na terasu
i vidio da se njegov sin E. svađa sa oštećenim S. i R. H.. Pošto se uplašio za
svog sina iz kuće je uzeo pištolj, marke "Browing", kal. 7,65 mm za koji
poseduje oružani list a nema odobrenje za nošenje istog, stavio ga u džep od
pantalona i izašao u dvorište, gdje nije zatekao oštećene jer su isti u
međuvremenu otišli sa lica mjesta. Pištolj nije nosio u ruci, niti je prijetio
oštećenim da će ih pobiti. Sa oštećenim se izmirio i sada su u dobrim odnosima
. Izrazio je kajanje zbog ovoga što je uradio i obećao da ubuduće neće vršiti
bilo kakva krivična djela. Molio je da ga sud oslobodi od optužbe a ako ga
oglasi krivim da ga što blaže kazni.
Po ovoj krivičnopravnoj stvari sud je izveo dokaze, saslušao svedoke -
oštećene S. H. i R. H., svedoke E. K., H. I., I. H., pročitao iskaz svedoka
Dž. I. dat pred ODT-om Kt. 171/13 od 10.09.2013.g., potvrdu o privremeno
oduzetim predmetima Ispostave Rožaje br. 03-240-1612 od 29.08.2013.g. i
potvrda br. 82/03 -240-1656 od 02.09.2013.g., o predaji pištolja ODT-u,
izvršio uvid u pištolj marke "Browing" kalibra 7,65 mm, fabričkog broja 18536
i kopiju oružnog lista pištolja kalibra 7,65 mm, fabričkog broja 18536 i uvid
u izvod iz kaznene evidencije na ime okrivljenog.
Cijeneći odbranu okrivljenog i sve izvedene dokaze, kako pojedinačno, tako i u
međusobnoj vezi, u smislu čl. 370. st. 3. Zakonika o krivičnom postupku (ZKP),
sud je nesumnjivo utvrdio da je okrivljeni izvršio krivična djela koja su mu
optužbom stavljena na teret i da je zato kriv i krivičnopravno odgovoran.
Naime, iz iskaza svedoka - oštećenog S. H. i R. Hadžića proizilazi da su se
dana 29.08.2013.g. izvodili pripremni radovi za asfaltiranje ulice "M.Pećanin"
u Rožajama koja prolazi pored kuće okrivljenog i vodi prema njihovim kućama.
Kada su oko 11,30 h prolazili ovom ulicom pored kuće okrivljenog primjetili su
kamenje, koje sin okrivljenog E.K.nije dao da uklone, pa je među njima došlo
do svađe. Tada je iz kuće izašao okrivljeni sa pištoljem u ruci koji je
repertirao pošao prema njima i rekao "sve ću vas pobiti " u čemu ga je
spriječio Dž. I. i vratio ga nazad u kuću. Od ovih prijetnji su se uplašili i
osjećali se ugroženim. Sa okrivljenim su se izmirili i sada su u dobrim
odnosima. Iskaze ovih svedoka , sud je cijenio kao jasne, objektivne ,
uvjerljive i međusobno saglasne a dovodeći iste u vezu sa iskazima svedoka H.
i Dž. I. i I. H., te navodima iz pisanih dokaza, zaista nema sumnje u
drugačije činjenično stanje.
Svedoci H. I. i I.H. su potvrdili iskaze oštećenih, da su se kritičnog dana
oštećeni posvađali sa sinom okrivljenog E. na kritičnom mjestu, te da se
okrivljeni tom prilikom mašio pištolja koji je nosio u ruci ispred sebe, dok
je svedok Dž.I. potvrdio ovu činjenicu, kao i činjenicu da je okrivljeni tom
prilikom prijetio oštećenim da će ih sve pobiti i da je repertirao pištolj, te
je prišao do njega i dohvatio ga za ruku i uveo ga u njegovo dvorište. Iskaze
ovih svedoka sud je ocijenio kao objektivne, uvjerljive i potkrijepljene
iskazima oštećenih. To što svedoci H. I. i I.H.nijesu čuli da je okrivljeni
prijetio oštećenim i nijesu vidjeli da je repertirao pištolj nema uticaja na
drugačiji zaključak, jer je, kako su naveli, na lice mjesta bila velika gužva,
te nijesu mogli da zapaze sve detalje događaja .
Svedok E. K.je izjavio da se kritičnog dana posvađao sa oštećenim u ulici
"M.Pećanin" u blizini svoje kuće, nakon čega su ga prisutni uveli u lokal koji
se nalazi u prizemlju kuće, te nije vidio kada je okrivljeni izašao iz kuće,
niti je čuo da je prijetio oštećenim. Iskaz ovog svedoka, sud je ocijenio kao
objektivan jer je potvrđen iskazima ostalih saslušanih svedoka, iz kojih se
vidi da su ga prisutni građani odmah nakon svađe sa oštećenim uveli u lokal
prije nego što je okrivljeni izašao iz kuće, te mu nije poznato da li se isti
mašio pištolja i da li je prijetio oštećenim.
Iz potvrde o privremeno oduzetim predmetima Ispostave Rožaje od 29.08.2013.g.
i potvrde od 02.09.2013.g. i kopije oružnog lista, vidi se da je od
okrivljenog oduzet pištolj marke "Browing" kalibra 7,65 mm, fabričkog broja
18536, što je utvrđeno i neposrednim uvidom u navedeni pištolj, te da je isti
predat ODT-u. Ove dokaze sud je prihvatio kao jasne, određene i potkrijepljene
ostalim izvedenim dokazima.
Iz izvoda iz kaznene evidencije na ime okrivljenog, vidi se da isti ne prolazi
kroz kaznenu evidenciju OB Rožaje. Ovaj dokaz sud je prihvatio kao jasan i
određen.
Sud je cijenio iskaz okrivljenog, pa je isti prihvatio u dijelu u kojem ne
spori odlučne činjenice. Naime okrivljeni ne spori da je kritičnog dana
neovlašćeno nosio pištolj marke "Browing" kalibra 7,65 mm, na javnom mjestu,
tako što je isti iznio iz kuće, ali se brani da pištolj nije držao u rukama,
već u džepu od pantalona i nije prijetio oštećenim da će ih pobiti. Iskaz
okrivljenog u ovom dijelu, sud nije prihvatio, obzirom da je isti neuvjerljiv,
neobjektivan i opovrgnut iskazima svedoka S.i R.H., Dž. I., kao i svedoka H.
I. i I. H. u pogledu činjenice da je nosio pištolj u ruci ispred sebe, tako da
je očigledno da okrivljeni sa ovakvom odbranom smišljeno i sračunato nastoji
da izbjegne krivičnopravnu odgovornost u odnosu na krivično djelo ugrožavanje
sigurnosti.
Dakle, u postupku je utvrđeno da je okrivljeni dana 29.08.2013.godine, oko
11,30h, u ul. “M.Pećanina” u Rožajama, na javnom mjestu neovlašćeno nosio
vatreno oružje – pištolj marke “Browing” kalibra 7,65 mm, fabričkog broja
18536, protivno odredbama čl.11. i 10a. st. 2. Zakona o oružju (Sl.list RCG
br. 49/04, Sl.list CG br. 49/08, 73/10, 20/11 i 40/11), i da je istog dana u
isto vrijeme i na istom mjestu, ugrozio sigurnost više lica i to: S. H. i R.
H., prijetnjom da će napasti na njihov život i tijelo, na način što je iz kuće
na ulicu iznio pištolj marke “Browing” kalibra 7,65 mm, fabričkog broja 18536,
koji je držao u rukama izgovarajući pri tom prijeteće riječi “sve ću vas
pobiti”.
Cijeneći psihički odnos okrivljenog prema izvršenim krivičnim djelima, sud je
našao da je isti bio svjestan svojih djela, tj. svjestan da na opisani način,
na javnom mjestu neovlašćeno nosi vatreno oružje, protivno navedenim odredbama
Zakona o oružju i da upućivanjem navedenih prijetnji oštećenim, držeći pri tom
pištolj u ruci, ugrožava njihovu sigurnost i to je htio, pa je postupao sa
umišljajem.
Pravnom ocjenom utvrđenog činjeničnog stanja, sud je našao da su u radnjama
okrivljenog sadržani svi bitni elementi krivičnih djela nedozvoljeno držanje
oružja i eksplozivnih materija iz čl. 403. st. 1. KZ i ugrožavanje sigurnosti
iz čl. 168. st. 2. u vezi st. 1. KZ, za koja djela je sud istog oglasio krivim
i utvrdio mu pojedinačne kazne zatvora u trajanju od po 60 dana, i izrekao mu
uslovnu osudu kojom mu je utvrdio jedinstvenu kaznu zatvora u trajanju od 105
dana i istovremeno odredio da se kazna neće izvršiti ukoliko isti u roku od
jedne godine ne izvrši novo krivično djelo.
Prilikom izricanja ovakve vrste krivične sankcije, sud je imao u vidu stepen
krivice okrivljenog, stepen nastupjele posledice, okolnosti pod kojima su
djela izvršena, cijeneći pri tom kao olakšavajuće okolnosti njegovu raniju
neosuđivanost, siromašno imovno stanje, životnu dob, te činjenicu da se
oštećeni nijesu pridružili krivičnom gonjenju ODT-a, pa je sud u nedostatku
otežavajućih okolnosti, našao da je imalo mjesta izricanju ovakve vrste
krivične sankcije, ubijeđen da će upozorenje uz prijetnju kazne u dovoljnoj
mjeri uticati na okrivljenog da ubuduće ne vrši bilo kakva krivična djela.
Na osnovu čl. 229. u vezi čl. 226. st. 2. tač. 9. i st. 3. ZKP, sud je
obavezao okrivljenog da plati na ime troškova krivičnog postupka paušalni
iznos od 30,00 eura, u korist budžeta Crne Gore, a ovo imajući u vidu trajanje
i složenost krivičnog postupka, kao i imovno stanje okrivljenog.
Imovinsko-pravni zahtjev nije postavljen.
Na osnovu čl. 75. KZ od okrivljenog se oduzima pištolj marke “Browing” kalibra
7,65 mm, fabričkog broja 18536, kao predmet izvršenja krivičnog djela.
Sa izloženog odlučeno je kao u dispozitivu ove presude.
OSNOVNI SUD U ROŽAJAMA, dana 14.10.2013.g.
Zapisničar,S U D I J A,
Aida Luboder s.r.Milosav Zekić s.r.
PRAVNA POUKA: Protiv ove presude može se izjaviti žalba u roku od 8 dana od
dana prijema iste i to Višem sudu u Bijelom Polju, a preko ovog suda.