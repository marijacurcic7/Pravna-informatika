OSNOVNI SUD U ROŽAJAMA
K.br.107/13.
U IME CRNE GORE
OSNOVNI SUD U ROŽAJAMA i to Predsjednik suda Camić Zahit, kao sudija
pojedinac, sa zapisničarem Burdžović Adisom, odlučujući po optužnom predlogu
Osnovnog Državnog Tužilaštva iz Rožaja Kt.br.99/13. od 19.07.2013.godine,
protiv okrivljenog K. H. iz Rožaja zbog krivičnog djela teška tjelesna povreda
iz čl. 151. st. 1. Krivičnog Zakonika, nakon održanog glavnog i javnog
pretresa u prisustvu Osnovnog Državnog Tužioca Hajrana Kalača iz Rožaja,
oštećenog A. Ć. , njegovog punomoćnika adv. Milovana Stojanovića iz Berana,
adv. Nuša Kalača iz Rožaja, branioca okrivljenog i okrivljenog dana 12.08
2013.g. donio je i javno objavio
P R E S U D U
Okrivljeni K. H. zv. K. , JMB., od oca M., majke S., rođena B., rođen
11.12.1994.g. u Rožajama, neoženjen, nezaposlen, savršio SSS, srednjeg imovnog
stanja, neosuđivan.
K R I V J E
Što je:
Dana 01.06.2013.g. u 01,30 h u Ul. „29. novembar u Rožajama, teško tjelesno
povrijedio A. Ć., na način što ga je naizmjenično stisnutom pesnicom i
obuvenom nogom više puta udarao u predjelu glave i tijela i oborio ga na
neravnu podlogu, nanoseći mu tom prilikom tešku tjelesnu povredu u vidu
potresa mozga, razderotine u predjelu potiljka veličine 1,5 cm, krvni podliv
veličine jajeta oko 1x10 cm. U predjelu desne grane donje vilice, krvni podliv
promjera 7x7 cm u predjelu desne sljepočne kosti, krvni podliv u predjelu
donje vilice vel. 2x2 cm i lake tjelesne povrede u vidu više krvnih podliva i
oguljotinu u predjelu leđa, desnog kuka i oba skočna zgloba.
-​ čime je izvršio krivično djelo teška tjelesna povreda iz čl. 151. st. 1. Krivičnog zakonika
pa mu sud primenom pomenutog zakonskog propisa primenom čl. 4, 13,
15,32,36,52, 53, 54 Krivičnog zakonika, čl. 226, 229 i 374. Zakonika o
krivično postupku izriče
USLOVNU OSUDU
Kojom mu utvrđuje kaznu zatvora u trajanju od 6 (šest) mjeseci i istovremeno
određuje da se ista neće izvršiti ukoliko osuđeni u roku od jedne godine od
dana pravosnažnosti presude ne učini novo krivično djelo.
Da plati u korist budžetskih sredstava na ime troškova krivičnog postupka
iznos od 214,50 eura, na ime paušala iznos od 50,00 eura .
Da plati oštećenom na ime troškova krivičnog postupka iznos od 250,00 eura.
Sve ovo u roku od 15 dana po prvosnažnosti presude.
O b r a z l o ž e nje
ODT iz Rožaja podnio je optužni predlog Kt.br.99/13. od 19.07.2013.godine,
protiv okrivljenog K. H. iz Rožaja zbog krivičnog djela teška tjelesna povreda
iz čl. 151. st. 1. Krivičnog Zakonika (KZ).
Na glavnom pretresu ODT iz Rožaja ostao je pri podnijetom optužnom predlogu u
kojem je predložio da sud okrivljenog za izvršeno krivično djelo oglasi
krivim. Predložio je da za izvršeno krivično djelo sud okrivljenog osudi na
kaznu zatvora u trajanju od 6 mjeseci.
Adv. Milovan Stojanović iz Berana punomoćnik oštećenog na glavnom pretresu je
izjavio da se ne pridružuje krivičnom gonjenju ODT-a u odnosu na okrivljenog i
da ne postavlja imovinsko-pravni zahtjev. Predložio je da sud okrivljenog
obaveže da oštećenom plati na ime troškova krivičnog postupka za njegovo
angažovanje radi prisustva na glavnom pretresu i saslušanju oštećenog u
izviđajnom postupku po AT CG.
Adv. Nušo Kalač iz Rožaja branilac okrivljenog istakao je da su okrivljeni i
oštećeni uspostavili dobre međuljudske odnose. Okrivljeni je priznao izvršenje
krivičnog djela i krivicu za krivično djelo za koje je optužen, te je
predložio da sud istom izrekne blažu vrstu krivične sankcije za predmetno
krivično djelo, obzirom da na strani istog stoji niz olakšavajućih okolnosti.
Okrivljeni K. H. na glavnom pretresu je izjavio da priznaje izvršenje
krivičnog djela i krivicu za krivično djelo za koje je optužen.
U vezi izvršenog krivičnog djela objasnio je da je pomenutog dana vraćajući se
iz grada u društvu sa S. Mukovićem oko 01,00 časova u drvorištu svoje kuće
primjetio sestru L. da razgovara sa njemu nepozantim momkom. U toj situaciji
kada je prišao do oštećenog istog je udario nekoliko puta stisnutom pesnicom u
predjelu glave. Oštećeni se nije branio od tih udaraca, već je počeo da bježi.
Kad se oštećeni udaljio od njega na oko 5 m vidio je da je pao na asfaltnu
podlogu. Udaljio se sa S. od tog mejsta i nakon pet minuta se vratio kod kuće
gdje je došla policija i privela ga u stanicu. Sa oštećenim se izmirio kao i
sa njegovom porodicom i sada su u dobrim odnosima. Izražava iskreno kajanje za
ovo što je uradio obećavajući da ubuduće neće vršiti bilo kakva krivična
djela.
Na glavnom pretresu sud je izveo dokaze. Saslušao u svojstvu svedoka –
oštećenog A. Ć., po saglasnosti stranaka pročitao iskaz svedoka S. M. dat na
zapisniku Kt. br. 99/13 od 06.06.2013.g. pred ODT-om u Rožajama, pročitao
nalaz i mišljenje sudskog vještaka medicinske struke prof. dr. Mihajla Kuliša
od 10.07.2013.g. dat po naredbi ODT-a iz Rožaja, pročitao izvještaje ljekara
specijaliste JZU Opšte bolnice Berane br. 7696 od 01.06.2013.g., br. 7700 od
01.06.2013.g., Centra za radiologiju od 01.06.2013.g. i otpusnu listu sa
epikrizom Opšte bolnice Berane br. 3458/2013 od 03.06.2013.g., izvršio uvid u
skicu lica mejsta Uprave policije OB Rožaje od 01.06.2013.g. sa
fotodokumentacijom br. Sl-13 od 01.06.2013.g., pročitao izvod iz kaznene
evidenciej na ime okrivljenog, dok nije izveo dokaze neposrednim saslušanjem
svedoka S. M., vještaka medicinske struke prof. dr Mihajla Kuliša i nije izveo
dokaz saslušanjem u svojstvu svedoka Lejle Husović jer se izvođenje ovih
dokaza pokazalo suvišnim u donosu na izvedene dokaze i utvrđeno činjenično
stanje.
Svjedok S. M.istakao je, da je pomenutog dana bio u društvu sa okrivljenim.
Oko 01,00 časova kada su se vraćali iz grada u blizini kuće okrivljenog
primjetili su sestru okrivljenog da razgovara sa nekim mladićem. Kada je
okrivljeni prišao do istog isti mu je rekao da se zove A. Ć. i da je došao da
priča sa L.. Okrivljeni je oštećenog udario pesnicom od kojeg je udarca isti
pao na travnatu površinu. Okrivljenog je dohvatio preko ruku i pokušao da ga
odvrati od oštećenog ali u tome nije uspio. Okrivljeni je oštećenog udario
nekoliko puta pesnicama kao i dva do tri puta nogama. Kada je okrivljenog
odvojio od oštećenog udaljili su se sa tog mjesta. Vidio je kada je oštećeni
ustao i pošao prema vozilu koje je bilo udaljeno oko 100 m od kuće
okrivljenog. Kada je pošao kući pozvala ga je policija da se javi u stanicu
što je i uradio. Pokušavao je da odvrati okrivljenog da ne udara oštećenog ali
u tome nije uspio zbog fizičke konstitucije okrivljenog.
Sudski vještak medicinske struke prof. dr Mihajlo Kuliš u pisanom nalazu i
mišljenju istakao je da su u medinskoj dokumentaciji za oštećenog konstatovane
povrede po glavi i tijelu. U predjelu glave postojalo je najmanje četiri
povrede, jedna razderna rana i krvni podlivi. U predjelu leđa bilo je više
krvnih podliva i oguljotina, krvni podlivi u predjelu desnog kuka i u predjelu
oba skočna zgloba. Da su povrede u predjelu glave nastale nezavisno jedna od
druge , te da je zamahnuta tupotvrda sila djelovala najmanje četiri puta. Te
povrede su mogle nastati kada se oštećeni nalazio u stojećem položaju okrenut
licem prema napadaču. Razderna rana u predjelu potiljka mogla je nastati
jedino udarom zamahnute tupotvrde sile nikako pesnicom. Povrede u predjelu
glave nijesu mogle nastati pri padu i udaru od tvrdu podlogu, jer u okolini
tih povreda kao i na samim povredama nema oguljotina. Povreda u predjelu
potiljka mogla je nastati ako je oštećeni bio prednjim djelovima tijela
okrenut prema napadaču, a glavom lagano posavijen prema naprijed. Nijedna od
tih povreda nije mogla nastati pri padu i udaru od tvrdu podlogu. Povrede u
predjelu leđa mogle su nastati pri padu i klizanju po neravnoj podlozi.
Povrede u predjelu kuka i nogu su takođe mogle nastati pri padu ili udarom
neke zamahnute tupotvrde sile. Povrede u predjelu glave dovele su do klinički
objektiviziranog potresa mozga i predstavljaju običnu tešku tjelesnu povredu.
Ostale povredu su lake tjelesne povrede i sve povrede u zbiru predstavljaju
običnu tešku telesnu povredu koja neće ostaviti posledice na zdravlje
povrijeđenog.
Sud je cijeneći iskaz okrivljenog i izvedene dokaze pojedinačno i u vezi sa
ostalim izvedenim dokaziam, te na osnovu takve ocjene utvrdio činjenično
stanje opisano u izreci presude.
Priznanje okrivljenog za izvršeno krivično djelo i krivicu, sud je prihvatio
jer je isto potpuno, nedvosmisleno i kao takvo uzeo za dokaz, jer je u svemu
potvrđeno izvedenim dokazima.
Iskaz svedoka S. sud je prihvatio kao tačan, određen i kao takav saglasan sa
ostalim izvedenim dokazima, te i priznanjem okrivljenog.
Pisane dokaze, medicinsku dokumentaciju koja je izdata na ime oštećenog,
fotodokumentaciju, sud je prihvatio kao vjerodostojne, međusobno saglasni i
kao takve ničim ne dovedene u sumnju.
Nalaz i mišljenje sudskog vještaka medicinske struke prof. dr Mihajla Kuliša,
sud je prihvatio kao stručan, objektivan i kao takav saglasan sa ostalim
izvedenim dokazima. Iz ovog nalaza i mišljenja se vidi da opisane povrede u
predjelu glave predstavljaju običnu tešku telesnu povredu, a ostale povrede
laku tjelesnu povredu, a sve povrede u zbiru predstavljaju običnu tešku
telesnu povredu, nanijete na način i sredstvima opisanim u ovom nalazu i
mišljenju.
Iz izvoda iz kaznene evidencije na ime okrivljenog se vidi da isti nije
osuđivan, tako da je ovaj dokaz sud prihvatio kao vjerodostojan.
Pravnom ocjenom utvrđenog činjeničnog stanja, sud je našao da su u radnjama
okrivljenog sadržani svi bitni elementi krivičnog djela teška tjelesna povreda
iz čl. 151. st. 1. KZ izvršenog na način, vrijeme i mjesto propisano u izreci
presude. Naime, okrivljeni je pomenutog dana postupajući na opisani način
teško tjelesno povrijedio oštećenog nanoseći mu opisane povrede koje se i
pravno kvalifikuju kao teške tjelesne povrede.
Cijeneći psihički odnos okrivljenog prema izvršenom krivičnom djelu, sud je
našao da je okrivljeni u konkretnom slučaju postupao sa umišljajem jer je bio
svjestan da djelujući na opisani način prema oštećenom istog može povrijediti,
te je pristao na nastupanje zabranjene posledice.
Za izvršeno krivično djelo, sud je našao da je okrivljeni krivičnopravno
odgovoran, te ga za isto oglasio krivim, pošto je našao da nema elemenata koji
bi isključivali njegovu krivičnopravnu odgovornost i izrekao mu uslovnu osudu
kojom mu je utvrdio kaznu zatvora u trajanju od 6 mjeseci i istovremeno
odredio da se ista neće izvršiti ukoliko isti u roku od jedne godine ne učini
novokrivično djelo.
Predmet ocjene suda bila je i teza adv. Nuša Kalača branioca okrivljenog, te
je sud istu prihvatio, jer je saglasna utvrđenom činjeničnom stanju .
Prilikom izricanja uslovne osude kao mjere upozorenja okrivljenom za izvršeno
krivično djelo, sud je imao u vidu ličnost izvršioca predmetnog krivičnog
djela da se radi o mladom čovjeku koji je postao tek punoletan, njegovo
dosadašnje vladanje, njegovo potpuno i iskreno priznanje za izvršeno krivično
djelo, njegov odnos prema oštećenom i izvršenom krivičnom djelu, okolnosti pod
kojima je izvršio krivično djelo, pa mu je sud u tom smislu vodeći računa o
svrsi uslovne osude u okviru opšte svrhe krivičnih sankcija izrekao uslovnu
osudu kao mjeru upozorenja, ubijeđen da će se upozorenjem uz prijetnju kaznom
dovoljno uticati na istog da više ne vrši krivična djela.
U smislu čl. 226. i 229. ZKP, sud je obavezao okrivljenog da plati u korist
budžetskih sredstava na ime troškova krivičnog postupka iznos od 214,50 eura a
koji troškovi se odnose na ime naknade za dati nalaz i mišljenje od strane
sudskog vještaka medicinske struke.
Da plati na ime paušala iznos od 50,00 eura, imajući u vidu trajanje i
složenost krivičnog postupka.
Okrivljeni je obavezan da plati takođe oštećenom iznos od 250,00 eura, na ime
nagrade i nužnih izdataka za njegovog punomoćnika advokata za prisustvo na
glavnom pretresu i prisustvu njegovom saslušanju u izviđajnom postupku pred
ODT-om u Rožajama, čija je visina određena saglasno AT CG.
OSNOVNI SUD U ROŽAJAMA, dana 12.08.2013. godine.
ZAPISNIČAR PREDSJEDNIK SUDA
Adisa Burdžović s.r. Zahit Camić s.r.
PRAVNA POUKA: Protiv ove presude može se izjaviti žalba u roku
od 8 dana od dana prijema iste i to Višem sudu u Bijelom Polju,
a preko ovog suda.