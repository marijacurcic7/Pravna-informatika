OSNOVNI SUD U ROŽAJAMA
K.br.153/13.
U IME CRNE GORE
OSNOVNI SUD U ROŽAJAMA i to Predsjednik suda Camić Zahit, kao sudija
pojedinac, sa zapisničarem Burdžović Adisom, odlučujući po optužnom predlogu
Osnovnog Državnog Tužilaštva iz Rožaja Kt.br.194/13. od.godine, protiv
okrivljenog Dž. K. iz Rožaja, zbog krivičnog djela ugrožavanje opasnim orudjem
pri tuči i svadji iz čl.154 Krivičnog Zakonika Crne Gore, nakon održanog
glavnog i javnog pretresa u prisustvu Armina Selmanovića iz Rožaja zamjenika
Osnovnog Državnog Tužioca iz Rožaja, oštećenog A. H. iz Rožaja i orkivljenog,
dana 28.10.2013.g. donio je i javno objavio
P R E S U D U
Okrivljeni DŽ. K. JMB ., od oca B. i majke K., rodj. K., rodjen 30.9.1965.
godine, u s. Gusnice, opština Rožaje, živi u Rožajama, drž. CG, razumije
Crnogorski jezik, koji mu je i maternji, pismen, završio četiri razreda
osnovne škole, nezapošljen, oženjen, otac četvoro djece, od kojih je dvoje
maloljetno, siromašnog imovnog stanja, neosudjivan.
K R I V J E
Što je:
Dana 29.9.2013. godine oko 13,00 h, u ul. „M.Tita“ bb, u Rožajama, ugrozio
sigurnost H. A. prijetnjom da će napasti na njegov život i tijelo, na način
što se mašio noža kafenih korica dužine sječiva oko 15 cm, koji je uzeo iz
garaže i držeći ga u desnoj ruci krenuo prema oštećenom, govoreći mu pri tom
daću ja tebi moj dug,
-čime je izvršio krivično djelo ugrožavanje sigurnosti iz čl. 168.st.1. Krivičnog Zakonika Crne Gore.
Pa mu sud na osnovu pomenutog zakonskog propisa, primjenom čl.
4.13.15.32.36.52.53.54. Krivičnog Zakonika , čl. 226.229. i 374. Zakonika o
Krivičnom Postupku i z r i č e
USLOVNU OSUDU
Kojom mu utvrdjuje kaznu zatvora u trajanju od 30 (trideset) dana i
istovremeno odredjuje da se ista neće izvršiti ukoliko osudjeni u roku od
jedne godine dana ne izvrši novo krivično djelo.
Da plati u korist budžetskih sredstava na ime troškova krivičnog postupka-
paušala iznos od 40 eura u roku od 15 dana po pravnosnažnosti ove presude.
O b r a z l o ž e nj e
ODT iz Rožaja podnio je optužni predlog Kt.br.194/13 od 09.10.2013.godine,
protiv okrivljenog Dž. K. iz Rožaja, zbog krivičnog djela ugrožavanje opasnim
orudjem pri tuči i svadji iz čl.154 KZ CG.
Na glavnom pretresu zamjenik ODT-a iz Rožaja, izmijenio je činjenični opis i
pravnu kvalifikaciju krivičnog djela kao u izreci presude. Istakao je da je
izvedenim dokazima utvrdjeno činjenično stanje. Predložio je da sud
okrivljenog oglasi krivim za izvršeno krivičnog djelo ugrožavanje sigurnosti
iz čl.168 st.1 KZ CG i izrekne mu uslovnu osudu tako što će mu utvrditi kaznu
zatvora u trajanju od 30 dana i istovremeno odrediti da se ista neće izvršiti
ukoliko isti u roku od jedne godine dana ne izvrši novo krivično djelo.
Oštećeni A. H. nije se pridružio krivičnom gonjenju ODT-a u odnosu na
okrivljenog i nije postavio imovinskopravni zahtjev.
Okrivljeni Dž. K. na glavnom pretresu je izjavio da ne priznaje izvršenje
krivičnog djela ni krivicu za krivično djelo koje mu je stavljeno na teret.
Na zapisniku Kt.br.194/13 od 09.10.2013.godine, pred ODT-om u Rožajama istakao
je:
Da je sa oštećenim u srodstvu. Istom je dugovao 75,00 eura. Dana 29.09.ove
godine oko 13,00h oštećeni je došao kod kuće njegovog brata u kojoj stanuje.
Sa istim se pozdravio . Oštećeni ga je pitao da li ima namjeru da mu vrati
dug, te mu je kazao da nema novac da mu da već da će to učiniti kad primi
socijalu jer nema dugih primanja. Oštećeni mu je kazao da će taj drug
naplatiti i pošao do vozila, skinuo jaknu i pošao prema vratima od kuće, ušao
u lokal u namjeri da uzme stvari. Shvatio je da oštećeni ima namjeru da mu
oduzme neke stvari kako bi namirio dug. Na tom mjestu bili su prisutni M. R. i
B. B. koji su ustali sa stolica. Oštećeni je pomislio da će da ga spriječe u
namjeri, pošto je predhodno istom kazao da nema pravo da mu stvari uzima, te
se okrenuo i pošao prema vozilu. Nakon toga pozvala ga je policija koja mu je
saopštila da ga je oštećeni prijavio kao da je na njega nasrtao nožem, što
nije tačno. Oštećenog je pozvao telefonom da mu vrati dug, na šta isti nije
pristao.
Na glavnom pretresu u svemu je ponovio iskaz dat u pomenutom zapisniku s tim
što je dodao da se sa oštećenim tog dana nije svadjao već da su pričali
normalno. Sa oštećenim je uspostavio dobre odnose. Kaje se za sve što se
dogodilo izmedju njega i oštećenog. Predložio je ukoliko ga sud oglasi krivim
da ga što blaže kazni.
Na glavnom prertesu sud je izveo dokaze:
Saslušao u svojstvu svjedoka-oštećenog H. A., pročitao izvod iz kaznene
evidencije na ime okrivljenog, dok nije izveo dokaze saslušanjem u svojstvu
svjedoka M. R. i B. B., od kojih dokaza na glavnom pretresu je odustao
zamjenik ODT-a, a izvodjenje istih se pokazalo suvišnim u odnosu na izvedene
dokaze i utvrdjeno činjenično stanje.
Svjedok-oštećeni H. A. na zapisniku Kt.br.194/13 od 09.10.2013.godine, pred
ODT-om u Rožajama istakao je:
Da je sa okrivljenim u daljnjem srodstvu. Isti mu je duže vrijeme dugovao
75,00 eura, tako da je dana 29.09.ove godine sa svojim maloljetnim djetetom,
prolazeći pored kuće okrivljenog, kod istog svratio da mu traži novac za dug.
Vidio je da isti sjedi sa dva čovjeka u garaži, tako da nije htio da sa
okrivljenim u vezi toga raspravlja pred tim ljudima već ga je pozvao. Kada je
okrivljeni izašao ispred kuće pozdravili su se i u početku razgovarali u
dobroj atmosferi bez ikakvih problema. Istom je kazao zbog čega je došao,
tražeći da mu da novac za dug. Okrivljeni mu je kazao da će mu novac vratiti
te da isti nema, na šta mu je odgovorio da će se naplatiti. Okrivljeni se
uzrujao i pitao ga kako će se naplatiti. Primijetio je da je isti pocrvenio,
vratio se u garažu, sa gajbe uzeo jedan veći nož sječiva 15 cm, braon korica i
sa istim pošao put njega govoreći mu „ da ću ja tebi moj dug“. Kad je vidio
nož uplašio se i pobjegao u vozilo, nakon toga pošao svojoj kući. Uplašio se
za sopstveni život tako što se često prisjeća tog dogadjaja. Dva čovjeka koja
ne poznaje su branila oštećenom da ide put njega sa nožem. Nakon toga pozvao
je vrata okrivljenog telefonom. Zbog svoje bezbijednosti odlučio je da ovo
prijavi policiji.
Na glavnom pretresu u svemu je ponovio iskaz dat na pomenutom zapisniku i
dodao da je pošao prema lokalu u kojem je predhodno bio okrivljeni ali u isti
nije ulazio. Okrivljenom je samo kazao „ ja hoću dug da mi vratiš“. Sa
okrivljenim je u medjuvremenu uspostavio dobre odnose tako što mu se isti
izvinio i ostali su u dobrim odnosima.
Sud je cijeneći iskaz okrivljenog i izvedene dokaze pojedinačno i uvezi sa
ostalim izvedenim dokazima, te je na osnovu takve ocjene utvrdio činjenično
stanje opisano u izreci presude.
Iz iskaza okrivljenog proizilazi da je on oštećenom dugovao 75,00 eura, te da
je dana 29.09. ove godine okrivljeni došao kod kuće njegovog brata u kojoj
stanuje i tražio da mu taj dug vrati. Istom je kazao da novac nema na šta mu
je oštećeni odgovorio da će se u vezi toga naplatiti. Shvatio je da će
oštećeni da mu uzme stvari iz kuće prema kojoj je pošao, te mu je kazao da na
to nema pravo. Da su na tom mjestu bili prisutni M. R. i B. B., tako da se
oštećeni vratio ušao u vozilo i otišao. U ovom dijelu sud je iskaz okrivljenog
prihvatio kao tačan,objektivan i isti uzeo kao dokaz jer je potvrdjen iskazom
oštećenog. Medjutim, njegov iskaz u preostalom dijelu sud nije mogao
prihvatiti obzirom da je suprotan izvedenim dokazima i kao takav usmjeren ka
izvbjegavanju krivičnopravne odgovornosti.
Iz iskaza svjedoka-oštećenog H. proizilazi da je on pomenutog dana bio kod
kuće u kojoj stanuje okrivljeni da bi od istog tražio novac koji mu duguje.
Primijetio je okrivljenog da sjedi u društvu sa dva njemu nepoznata čovjeka.
Istog je pozvao da bi u vezi duga razgovarali. Razgovarali su ispred kuće
okrivljenog u vezi toga, te mu je isti kazao da novac nema i da će mu isti
dat, na šta mu je odgovorio da će on to naplatiti. Primijetio je kod
okrivljenog promjenu tako što je isti pocrvenio, pošao do prostorije do koje
je predhodno sjedio uzeo nož čije je sječivo bilo dužini oko 15cm, i pošao put
njega govoreći mu „ da ću ja tebi moj dug“. Uplašio se od takvog ponašanja
okrivljenog, vratio se prema vozilu u kojem je ušao i pošao kući. Pozvao je
brata okrivljenog u vezi ovoga a pošto se osjećao ugroženim u vezi toga je
obavijestio i policiju. Sa okrivljenim je u medjuvremenu uspostavio dobre
odnose pošto mu se isti izvinio. Njegov iskaz sud je u svemu prihvatio kao
tačan, objektivan i kao takav sagalasan sa ostalim dokazima te i iskazom
okrivljenog u dijelu čiji je iskaz sud i prihvatio.
Iz izvoda iz kazanene evidencije na ime okrivljenog proizilazi da isti nije
osudjivan, tako da je ovaj dokaz sud prihvatio kao vjerodostojan.
Pravnom ocjenom utvrdjenog činjeničnog stanja, sud je našao da su u radnjama
okrivljenog sadržani svi bitni elementi krivičnog djela ugrožavanja sigurnosti
iz čl.168.st.1. KZ CG izvršenog na način, vrijeme i mjestu opisanom u izreci
presude. Naime, radnja krivičnog djela ugrožavanje sigurnosti je prijetnja da
će se napasti na život i tijelo nekog lica, ili njemu bliskog. Prijetnja se
mora odnositi na lišavanje života, ili na povredu tjelesnog integriteta i ona
mora biti ozbiljna, odnosno podobna da kod onoga kome se prijeti izazove
osjećaj straha ili uopšte nesigurnosti. U konkretnom slučaju, prijetnju koju
je okrivljeni uputio oštećenom, na opisani način, je bila takva da je kod
istog objektivo mogla da izazove strah i osjećaj nesigurnosti, zbog čega je
isti okrivljenog odmah prijavio u policiju. Za postojanje ovog krivičnog djela
nije potrebno da je učinilac i stvarno htio da svoju prijetnju ostvari. Ovo
krivično djelo postoji kada oštećeni osnovano vjeruje u ostvarljivost
prijetnje. U konkretnom slučaju oštećeni je osnovano vjerovao u ostvarljivost
prijetnje upućene od strane okrivljenog.
Cijeneći psihički odnos okrivljenog prema izvršenom krivičnom djelu sud je
našao da je isti postupao sa direktnim umišljajem jer je bio svjestan da
oštećenom upućuje ozbiljnu prijetnju i da mu na taj način ugrožava sigurnost,
te je pristao na nastupanje zabranjene posledice.
Za izvršeno krivično djelo sud je našao da je okrivljeni krivičnopravno
odgovoran, te ga je za isto oglasio krivim, pošto je našao da nema elemenata
koji bi isključivali njegovu krivičnopravnu odgovornost i izrekao mu uslovnu
osudu utvrdjujući mu kaznu zatvora u trajanju od 30 dana i istovremeno
odredjujući da se ista neće izvršiti ukoliko isti u roku od jedne godine ne
učini novo krivično djelo.
Prilikom izricanja uslovne osude kao mjere upozorenja okrivljenom sud je imao
u vidu ličnost izvršioca ovog krivičnog djela, njegovo vladanje što potvrdjuje
i njegova neosudjivanost, njegove porodične prilike, da nije u radnom odnosu,
njegovo imovno stanje, okolnosti pod kojima je izvršio ovo krivčno djelo,
njegov odnos prema izvršenom krivičnom djelu, kao i uspostavljene dobre odnose
sa oštećenim, pa mu je sud u tom smislu vodeći računa o svrsi uslovne osude
kao mjere upozorenja u okviru opšte svrhe krivičnih sankcija, izrekao uslovnu
osudu, ubijedjen da će se upozorenjem uz prijetnju kaznom dovoljno uticati na
istog da ne učini novo krivično djelo.
U smislu čl.226 i 229 ZKP-a, sud je obavezao okrivljenog da plati u korist
budžetskih sredstava na ime troškova krivičnog postupka-paušala iznos od 40,00
eura, imajući u vidu trajanje i složenost krivičnog postupka.
OSNOVNI SUD U ROŽAJAMA, dana 28.10.2013. godine.
ZAPISNIČARPREDSJEDNIK SUDA
Burdžović Adisa s.r. Camić Zahit .s.r.
PRAVNA POUKA: Protiv ove presude može se
izjaviti žalba u roku od 8 dana od dana prijema
iste i to Višem sudu u Bijelom Polju, a preko ovog suda.