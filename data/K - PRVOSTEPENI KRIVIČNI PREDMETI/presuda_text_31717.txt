OSNOVNI SUD U ROŽAJAMA
K.br. 212/12
U IME CRNE GORE
Sudija Osnovnog suda u Rožajama Milosav Zekić, uz učešće zapisničara Aide
Luboder , rješavajući po optužnom predlogu Osnovnog državnog tužilaštva iz
Rožaja Kt.br.67/12 od 19.12.2012.g., podnijet protiv okrivljenog S. H. iz
Rožaja, zbog krivičnog djela zloupotreba ovlašćenja u privredi iz čl. 276. st.
1. tačka 4. Krivičnog zakonika, nakon održanog glavnog i javnog pretresa u
prisustvu Osnovnog državnog tužioca H.K., okrivljenog i njegovog branioca adv.
A. A., dana 26.02.2013. donio je i javno objavio
P R E S U D U
Okrivljeni S. H. , JMB 3003990272026, od oca M. i majke R. , rodj. K. , rodjen
30.03.1990.g. u Rožajama gdje i živi-naselje Ibarac, drž. CG, razumije
crnogorski jezik, njegov jezik je crnogorski, pismen, student, zaposlen,
ostvaruje mjesečnu zaradu od 550,00 eura, oženjen , bez djece srednjeg imovnog
stanja, neosudjivan.
OSLOBAĐA SE OD OPTUŽBE
Da je,
za period 2009. 2010. i 2011.godina, u Rožajama, kao odgovorno lice u
privrednom društvu, vlasnik, osnivač i izvršni direktor DOO „B & S Petrol“, sa
sjedištem u Rožajama, na drugi način grubo povrijedio ovlašćenja u pogledu
upravljanja, raspolaganja i korišćenja imovinom, u namjeri pribavljanja
protivpravne imovinske koristi za isto, tako što je nabavio lož ulje od Ino-
dobavljača „Optima Group“ iz Banja Luke, u 2009. godini, u količini od 429.552
litra, u 2010.godini u količini od 1.055.546 litara i u 2011.godini u količini
od 531.318 litara, nakon čega je nabavljene količine lož ulja stavio u promet
bez označavanja propisanom bojom i indikatorom i prodavao ga mimo instalacija
benzinske stanice iz cistjerne, koja se nalazila u neposrednoj blizini
benzinske stanice, iako je znao da se mineralna ulja koja se koriste za
grijanje ne smiju upotrebljavati u druge namjene i ne smiju stavljati u promet
na benzinskim stanicama i na drugim maloprodajnim mjestima određenim za
prodaju naftnih derivata, postupajući na taj način suprotno odredbama čl. 56.
st. 2. Zakona o akcizama (Sl.list RCG br. 65/01, 12/02, 76/05 i Sl.list CG br.
76/08), a evidenciju o prodaji nije vršio na zakonom propisan način, već je
razduženje u knjigovodstvu vršio uplatom dnevnih pazara na žiro račun pravnog
lica, a prodaju lož ulja evidentirao preko poreske registar kase maloprodajnog
objekta „Shop“, koji se nalazi u sastavu benzinske stanice njegovog pravnog
lica, tako da se nije moglo utvrditi koja lica kupuju ulje za loženje, za koju
namjenu i po kojoj cijeni,
- čime bi izvršio krivično djelo zloupotreba ovlašćenja u privredi iz čl.
276. st. 1. tačka 4. Krivičnog zakonika.
pošto nije dokazano da je okrivljeni izvršio djelo za koje je optužen.
Troškovi krivičnog postupka padaju na teret posebnog razdjela budžeta za rad
sudova i to: za vještačenje u iznosu od 192,50 eura, a o visini ostalih
troškova, sud će odlučiti posebnim rješenjem.
O b r a z l o ž e nj e
Osnovno državno tužilaštvo iz Rožaja, podnijelo je ovome sudu optužni predlog
Kt.br. 67/12 od 19.12.2012.g. protiv okrivljenog S. H. iz Rožaja zbog
krivičnog djela zloupotreba ovlašćenja u privredi iz čl. 276. st. 1. tačka
4.Krivičnog zakonika (KZ).
Na glavnom pretresu ODT Hajran Kalač je ostao pri podnijetom optužnom
predlogu, te je predložio da sud okrivljenog oglasi krivim zbog krivičnog
djela koje mu je optužbom stavljeno na teret i da ga osudi na kaznu zatvora u
trajanju od četiri mjeseca.
Branilac okrivljenog adv. A.A. je u završnoj riječi istakao da je okrivljeni u
kritičnom periodu uvezao lož ulje za grijanje, u količinama navedenim u
optužbi i imao je pravo da ga stavi u slobodan promet jer se radi o robi koja
je u slobodnom prometu. Okrivljeni nije koristio i raspolagao ovom robom
suprotno st. 2. čl. 56. Zakona o akcizama. Prilikom uvoza ove robe platio je
sve obaveze prema državi koje je obračunao carinski organ, koji je jedino
ovlašćen za obračuna akciza i PDV-a. Tom prilikom iz cisterni je uzet uzorak
koji je slat na labaratorisku analizu u Podgorici radi provjere da li se radi
o lož ulju za grijanje ili o nekim drugim naftnim derivatima. Carinski organ u
zakonskom roku od godinu dana ne vrši promjenu tarife, već mnogo kasnije kada
je lož ulje prodato.Okrivljeni je prodavao ulje za grijanje-lož ulje ličnom
dostavom i pretakanjem. Nije koristio instalacije benzinske pumpe već je
pretakanje vršio na drugom mjestu u blizini benzinske pumpe. Sve količine su
evidentirane u knjigovodstvenu dokumentaciju, a prodaja je vršena preko
posebne registar kase koja je registrovana za prodaju ove vrste robe a za
naftne derivate- dizel gorivo i benzin postojala je druga kasa. Predložio je
da sud njegovog branjenika oslobodi od optužbe, jer nije dokazano da je
izvršio krivično djelo za koje je optužen. Troškove će precizirati po
pravosnažnosti presude.
Okrivljeni je u svojoj odbrani istakao, da je vlasnik, osnivač i izvršni
direktor privrednog društva DOO "B&S Petrol" sa sjedištem u Rožajama. Sve
radnje u vezi poslovanja ove firme preuzima njegov otac M., a knjigovodstvo mu
vodi knjigovodstveni biro "B." kod koga se nalaze pečati firme i
dokumentacija. Što se tiče nabavake lož ulja za njegovu firmu poznato mu je da
je lož ulje nabavio njegov otac i da se isto nalazilo u cisternama u blizini
benzinske pumpe, na drugoj parceli tj. parceli br. 1109/21 koja je vlasništvo
njegovog oca i fizički je odvojena od benzinske pumpe. Lož ulje je prodavano
tako što je pretakano u manje cisterne i dostavljano na kućne adrese
potrošačima a evidencija prodaje je vršena preko poreske registar kase koja je
namijenjena samo za tu prodaju, a ne za prodaju naftnih derivata na benzinskoj
pumpi, gdje je postojala posebna kasa. Pravnim licima su izdavali račune o
prodaji ulja, a fizičkim licima su izdavali fiskalne račune, jer ne postoje
drugi računi za fizička lica. Roba je imala svu dokumentaciju koja je
neophodna za uvoz i prodaju i bila je označena propisnom bojom i indikatorom
prilikom uvoza i njegova firma je platila sve obaveze prema državi. Istakao je
da su u toku 2010.g. vršili i usluge transporta, mazuta i bitumena i da su
posedovali više cisterni za prevoz crnih i bijelih goriva i da se nekad
cisterna za prevoz crnih goriva - mazuta i bitumena nalazila i na benzinskoj
pumpi gdje parkiraju i druge kamione, ali se u istim nije nalazilo lož ulje.
Predložio je da ga sud oslobodi od optužbe, jer nije izvršio djelo za koje je
optužen.
Po ovoj krivičnopravnoj stvari, sud je izveo dokaze pročitao zapisnik o
izvršenom inspekciskom nadzoru poreske uprave br. 03/18-5-848-1 od
23.02.2012.godine, rješenje poreske uprave PJ Berane br. 03/18 - 5-848/1-1 od
15.03.2012.g. nalaz i mišljenje vještaka ekonomsko fin. struke Hamida Šabovića
od 20.07.2012.g. sa dopunom od 17.12.2012.g., izvršio uvid u fotodokumentaciju
br. 218/2010 od 30.10.2010.g. Ispostave Rožaje, posedovni list 297 od
13.09.2012.g. KO Koljeno I i list nepokretnosti br. 311 od 20.02.2013.g. KO
Kalače i dvije skice navedenih parcela od 20.02.2013.g. i uvid u izvod iz
Kaznene evidnecije na ime okrivljenog, dok je odbio predlog branioca
okrivljenog da se izvrši uviđaj na lice mjesta, jer je našao da je činjenično
stanje u dovoljnoj mjeri utvrđeno za presuđenje, te bi se odlaganjem pretresa
radi izvođenja ovog dokaza samo nepotrebno odugovlačio postupak a činjenično
stanje bi ostalo neizmijenjeno.
Iz zapisnik o izvršenom inspekciskom nadzoru poreske uprave br. 03/18-5-848-1
od 23.02.2012.godine, vidi se da je preduzeće DOO "B&S Petrol" upisano u
centralni registar Privrednog suda u Podgorici, kao jednočlano društvo.
Osnivač, izvršni direktor i ovlašćeni zastupnik je S. H. Sjedište društva je u
Rožajama. Privredno društvo je registrovano 04.06.2009.g. kada je postalo
obveznik PDV-a. Vođenje poslovne evidencije ovo pravno lice je povjerilo
knjigovodstvenom biro "Bučan" iz Rožaja. Kontrola je izvršena od strane
poreskog inspektora 30.09.2010.g., a predmet nadzora je bio obračun i uplata
razlike akcize na ulje za loženje za period 2009,2010 i 2011.g. Prilikom
kontrole je nađeno da u sastavu DOO "B&S Petrol" posluje benzinska pumpa, bife
i maloprodajni objekat Šop. Poslovni prostor je vlasništvo DOO "Trgošped" iz
Rožaja i isti se nalazi pod zakup od 01.07.2009.g. po Ugovoru o zakupu.
Evidencija prometa na benzinskoj pumpi, vrši se preko registar kase marke
"Omron Rs 28" br.03620416, a evidencija prometa u prodavnici vrši se preko
registar kase marke "Omron Rs 28" br. 03620415. Kontrolom je utvrđeno da je
DOO "B&S Petrol" u navedenom periodu nabavio lož ulje od Ino - dobavljača
"Optima Group" Banja Luka i to: u 2009. godini u količini od 429.552 litra, u
2010.godini u količini od 1.055.546 litara i u 2011.godini u količini od
531.318 litara. Ulje je nabavljeno na osnovu kalkulacija u kojima su
evidentirane, uvozne i carinske deklaracije. Za nabavljene količine lož ulja
obračunata je akciza, a obračun je izvršio nadležni carinski organ. U toku
2011.g. Uprava carina PJ Carinarnica Bijelo Polje je donijela 90 rješenja
kojim su izmijenjeni podaci u JCI, tako što je subjektu nadzora utvrđena
naplata carinskog duga zbog manje obračunatog i neplaćenog carinskog duga u
navedenom periodu, kao razlika akcize, tj. razlika između cijene po litru lož
ulja tj. gasnih ulja koja se upotrebljavaju za grijanje i cijene gasnih ulja
kada se koriste kao motorno gorivo, jer je naknadnom kontrolom predmetne
deklaracije, utvrđeno da je roba stavljena u promet pogrešno svrstana u
tarifnu oznaku, što je imalo za posledicu pogrešan obračun akcize i plaćanje
carinskog duga u manjem iznosu. Nabavljene količine lož ulja subjekat nadzora
stavio je u promet na način što je prodavao ulje mimo instalacija benzinske
pumpe iz cistijerne koja se nalazila u neposrednoj blizini benzinske pumpe.
Razduženje ulja za loženje za 2010. i 2011.g. vršeno je uplatom dnevnih pazara
preko maloprodajnog objekta Šop, na osnovu mjesečnih izvještaja sa poreske
registar kase, a ne postoje dnevni izvještaji sa poreske registar kase kao
dokumenat u kojim se evidentira svaki pojedinačan promet, tako da se nije
moglo utvrditi o kojim licima se radi koja su kupovala ulje i za koju namjenu
kao ni dokaz po kojoj cijeni izvršena prodaja. Da je dio ovog ulja prodat
poznatim kupcima kao što su DOO "Džad" Ju Dom kulture Rožaje i DOO "Krisma"
Bijelo Polje kao ulje za loženje u količini od 75.450 litara, a preostala
količina od 1.940.966 litara je prodata nepoznatim kupcima iz cisterne koja se
nalazila u neposrednoj blizini benzinske pumpe.
Iz rješenja poreske uprave PJ Berane br. 03/18 - 5-848/1-1 od 15.03.2012.g.,
vidi se da je poreskom obvezniku DOO "B&S Petrol" iz Rožaja po osnovu akcize
za period od 2009,2010 i 2011.g. obračunata razlika u akcizi za gasna ulja
koja se koriste kao motorno gorivo u iznosu od 491.044,40 eura na količinu
1.940.966 litara po cijeni od 0,253 eura po litru, jer je nabavljene količine
ulja prodavao mimo instalacija benzinske pumpe iz cisterne koja se nalazila u
neposrednoj blizini, te je postupao suprotno čl. 56. st.2. Zakona o akcizama
kojim je propisano da se mineralna ulja koja se upotrebljavaju za grijanje ne
smiju stavljati u promet na benzinskim pumpama ili drugim prodajnim mjestima
određenim za prodaju naftinih derivata, a zaduženje ulja za loženje za period
2010, 2011.g. vršeno je uplatom dnevnih pazara preko maloprodajnog objekta Šop
koji se nalazi u sastavu pravnog lica na osnovu mjesečnih izvještaja sa
poreske registar kase a ne postoji dnevni izvještaj, tako da se nije moglo
utvrditi kojim licima je vršena prodaja ulja za loženje za koju namjenu i po
kojoj cijeni.
Iz nalaza i mišljenja vještaka ekonomsko fin. struke H. Š. od 20.07.2012.g. sa
dopunom od 17.12.2012.g., vidi se da je DOO "B&S Petrol" iz Rožaja nabavio lož
ulje od Ino - dobavljača "Optima Group" Banja Luka i to: u 2009. godini u
količini od 429.552 litra, u 2010.godini u količini od 1.055.546 litara i u
2011.godini u količini od 531.318 litara. Nabavka je izvršena u skladu sa
pozitivnim propisima. Potrebna dokumentacija o nabavci i uvozu je formirana i
bila je na raspolaganju nadležnim državnim organima. Obračun carine je izvršio
nadležni carinski organ. Carinski organi su bili dužni da uzmu uzorke robe i
da u roku od jedne godine od dana uvoza robe izvrše izmjene i shodno tome
obavežu preduzeće na plaćanje dodatnih dažbina ukoliko nađu da postoje
nepravilnosti prilikom uvoza, što u konkretnom slučaju nije učinjeno u tom
roku, već nakon više godina. Špediteri su učinili više grešaka prilikom
ispunjavanja JCI a posebno unosom pogrešnog matičnog broja drugog pravnog
lica, umjesto matičnog broja uvoznika, pogrešnog tarifiranja i samim tim nižeg
obračuna akcize i PDV-a, imajući u vidu certifikate koji su pratili robu i sl.
Carinski organi su učinili niz propusta,kao što su vršenje kontrole JCI,
neupoređivanje pisane i elektronske forme deklaracije, nekontrolisanje
matičnog broja i naziva preduzeća, nevršenje analize uzetih uzoraka lož ulja u
propisanom roku i dr. radnje. Celokupna nabavljena količina lož ulja je
prodata i to: dio robe pravnim licima za koje je izdata faktura i fizičkim
licima, a nema dokaza da je sipano u rezervoare motornih vozila. U toku
2009.g. lož ulje je zaduživano i razduživano preko registar kase i knjižen u
računovodstvu preduzeća, a u toku 2010 i 2011.g., u računovodstvu je vođena
posebna evidencija za lož ulje i prodaja je vršena prema vrsti i šifri goriva
sa JCI po cijeni koje su utvrđene za prodaju u sačinjenim kalkulacijama, a
novac od fizičkih lica je uplaćivan preko registar kase "Šop" pod zasebnom
šifrom. Sva dokumentacija je uredno proknjižena u računovodstvenoj evidenciji
ovog preduzeća u skladu sa propisima koji regulišu ovu materiju i sva
dokumentacija je vjerodostojna. Sve obračunate uvozne dažbine prilikom uvoza
preduzeće je platilo, tako da nema neobračunatih i neplaćenih dažbina. Za
pogrešno tarifiranje robe nije odgovorno ovo preduzeće koje je prodalo robu
poznatim kupcima u količini od 75.450 litara i nepoznatim kupcima - fizičkim
licima u količini 1.940.966 litara. Prodaja lož ulja vršena je na legalan
način, na bazi uredno formirane i kompletne uvozne dokumentacije, kalkulacija
i računovodstvene dokumentacije, a sva prodaja je uredno u računovodstvu
knjižena uz obračun, prijavu i plaćanje dodatog PDV-a koji u suštini
predstavlja dodatni PDV-a na razliku u cijeni.
Iz posedovnog lista 297 od 13.09.2012.g. KO Koljeno I, lista nepokretnosti br.
311 od 20.02.2013.g. KO Kalače i dvije skice navedenih parcela od
20.02.2013.g. , vidi se da je kat. parcela br. 1164/3 zv. benzinska stanica
upisana u posedovnom listu br. 297 KO Koljeno I na ime DOO "Trgošped" Rožaje i
M.H. na po jednu polovinu, a da je parcela br. 1109/21 zv. Livada III klase
upisana u listu nepokretnosti br. 311 KO Kalače na ime DOO "Trgošped" Rožaje i
H. M. na po jednu polovinu, dok se iz skica lica mjesta vidi da su ove dvije
parcele fizički odvojene i da se radi o zasebnim parcelama.
Iz fotodokumentacije br. 218/2010 od 30.10.2010.g. Ispostave Rožaje, vidi se
da je fotografisana cisterna bez vučnog vozila RO 064 AA do benzinske pumpe sa
brojčanikom.
Iz izvod iz Kaznene evidnecije Ispostave Rožaje, na ime okrivljenog S. H.,
vidi se da isti ne prolazi kroz kaznenu evidenciju.
Cijeneći odbranu okrivljenog i sve izvedene dokaze kako pojedinačno tako i u
međusobnoj vezi u smislu čl. 370. st. 3. Zakonika o krivičnom postupku (ZKP),
sud je našao da nije dokazano da je okrivljeni učinio krivično djelo za koje
je optužen pa je istog oslobodio od optužbe primjenom čl. 373. st. 1. tač. 2.
ZKP.
Naime, iz nalaza i mišljenja vještaka ekonomsko fin. struke H. Š., koji je sud
prihvatio kao uvjerljiv, stručan i potkrijepljen zapisnikom o izvršenom
inspekciskom nadzoru, navodima iz navedenog lista nepokretnosti, posedovnog
lista i skica lica mjesta koje je sud prihvatio kao jasne i određene, te
iskazom okrivljenog, utvrđeno je da je okrivljeni osnivač, izvršni direktor i
ovlašćeni zastupnik pravnog lica DOO "B&S Petrol" sa sjedištem u Rožajama koje
je registrovano 04.06.2009.g. U sastavu DOO "B&S Petrol" posluje benzinska
stanica - pumpa, bife i maloprodajni objekat "Šop". Poslovni prostor je
vlasništvo DOO "Trgošped" iz Rožaja i isti je uzeo u zakup DOO "B&S
Petrol"01.07.2009.g. Evidencija prometa na benzinskoj pumpi, vrši se preko
registar kase marke "Omron Rs 28" br.03620416, a evidencija prometa u
prodavnici vrši se preko registar kase marke "Omron Rs 28" br. 03620415. Da je
"B&S Petrol" u toku 2009,2010 i 2011.g. nabavio lož ulje od Ino - dobavljača
"Optima Group" Banja Luka i to: u 2009. godini u količini od 429.552 litra, u
2010.godini u količini od 1.055.546 litara i u 2011.godini u količini od
531.318 litara. Lož ulje je nabavljeno na osnovu kalkulacija, u kojima su
evidentirane uvozne i carinske deklaracije. Za nabavljene količine lož ulja
obračunata je akciza, a obračun je izvršio nadležni carinski organ. Prilikom
uvoza carinski organi su uzeli uzorke koje su dali na analizu i u roku od
godine dana nijese utvrđeno da uzorci ne odgovaraju tarifiranoj robi i nijesu
izvršene nikakve izmjene u tarifiranju robe, što je bila zakonska obaveza
ukoliko uzorci nijesu odgovarali uveženoj robi. Nabavljene količine lož ulja
su se nalazile u cistjernama na kat. parceli br. 1109/21 koja je fizički
odvojena od kat. parcele br. 1164/3 na kojoj se nalazi benzinska pumpa, što
znači da je pravno lice ovo ulje lagerisalo u blizini benzinske pumpe i
legalno ga stavilo u promet na način što je ulje prodavao dostavljanjem
pravnim licima uz izdavanje fakture i fizičkim licima uz plaćanje preko
poreske registar kase koja je bila smještene u prodavnici - "Šop" koja se bavi
prodajom ulja. Celokupna nabavljena količina lož ulja je prodata kao lož ulje.
Nema dokaza da je lož ulje sipano u rezervoare motornih vozila.
Sva dokumentacija je uredno proknjižena u računovodstvenoj evidenciji ovog
preduzeća u skladu sa propisima koji regulišu ovu materiju i sva dokumentacija
je vjerodostojna. Sve obračunate uvozne dažbine prilikom uvoza preduzeće je
platilo, tako da nema neobračunatih i neplaćenih dažbina, a za pogrešno
tarifiranje robe nije odgovorno ovo preduzeće. Prodaja lož ulja vršena je na
legalan način, na bazi uredno formirane i kompletne uvozne dokumentacije,
kalkulacija i računovodstvene dokumentacije, i sva prodaja je uredno u
računovodstvu knjižena uz obračun, prijavu i plaćanje dodatog PDV-a koji u
suštini predstavlja dodatni PDV-a na razliku u cijeni.
Dakle, u postupku nije dokazno da je lož ulje prodavano na benzinskoj stanici
- pumpi, već je bilo lagerisano u blizini benzinske pumpe na zasebnoj parceli.
Nije dokazano da je prodaja vršena u rezervoare motornih vozila, niti je
dokazano da je prodaja evidentirana preko registar kase u kojoj se
evidentirala prodaja goriva na benzinskoj pumpi, već je prodaja lož ulja
evidentirana preko posebne registar kase. To što se ta kasa nalazila u
maloprodajnom objektu "Šop" nema uticaja na drugačiji zaključak jer ovaj
maloprodajni objekat nije bio zadužan sa ovom robom, već je u preduzeću
vođenja posebna evidencija za istu. Takođe nije utvrđeno da lož ulje nije bilo
obilježeno propisanom bojom i indikatorom, jer to ne proizilazi ni iz jednog
izvedenog dokaza.
Imajući to u vidu kao i činjenicu da i javna optužba u činjeničnom opisu
navodi da je lož ulje legalno nabavljeno kod Ino dobavljača i da je upravo to
ulje prodavano u neposrednoj blizini benzinske stanice i mimo njenih
instalacija, a ne na benzinskoj stanici - pumpi, jasno se izvodi zaključak da
je okrivljeni navedeno lož ulje legalno uvezao i prodavao ga kao lož ulje tj.
kao ulje za loženje, a ne kao gorivo za pogon motornih vozila ili u druge
namjene i da ga nije prodavao na benzinskoj stanici ili drugim maloprodajnim
mestima za prodaju naftnih derivata, već ga je prodavao na drugoj parceli koja
je odvojena od benzinske pumpe, a to što je plaćanje vršeno preko posebne
poreske registar kase koja se nalazila u "Šopu" ne znači da je ulje stavljao u
promet na benzinskoj stanici ili maloprodajnom objektu određenom za prodaju
naftnih derivata, jer je plaćanje naftnih derivata vršeno na posebnoj registar
kasi koja je bila sasvim odvojena od ove kase.
Sa tih razloga nije dokazano da je okrivljeni postupao suprotno čl. 56. st. 2.
Zakona o akcizama, jer u postupku nije dokazano da je navedeno ulje za loženje
upotrebljavao u druge namjere, a ne u one za koje je namijenjeno, niti ih je
stavljao u promet na benzinskoj stanici i drugim maloprodajnim mjestima
određenim za prodaju naftnih derivata, te samim tim nije dokazano ni da je
grubo povrijedio ovlašćenja u pogledu upravljanja, raspolaganja i korišćenja
imovinom u namjeri da pravno lice u kojem je zaposlen pribavi protivpravnu
imovinsku korist na način kako je to predstavljeno javnom optužbom i da je
time izvršio krivično djelo koje mu je optužbom stavljeno na teret.
Sud je cijenio i navode iz fotodokumentacije i ostale izvedene dokaze pa je
našao da isti nemaju uticaja na drugačiji zaključak, jer se fotodokumentacijom
ne dokazuje da je okrivljeni prodavao lož ulje na benzinskoj stanici, kod
činjenice da istu ne prati zapisnik o nađenom stanju, a okrivljeni navodi da
se ista ne odnosi na lož ulje, već na mazut ili bitumen kada su vršili usluge
transporta istih.
Pošto nije dokazano da je okrivljeni izvršio krivično djelo koje mu je
optužbom stavljeno na teret, to je sud istog oslobodio od optužbe, te je
odlučio kao u dispozitivu ove presude, na osnovu čl. 373. st. 1. tač. 2. ZKP,
Na osnovu čl. 230. ZKP, troškovi krivičnog postupka padaju na teret posebnog
razdjela budžeta za rad sudova i to: za vještačenje u iznosu od 192,50 eura, a
o visini ostalih troškova, sud će odlučiti posebnim rješenjem.
OSNOVNI SUD U ROŽAJAMA, dana 26.02.2013.g.
Zapisničar, S U D I J A,
Aida Luboder s.r. Milosav Zekić s.r.
PRAVNA POUKA: Protiv ove presude može se izjaviti žalba u roku od 8 dana od
dana prijema iste i to Višem sudu u Bijelom Polju, a preko ovog suda.