OSNOVNI SUD U ROŽAJAMA
K.br. 111/13
U IME CRNE GORE
Sudija Osnovnog suda u Rožajama Milosav Zekić, uz učešće zapisničara Aide
Luboder , rješavajući po optužnom predlogu Osnovnog državnog tužilaštva iz
Rožaja Kt.br. 117/13 od 29.07.2013.g. podnijet protiv okrivljenog I. M. iz
Rožaja, zbog krivičnog djela ugrožavanje javnog saobraćaja iz čl. 339. st. 3.
u vezi st. 1. Krivičnog zakonika, nakon održanog glavnog i javnog pretresa u
prisustvu Osnovnog državnog tužioca H. K. i okrivljenog, a u odsustvu uredno
pozvanog zakonskog zastupnik oštećenog, malol.A. N., A. N., dana 11.11. 2013.
donio je i javno objavio
P R E S U D U
Okrivljeni I. M., JMB 010295927203, od oca M., i majke M., rođ. D., rođen,
01.02.1950.g. u selu Jablanica, Opština Rožaje, živi u selu Dračenovac,
državljanin Crne Gore, razmije crnogorski jezik, koji je i njegov jezik,
pismen, završio osnovnu školu, nezaposlen, oženjen, otac šestoro djece,
siromašno imovno stanje, osuđivan presudom Opštinskog suda Rožaje K. 132/82 od
16.1.1982.g. zbog krivičnog djela iz čl. 143. st. 1. KZ CG, na novčanu kaznu u
iznosu od 1.000,00 dinara ,presudom Opštinskog suda Rožaje K. 20/82 od
27.06.1983 .g. zbog krivičnog djela iz čl. 143. st. 2. KZ CG, na kaznu zatvora
u trajanju od 3 mjeseca, uslovno za jednu godinu, presudom Osnovnog suda
Rožaje K. 658/95 od 18.04.1983 .g. zbog krivičnog djela iz čl. 143. st. 1. KZ
RCG, na kaznu zatvora u trajanju od 30 dana, presudom Osnovnog suda Rožaje K.
24/2000 od 08.02.2001.g. zbog krivičnog djela iz čl. 172. st. 3. KZ RCG, na
novčanu kaznu u iznosu od 3.000,00 dinara,presudom Osnovnog suda Rožaje K.
183/08 od 13.10.2008 .g. zbog krivičnog djela iz čl. 339. st. 3. KZ na novčanu
kaznu u iznosu od 600,00 eura.
K R I V J E
Što je:
dana 12.06.2013.godine, oko 19,50h na magistralnom putu M-2 Rožaje – Bać u
mjestu zv. »Žute Litice« Opština Rožaje, ne pridržavajući se saobraćajnih
propisa, svjestan da svojom radnjom može učiniti djelo, ali je olako držao da
do toga neće doći ili da će to moći spriječiti, ugrozio saobraćaj i doveo u
opasnost živote ljudi, na način što upravljajući putničkim motornim vozilom
marke »Volkswagen« tip »Jeta« reg. oznaka RO-AS 524, krećući se iz pravca
Rožaja u pravcu Baća, protivno odredbama čl. 35. st. 1. i čl. 133. st. 3.
Zakona o bezbjednosti saobraćaja na putevima, nije prilagodio brzinu kretanja
vozila saobraćajnim uslovima gdje je desna kolovozna traka gledano iz pravca
Rožaje, zatvorena za saobraćaj, već je vozilom upravljao brzinom od 37,66 km/h
nepridržavajući se ograničenja, zabrana i obaveza izraženih privremenom
saobraćajnom signalizacijom kojom je saobraćajnim znakom označeno suženje
puta, ograničenje brzine na 20 km/h, kretanje vozila samo lijevom kolovoznom
trakom u smjeru svog kretanja, tako da nije propustio njemu u susret nailazeće
vozilo marke "Mercedes", reg. oznaka RO AD 305, kojim je upravljao Š. M., zbog
čega je prednjom čeonom stranom vozila udario u prednju čeonu više lijevu
stranu njemu u susret naizlazećeg vozila, usljed čega je njegov saputnik
A.N.zadobio lake tjelesne povrede u vidu razderne rane u predjelu glave prema
čeonom dijelu dužine 7 cm, širine oko 4 cm i dubine oko 3 cm, kao i više
razdernih rana u predjelu čela, laktova, koljena i leđima,
- čime je izvršio krivično djelo ugrožavanje javnog saobraćajaj iz čl. 339.
st. 3. u vezi st. 1. Krivičnog zakonika.
pa ga sud primjenom pomenutog zakonskog propisa i čl. 4,13,15,32,39 st. 2.
tač. 3. i čl. 42, Krivičnog zakonika i čl. 374. Zakonika o krivičnom postupku
O S U Đ U J E
Na NOVČANU KAZNU u iznosu od 600,00 (šest stotina ) eura.
Ako osudjeni ne plati novčanu kaznu u roku od tri mjeseca po pravosnažnosti
ove presude, ista će se zamijeniti kaznom zatvora, tako što će se za svakih
započetih 25,00 eura novčane kazne odrediti jedan dan kazne zatvora.
Da plati na ime troškova krivičnog postupka iznos od 225,00 eura, u korist
budžeta Crne Gore.
Da plati na ime paušala iznos od 30,00 eura, u korist budžeta Crne Gore, sve u
roku od 15 dana po pravosnažnosti ove presude.
Imovinsko-pravni zahtjev nije postavljen.
O b r a z l o ž e nj e
Osnovno državno tužilaštvo iz Rožaja, podnijelo je ovome sudu optužni predlog
Kt.br. 117/13 od 29.07.2013.g protiv okrivljenog I.M. iz Rožaja, zbog
krivičnog djela ugrožavanje javnog saobraćaja iz čl. 339. st. 3. u vezi st. 1.
Krivičnog zakonika (KZ).
Na glavnom pretresu ODT Hajran Kalač je izmijenio činjenični opis djela, kao u
dispozitivu ove presude, te je predložio da sud okrivljenog oglasi krivim zbog
krivičnog djela koje mu je optužbom stavljeno na teret i osudi ga na novčanu
kaznu u iznosu od 600,00 eura
Na glavnom pretresu nije pristupio uredno pozvani zakonski zastupnik malol. A.
N., otac mu A. N., pa je sud pretres održao u njegovom odsustvu.
Okrivljeni je u svojoj odbrani istakao, da je dana 12.06.2013.g. upravljao
svojim putničkim motornim vozilom marke "Volkswagen", tip "Jeta" , reg br. RO
AS 524 iz pravca Rožaja prema Baću magistralnim putem br. 2. Dolazeći u mjesto
zv. "Žute litice" oko 19,50 časova naišao je na suženje puta i saobraćaj se
odvijao samo lijevom kolovoznom trakom. Prije nailaska na suženje vidio je
znak ograničenja brzine na 20 km/h, znak koji označava suženje puta i znak
koji označava obavezan smjer u lijevo,a sredinom kolovoza su bili postavljeni
stubići, pa je prešao na lijevu kolovoznu traku i kada je bio na kraju ovog
suženja tj. kada je trebao da pređe jo desetak metara da bi se vratio na svoju
kolovoznu traku iz suprotnog smjera je naišlo vozilo marke "Mercedes" kojim je
upravljao Š.M. koji se kretao velikom brzinom i prednjim dijelom vozila udario
u prednji dio njegovog vozila. Nakon nezgode učesnici u saobraćaju su pomerili
znakove i prolazili vozilima i drugom kolovoznom trakom kojom se predhodno
nije odvijao saobraćaj jer kolovoz na tom dijelu puta nije bio oštećen, već je
trebalo da se obnovi potporni zid koji je bio oštećen. U njegovom vozilu se
nalzio njegov unuk A. N., star 8 godina, koji je zadobio lake tjelesne
povrede. Predložio je da ga sud oslobodi od optužbe, jer smatra da na njegovoj
strani nema propusta za nastanak ove nezgode, te da nije izvršio djelo koje mu
je stavljeno na teret.
Po ovoj krivičnopravnoj stvari sud je izveo dokaze: saslušao svedoke Š. M.,
M.K., Dž. K., O.N., vještaka saobraćajne struke M. N. i pročitao pisani nalaz
i mišljenje ovog vještaka od 25.07.2013.g. , pročitao nalaz i mišljenje
vještaka medicinske struke dr. Cene Kajevića Kt.br. 117/13 od 29.07.2013.g.,
zapisnik o uviđaju saobraćjne nezgode Ispostave Rožaje br. 16/2013 od
18.06.2013.g., izvještaj ljekara jedinice za HMP Rožaje br. 5323 od
12.06.2013.g., izvršio uvid u skicu lica mjesta Ispostave Rožaje od
14.06.2013.g. i fotodokumentaciju Ispostave Rožaje br. sl. od 12.06.2013.g. i
uvid u izvod iz kaznene evidencije na ime okrivljenog.
Cijeneći odbranu okrivljenog i sve izvedene dokaze, kako pojedinačno, tako i u
međusobnoj vezi, u smislu čl. 370. st. 3. Zakonika o krivičnom postupku (ZKP),
sud je nesumnjivo utvrdio da je okrivljeni izvršio krivično djelo koje mu je
izmijenjenom optužbom stavljeno na teret i da je zato kriv i krivičnopravno
odgovoran.
Naime, iz iskaza svedoka Š.M. proizilazi, da je dana 12.06.2013.g. upravljao
svojim putničkim motornim vozilom marke "Mercedes" RO AD 305, iz pravca Baća
prema Rožajama . Dolazeći u mjestu zv. "Žute litice",Opština Rožaje u tunelu
je primjetio znak ograničenja brzine kretanja zbog radova na putu. Kretao sam
se brzinom od oko 60-70 km/h . Između tunela saobraćaj se odvijao samo
kolovoznom trakom kojom se on kretao, dok je lijeva kolovozna traka bila
neprohodna, a sredinom kolovoza su bili postavljeni stubovi spojeni trakom. Iz
suprotnog smjera su takođe postojali znaci koji su označavali ograničenje
brzine kretanja vozila i usmjeravanje vozila na lijevu kolovoznu traku .
Dužina kolovoza na kojem se saobraćaj odvijao jednom kolovoznom trakom je bila
oko 50 m. Kada je izašao iz tunela iz suprotnog smjera nije primjetio vozilo
pa je nastavio kretanje svojom kolovoznom trakom i kada je bio pri kraju
suženja iz suprotnog smjera je naišlo vozilo marke Džeta kojim je upravljao
okrivljeni, koje je prešlo na njegovu kolovoznu traku gdje je došlo do
kontakta prednjih djelova njihovih vozila.Okrivljeni je odjednom izašao na
njegovu kolovoznu traku tako da nije mogao da reaguje ni kočenjem, niti
izmicanjem vozila i nije mogao da izbegne kontakt . Nakon udesa neko je
pomerio stubove koji su se pružali sredinom kolovoza, do lijeve ivice kolovoza
gledano prema Rožajama i vozila su nakon toga prolazila tom kolovoznom trakom,
sve dok policija nije došla na lice mjesta. Istakao je da je on u kritičnom
momentu imao prvenstvo prolaza jer je njegova kolovozna traka bila prohodna u
momentu kada je stupio na suženi dio kolovoza. U vozilu okrivljenog se
nalazilo jedno dijete koje je zadobilo povrede. Iskaz ovog svedoka, sud je
prihvatio kao jasan, uvjerljiv, objektivan i potkrijepljen ostalim izvedenim
dokazima.
Iz iskaza svedoka M. K., Dž. K. i O. N. proizilazi da su kritičnog dana vršili
uviđaj u mjesto zv. "Žute litice" gde se dogodila saobraćajna nezgoda na
magistralnom putu M-2 Rožaje -Bać između dva tunela gdje se na tom dijelu puta
saobraćaj se odvijao naizmenično lijevom kolovoznom trakom gledano iz pravca
Rožaja prema Baću, jer su na desnoj kolovoznoj traci bili postavljeni znakovi
usmjerenja vozila prema lijevoj kolovoznoj traci zbog radova na putu, suženje
puta sa desne strane i ograničenje brzine kretanja na 20 km /h, a sredinom
kolovoza su bili postavljeni stubići povezani trakom. Nezgoda se dogodila
bliže tunelo prema Rožajama, što znači da je veći dio puta prešlo vozilo koje
se kretalo iz pravca Baća prema Rožajama, a taj dio puta je prav i pregledan.
Svedok O.N. je objasnio da je propustio da na skici navede znakove koji su
postojali na lica mjesta, a pogrešno je označio i vozila, jer je napravio
permutaciju brojeva kojim je označio položaj vozila nakon nezgode. Iskaze ovih
svedoka, sud je ocijenio kao objektivne, uvjerljive i istinite, dovodeći iste
u vezu sa iskazom svedoka Š. M. i ostalim izvedenim dokazima, zaista nema
sumnje u drugačije činjenično stanje.
Iz nalaza i mišljenja vještaka saobraćajne struke M.N., proizilazi da je do
ove saobraćajne nezgode došlo usled propusta u vožnji od strane vozača
putničkog motornog vozila "Jeta" koje se kretalo iz pravca Rožaja u pravcu
Baća. Naime, na kritičnom mjestu u vrijeme nastanka nezgode desna kolovozna
traka, gledano iz pravca Rožaja prema Baću je bila zauzeta, tako da se
saobraćaj naizmenično odvijao lijevom kolovoznom trakom, a saobraćaj je bio
regulisan privremenom saobraćajnom signalizacijom koja je označavala suženje
puta sa desne strane, ograničenje brzine na 20 km/h kao i usmjeravanje
saobraćaja sa desne na lijevu kolovoznu traku. U datim okolnostima vozač
putničkog vozila marke "Jeta" koji se kretao iz pravca Rožaja prema Baću bio
je dužan da zaustavi svoje vozilo i propusti njemu u susret nailazeće vozilo
marke "Mecedes" koje je imalo pravo prvenstva, pa je propuštanjem takve
mogućnosti prouzrokovao ovu nezgodu. Osim toga vozač vozila marke "Jeta" se
kretao brzinom od 37,66 km/h, što je veća brzina od one koja je bila
ograničena saobraćajnim znakom na 20 km/h. Vještak je istakao da je vozač
vozila marke "Mercedes" koje se kretalo iz pravca Baća prema Rožajama, vozio
većom brzinom od dozvoljene tj. brzinom od 45,06 km/h, a brzina kretanja
vozila privremenom saobraćajnom signalizacijom je bila ograničena na 20 km/h,
ali ta brzina nije bila u uzročnoj vezi sa stvaranjem opasne situacije koja je
za posledicu imala ovu saobraćajnu nezgodu a bila je od uticaja na težinu
posledica ove nezgode. Nalaz i mišljenje ovog vještaka, sud je ocijenio kao
objektivan, uvjerljiv i stručan, a dovodeći isti u vezu sa iskazima saslušanih
svedoka i navodima iz zapisnika o uviđaju, fotodokumentacije i skice lica
mjesta u dijelu u kojem je ista saglasna sa utvrđenim činjeničnim stanjem,
zaista se nesumnjivo utvrđuje prednje činjenično stanje. Naime, u skici lica
mjesta su pogrešno označena vozila, tako što je pod br. 1. označeno vozilo
marke "Jeta" kojim je upravljao okrivljeni kao da se isto kretalo iz pravca
Baća prema Rožajama, a pod br. 2 je označeno vozilo "Mercedes" kojim je
upravljao Š.M., kao da se isto kretalo iz pravca Rožaja prema Baću, a nijesu
navedeni ni znakovi na putu, što je krim. tehničar O.N. koji je vršio uviđaj i
sačinio skicu objasnio na pretresu ističući da je napravio permutaciju brojeva
kojim je označio vozilo i nije naveo saobraćajne znakove koji su postojali na
lice mjesta, pa je sud njegov iskaz prihvatio, jer isti nalazi oslonca u
ostalim izvedenim dokazima i iskazu okrivljenog.
Iz nalaza i mišljenje vještaka medicinske struke dr. C.K., proizilazi da je
oštećeni A. N. u ovoj saobraćajnoj nezgodi zadobio tjelesne povrede u vidu
razderne rane u predjelu glave prema čeonom dijelu dužine 7 cm, širine oko 4
cm i dubine oko 3 cm, kao i više razdernih rana u predjelu čela, laktova,
koljena i leđima, koje se pojedinačno i skupno kvalifikuju kao laka tjelesna
povreda koja neće ostaviti trajne posledice po povrijeđenog i mogla je nastati
u saobraćajnom udesu. Nalaz i mišljenje ovog vještaka, sud je ocijenio kao
objektivan,uvjerljiv, stručan i potkrijepljen navodima iz medicinske
dokumentacije, a što ni okrivljeni ne spori.
Iz izvoda iz kaznene evidencije na ime okrivljenog, vidi se da je isti
osuđivan presudom Opštinskog suda Rožaje K. 132/82 od 16.1.1982.g. zbog
krivičnog djela iz čl. 143. st. 1. KZ CG, na novčanu kaznu u iznosu od
1.000,00 dinara ,presudom Opštinskog suda Rožaje K. 20/82 od 27.06.1983 .g.
zbog krivičnog djela iz čl. 143. st. 2. KZ CG, na kaznu zatvora u trajanju od
3 mjeseca, uslovno za jednu godinu, presudom Osnovnog suda Rožaje K. 658/95 od
18.04.1983 .g. zbog krivičnog djela iz čl. 143. st. 1. KZ RCG, na kaznu
zatvora u trajanju od 30 dana, presudom Osnovnog suda Rožaje K. 24/2000 od
08.02.2001.g. zbog krivičnog djela iz čl. 172. st. 3. KZ RCG, na novčanu kaznu
u iznosu od 3.000,00 dinara,presudom Osnovnog suda Rožaje K. 183/08 od
13.10.2008 .g. zbog krivičnog djela iz čl. 339. st. 3. KZ na novčanu kaznu u
iznosu od 600,00 eura. Ovaj dokaz, sud je ocijenio kao jasan i određen jer je
izdat od nadlženog organa u propisanom postupku.
Sud je cijenio iskaz okrivljenog pa je isti prihvatio u dijelu u kojem ne
spori odlučne činjenice koje su utvrđene u postupku. Naime, okrivljeni ne
spori da je kritičnog dana upravljao vozilom marke »Volkswagen« tip »Jeta«
reg. oznaka RO-AS 524, iz pravca Rožaja u pravcu Baća, te da se dolazeći na
mjesto nezgode saobraćaj odvijao lijevom kolovoznom trakom, jer je desna
kolovozna traka bila neprohodna, i da su prije suženja puta postojali
saobraćajni znaci ograničenja brzine kretanja na 20 km/h, suženje puta i
usmjerenje vozila na lijevu kolovoznu traku, a sredinom kolovoza su bili
postavljeni stubići. Priznaje da je do kontakta sa vozilom koje se kretalo iz
suprnotnog smjera došlo na lijevoj kolovoznoj traci gledano u smjeru njegovog
kretanja i da je njegov saputnik A. N. u ovoj nezgodi zadobio povrede.
Međutim, okrivljeni se brani da je on prvi stupio na lijevu kolovoznu traku na
suženom dijelu i da je pri kraju ovog suženog dijela iz suprotnog smjera
naišlo vozilo koje se kretalo velikom brzinom i prednjim dijelom udarilo u
njegovo vozilo, tako da je propust u ovoj nezgodi učinio vozač vozila koji se
kretao iz suprotnog smjera , a ne on. Iskaz okrivljenog, u ovom dijelu, sud
nije prihvatio, obzirom da je isti neuvjerljiv i ne nalazi oslonca u dokazima
izvedenim u postupku iz kojih se nesumnjivo utvrđuje da je propust u ovoj
saobraćajnoj nezgodi učinio okrivljeni jer je vozio većom brzinom od
dozvoljene i nije se pridržavao saobraćajnih znakova tj. ograničenja zabrana i
obaveza izraženih privremenom saobraćajnom signalizacijom i nije propustio
njemu u susret naizlazeće vozilo koje je u konkretnom slučaju imalo pravo
prvenstva, jer je prvo stupilo na suženi dio puta koje je bio pregledan, tako
da je okrivljeni sito mogao da uoči i propusti da prođe prije nego što je
stupio na suženi dio kolovoza. U konkretnom slučaju okrivljeni se nije
pridržavao odredbi čl. 35. st. 1. i čl. 133. st. 3. ZOPS-a na putevima , jer
brzinu kretanja vozila nije prilagodio saobraćajnim uslovima, već je vozio
brzinom od 37,66 km/h koja je veća od brzine koja je privremenom saobraćajnom
signalizacijom ograničena na 20 km/h, i nije se pridržavao zabrana i obaveza
izraženih postavljenom privremenom saobraćajnom signalizacijom, kojom je
označeno suženje puta, ograničenje brzine i kretanje vozila lijevom kolovoznom
trakom, te nije propustio njemu u susret naizlazeće vozilo koje je imalo
prvenstvo u prolazu, usled čega je došlo do kontakta njegovih vozila i vozila
koje se kretalo iz suprotnog smjera usled čega je njegov saputnik A.N.zadobio
lake tjelesne povrede.
Dakle, u postupku je utvrđeno da je okrivljeni dana 12.06.2013.godine, oko
19,50h na magistralnom putu M-2 Rožaje – Bać u mjestu zv. »Žute Litice«
Opština Rožaje, ne pridržavajući se saobraćajnih propisa, svjestan da svojom
radnjom može učiniti djelo, ali je olako držao da do toga neće doći ili da će
to moći spriječiti, ugrozio saobraćaj i doveo u opasnost živote ljudi, na
način što upravljajući putničkim motornim vozilom marke »Volkswagen« tip
»Jeta« reg. oznaka RO-AS 524, krećući se iz pravca Rožaja u pravcu Baća,
protivno odredbama čl. 35. st. 1. i čl. 133. st. 3. Zakona o bezbjednosti
saobraćaja na putevima, nije prilagodio brzinu kretanja vozila saobraćajnim
uslovima gdje je desna kolovozna traka gledano iz pravca Rožaje, zatvorena za
saobraćaj, već je vozilom upravljao brzinom od 37,66 km/h nepridržavajući se
ograničenja, zabrana i obaveza izraženih privremenom saobraćajnom
signalizacijom kojom je saobraćajnim znakom označeno suženje puta, ograničenje
brzine na 20 km/h, kretanje vozila samo lijevom kolovoznom trakom u smjeru
svog kretanja, tako da nije propustio njemu u susret nailazeće vozilo marke
"Mercedes", reg. oznaka RO AD 305, kojim je upravljao Š. M., zbog čega je
prednjom čeonom stranom vozila udario u prednju čeonu više lijevu stranu njemu
u susret naizlazećeg vozila, usljed čega je njegov saputnik A. N. zadobio lake
tjelesne povrede u vidu razderne rane u predjelu glave prema čeonom dijelu
dužine 7 cm, širine oko 4 cm i dubine oko 3 cm, kao i više razdernih rana u
predjelu čela, laktova, koljena i leđima,
Iz ovakvog iznijetog i utvrđenog činjeničnog stanja, nesumnjivo proizilazi da
su u radnjama okrivljenog sadržani svi bitni elementi krivičnog djela
ugrožavanje javnog saobraćaja iz čl. 339. st. 3. u vezi st. 1. KZ, za koje
djelo je sud istog oglasio krivim i osudio ga na novčanu kaznu u iznosu od
600,00 eura.
Prilikom odmeravanja ovakve vrste i visine kazne, sud je imao u vidu stepen
krivice okrivljenog, stepen nastupjele posledice, okolnosti pod kojim je djelo
izvršeno, držanje okrivljenog nakon izvršenog djela, cijeneći pri tom kao
olakšavajuće okolnosti, siromašno imovno stanje okrivljenog, te činjenicu da
se zakonski zastupnik oštećenog nije pridružio krivičnom gonjenju ODT-a jer je
u nezgodi povrijeđen unuk okrivljenog, dok je kao otežavajuću okolnost istom
cijenio njegovu raniju osuđivanost, zbog istovrsnih krivičnih djela, pa je sud
imajući pri tom u vidu svrhu kažnjavanja iz čl. 32. KZ, u okviru opšte svrhe
krivičnih sankcija iz čl. 4. istog zakona, našao da je imalo mjesta izricanju
ovakve vrste i visine kazne, ubijeđen da će izrečena novčana kazna u
naznačenom iznosu u dovoljnoj mjeri uticati na okrivljenog da ubuduće ne vrši
bilo kakva krivična djela i da će vaspitno djelovati na druge da ne čine ista
ili slična djela.
Na osnovu čl. 229. u vezi čl. 226. st. 2. tač. 1.ZKP, sud je obavezao
okrivljenog da plati na ime troškova krivičnog postupka iznos od 225,00 eura,
u korist budžeta Crne Gore, koji troškovi se odnose na ime troškova za
vještačenje.
Na osnovu čl. 229. u vezi čl. 226. st. 2. tač. 9. i st. 3. ZKP, sud je
obavezao okrivljenog da plati na ime paušala iznos od 30,00 eura, u korist
budžeta Crne Gore, a ovo imajući u vidu trajanje i složenost krivičnog
postupka kao i imovno stanje okrivljenog.
Imovinsko-pravni zahtjev nije postavljen.
Sa izloženog odlučeno je kao u dispozitivu ove presude.
OSNOVNI SUD U ROŽAJAMA, dana 11.11. 2013.g.
Zapisničar,S U D I J A,
Aida Luboder s.r.Milosav Zekić s.r.
PRAVNA POUKA: Protiv ove presude može se izjaviti žalba u roku od 8 dana od
dana prijema iste i to Višem sudu u Bijelom Polju, a preko ovog suda.