OSNOVNI SUD U ROŽAJAMA
K.br.166/13.
U IME CRNE GORE
OSNOVNI SUD U ROŽAJAMA i to Predsjednik suda Camić Zahit, kao sudija
pojedinac, sa zapisničarem Zilhom Murić, odlučujući po optužnom predlogu
Osnovnog Državnog Tužilaštva iz Rožaja Kt.br.151/13. od 04.11.2013. godine,
protiv okrivljenih M. H. i A. iz s. Besnik opština Rožaje zbog krivičnog djela
laka tjelesna povreda iz čl. 152.st.2. u vezi st. 1. u vezi čl. 23. st. 2.
Krivičnog Zakonika Crne Gore, nakon održanog glavnog i javnog pretresa u
prisustvu Osnovnog Državnog Tužioca Hajrana Kalača iz Rožaja, oštećene S. M.,
advokata Kalač Nuša iz Rožaja branioca okrivljenog H. M. i okrivljenih, dana
26.11.2013.g. donio je i javno objavio,
P R E S U D U
Okrivljeni:
1. M. H. JMBG . od oca R. i majke K. rodjene Dž., rodjen .godine u Besniku,
Opština Rožaje, gdje i živi, državljanin Crne Gore, maternji mu je Crnogorski
jezik, oženjen, otac četvoro punoljetne djece, nezapošljen, završio 8 razreda
Osnovne škole, siromašnog imovnog stanja, neosudjivan.
2. M. A. JMB, od oca H. i majke R. rodjene B, rodjena. godine u B., Opština
Rožaje, gdje i živi, državljanin Crne Gore, maternji joj je Crnogorski jezik,
neudata, nezapošljena, završila 6 razreda Osnovne škole, siromašnog imovnog
stanja, neosudjivana.
K R I V I S U
Što su:
Dana 26.7.2013. godine, oko 17 h, u s. Besnik, opština Rožaje, lako tjelesno
povrijedili S. M., na način što su je naizmjenično više puta udarali
sredstvima podobnim da tijelo teško povrijede ili zdravlje teško naruše i to
Hakija crijevom za dovod vode, dužine oko 2 metra, a A. bukovim ogrankom
dužine 1 m, debljine 2 cm, u predjelu tijela nanoseći joj lake tjelesne
povrede – višestruke udarne nagnječne povrede u predjelu lijeve i desne
podkoljenice više hematoma u predjelu obje podkoljenice i više hematoma u
predjelu ledja,
-čime su kao saizvršioci izvršili krivično djelo laka tjelesna povreda iz čl. 152.st.2. u vezi st. 1. u vezi čl. 23. st.2. Krivičnog Zakonika Crne Gore.
Pa im sud na osnovu pomenutog zakonskog propisa, primjenom čl.
4.13.15.32.36.52.53.54. Krivičnog Zakonika Crne Gore, čl. 226.229. i 374.
Zakonika o Krivičnom Postupku i z r i č e
USLOVNU OSUDU
Kojom im utvrdjuje kaznu zatvora u trajanju od po 30 (trideset) dana i
istovremeno odredjuje da se ista neće izvršiti ukoliko osudjeni u roku od
jedne godine od dana pravnosnažnosti presude ne učine novo krivično djelo.
Troškovi krivičnog postupka u iznosu od 37,50 eura, padaju na teret budžetskih
sredstava.
Da plate u korist budžetskih sredstava na ime troškova krivičnog postupka
iznos od po 27,50 eura i na ime paušala iznos od po 40 eura u roku od 15 dana
po pravnosnažnosti presude.
O b r a z l o ž e n j e
ODT iz Rožaja podnio je optužni predlog Kt.br.151/13. od 04.11.2013. godine,
protiv okrivljenih M. H. i A. iz s. Besnik, opština Rožaje, zbog krivičnog
djela laka tjelesna povreda iz čl. 152.st.2. u vezi st.1. u vezi čl. 23.st.2.
Krivičnog Zakonika Crne Gore.
Na glavnom pretresu ODT iz Rožaja, ostao je pri podnijetom optužnom predlogu u
kojem je predložio da sud okrivljene oglasi krivim za izvršeno krivično djelo.
Predložio je da sud okrivljenima izrekne uslovnu osudu tako što će im utvrditi
kaznu zatvora u trajanju od po 60 dana i odrediti da se ista neće izvršiti
ukoliko isti u roku od jedne godine ne učine novo krivično djelo.
Oštećena S. M., nije se pridružila krivičnom gonjenju ODT-a u odnosu na
okrivljene i nije postavila imovinsko pravni zahtjev.
Advokat Kalač Nušo, branilac okrivljenog M. H., kojem je advokat dodijeljen po
osnovu besplatne pravne pomoći, istakao je:
Da nije utvrdjeno da je okrivljeni H. izvršio krivično djelo za koje je
optužen. Predložio je da ga sud oslobodi od optužbe. Da je oštećena i sama
istakla da je okrivljeni ničim nije udario niti da joj je nanio povrede.
Tražio je troškove po AT CG.
Okrivljeni M. H. i A. su izjavili da ne priznaju izvršenje krivičnog djela ni
krivicu za krivično djelo koje im se optužbom stavlja na teret.
Okrivljeni M. H. u svojoj odbrani na zapisniku pred ODT-om u Rožajama
Kt.br.151/13. od 06.9.2013. godine, istakao je:
Da živi u s. Besnik opština Rožaje. U neposrednoj blizini njegove kuće živi
oštećena koja mu je sestra. Dana 26.7.ove godine, oko 17 h, svom unučetu duvao
je loptu pomoću kompresora na traktoru. Unuk mu je kazao da se tuku A. i S. te
je istom u šali rekao „neka se dobro ubiju“, pošto se stalno svadjaju. Pošto
iste nijesu prestale da se tuku pošao je u njihovom pravcu i zatekao ih da
jedna drugu vuku za kosu i udaraju se stisnutim pesnicama. Prišao je do njih i
razdvojio ih. A. je kazao da ide kući, dok je S. počela da ga psuje. Na te
riječi se nije obazirao, jer zna da ista nije dobrog psihičkog zdravlja. S. ne
govori sa njihovim bratom, kojem govori da će mu ubiti sina, a njihovoj majci
govori da će je zaklati ako je prijavi u policiji. Znajući za njeno
zdravstveno stanje izbjegavaju sukob sa istom. S. mu je tada kazala da će ih
prijaviti u policiji pošto joj je dozvoljava kozama da se napasaju u livadi.
Kozama je nadela ime njegove supruge, snaha H. i E., samo da bi ih izazivala
na svadju. Tog dana S. ničim nije udario .
Na glavnom pretresu u svemu je ponovio iskaz dat na pomenutom zapisniku i
dodao: da mu je oštećena sestra i više godina je pod terapijom tako da sa
istom u kući imaju dosta problema, te je kao brat u tome razumije. Tog dana se
ista svadjala sa njegovom ćerkom A..
Okrivljena A. M. na zapisniku Kt.br.151/13. od 06.9.2013. godine, pred ODT-om
u Rožajama je istakla:
Da joj je oštećena S tetka i sa istom nije u dobrim odnosima, jer je često
napada, kao i ostale ukućane. Govori joj da je kurva, da je sakata, da je Bog
kaznio i da je kao takvu niko neće. Dana 26.7. ove godine, oko 17 h, pomagala
je majci u sakupljanju drva, dok joj je otac bio pored kuće. Došla je oštećena
koja živi u blizini njihove kuće i obratila joj se riječima „kurvo sakata miči
ove krave“ i išla put nje udarajući je jednom letvom po lijevoj ruci, a nakon
toga je dohvatila rukom za kosu. Počela se braniti tako što su se rvale i pale
su na livadu. Čula je da njen bratanac zove njenog oca govoreći mu „ubiše se
ove čore“. Njen otac H. došao je do njih, odgurnuo ih i kazao im da idu kući.
Poslušala je oca i otišla je kući. Čula je da S. H. psuje oca i da mu govori
da će ih sve prijaviti u policiji. Imala je povrede koje joj je S. nanijela u
vidu modrice na lijevoj ruci, kao i u predjelu vrata, ali se ljekaru nije
javljala. Ne želi da sa S. ima sukob. Tog dana nije imala u rukama nikakav
predmet, osim što su se medjusobno gurale i rvale, pri čemu su pale na zemlju.
S. nije rukao ni njen otac H..
Na glavnom pretresu u svemu je ponovila iskaz dat na pomenutom zapisniku i
dodala: da nije vidjela nikakve povrede tog dana kod S., a da je njen otac
samo njih dvije razdvojio kada su se svadjale. Poznato joj je da je S. tog
dana išla kod ljekara.
Na glavnom pretresu sud je izveo dokaze: saslušao u svojstvu svjedoka –
oštećene S. M., po saglasnosti stranaka pročitao nalaz i mišljenje sudskog
vještaka medicinske struke dr. Alije Muratovića, dat na zapisniku
Kt.br.151/13. od 04.11.2013.g. pred ODT-om u Rožajama i pročitao izvode iz
kaznenih evidencija na ime okrivljenih.
Svjedok – oštećena S. M. na zapisniku Kt.br. 151/13. od 06.9.2013. godine,
pred ODT-om u Rožajama je istakla: da živi u s. Besnik, opština Rožaje.
Okrivljeni H. joj je brat, a A. bratanica. Sa H. i A. došla je u sukob ove
godine zbog koze koju je kupila. Dana 26.7.ove godine, pozvala je H. da mu se
žali da njegova goveda ulaze na njen posjed i da više ista ne pušta. Ispred
kuće je vidjela A. i njenu majku R.. A. je uzela jedno bukovo drvo dužine 1m,
debljine oko 2 cm, prišla do nje psujući je i pošla tim drvetom da je udari po
glavi. Podigla je desnu ruku i tim drvetom je ista udarila po ruci. Zamahnula
je još jednom da je udari, ali je uspjela da je dohvati za kosu i oborila je
na zemlju. U tom momentu došao je Hakija i jednim gumenim crijevom za vodu
dužine oko 2 m, istim je udario A. koja je pobjegla u kuću. Okrenuo se prema
njoj i udario je oko 20 puta po glavi rukama, ledjima, nogama i drugim
djelovima. Dok je tukao bježala je prema kući govoreći mu da će ga prijaviti u
policiji. Hakija joj je govorio da ga više neće prijavljivati, već da će je
dopraviti i da joj je odavno kivan. Ušla je u kuću, zaključala vrata. Imala je
modrice po tijelu od udaraca. Slučaj je prijavila policiji, a u Domu zdravlja
je pregledana od zadobijenih povreda. Sa okrivljenima se nije pomirila i ne
želi da se miri.
Na glavnom pretresu ponovila je iskaz dat na pomenutom zapisniku i dodala: da
se kaje što je do ovoga došlo izmedju nje i okrivljenih i ne želi da
okrivljeni krivično odgovaraju, jer se sa istim izmirila.
Sudski vještak medicinske struke dr. Alija Muratović u pisanom nalazu i
mišljenju istakao je: da je u medicinskoj dokumentaciji jedinice za HMP u
Rožajama broj protokola 7095 od 26.7.2013. godine, za M. S. konstatovano da je
imala višestruke udarne, nagnječne povrede u predjelu lijeve i desne
podlaktice, više hematoma u predjelu obje podkoljenice, kao i u predjelu
ledja. Da su ove povrede mogle nastati udarom tupo tvrdog mehaničkog predmeta
i da se radi kako pojedinačno, tako i skupno o lakim tjelesnim povredama.
Sud je cijeneći iskaz okrivljenih i izvedene dokaze pojedično i u vezi sa
ostalim izvednim dokazima, te je na osnovu takve ocjene utvrdio činjenično
stanje opisano u izreci presude.
Okrivljeni M. H. ne spori činjenicu da je pomenutog dana došlo do svadje
izmedju okrivljene A. i oštećene S.. Kada je vidio da je izmedju njih nastala
tuča pošao je do istih i razdvojio ih. Da sa oštećenom S., koja mu je sestra
duže vrijeme nije u dobrim odnosima. U ovom dijelu sud je njegov iskaz
prihvatio i isti uzeo kao dokaz, jer je saglasan sa iskazima okrivljene A. i
oštećene S.. Medjutim, njegov iskaz u preostalom dijelu sud je ocijenio kao
usmjerenim ka izbjegavanju krivično pravne odgovornosti i suprotan je iskazu
oštećene S..
Okrivljena A. ne spori činjenicu da je pomenutog dana izmedju nje i S. došlo
do svadje i tuče. Do njih je došao okrivljeni H. koji ih je razdvojio. Da je
S. nakon što su se razdvojili govorila da će ih prijaviti u policiji i poznato
joj je da je ista bila kod ljekara. U ovom dijelu njen iskaz sud je prihvatio
kao tačan i isti uzeo kao dokaz, jer je saglasan sa iskazom okrivljenog H. i
iskazom oštećene S.. Medjutim, njen iskaz u preostalom dijelu sud je ocijenio
kao usmjerenim ka izbjegavanju krivično pravne odgovornosti kako nje, tako i
okrivljenog H., i suprotan je iskazu oštećene S..
Iz iskaza svjedoka – oštećene S. se vidi da je ona pomenutog dana imala svadju
sa okrivljenom A., koja je u početku prevazilazila okvire obične prepirke i
izrodila se u tuču. U toj tuči okrivljena A. je udarila drvetom bukovim dužine
oko 1 m, debljine oko 2cm, po desnoj ruci, kada je ruku ispružila da se
zaštiti od udarca. Da je u daljoj tuči ona S. dohvatila za kosu i oborila je
na zemlju. Došao je okrivljeni H. koji je u rukama imao crijevo za vodu dužine
oko 2 m, i istim je udario A. koja je pobjegla prema kući, a nju je više puta
tim crijevom udarao po raznim djelovima tijela. Dok je udarao, bježala je
prema kući. Ovo je odmah prijavila policiji, a zatražila je i medicinsku
pomoć, jer je imala povrede po tijelu. Njen iskaz sud je u svemu prihvatio kao
tačan, objektivan i kao takav potvrdjen nalazom i mišljenjem vještaka sudsko
medicinske struke, a u odlučnim činjenicama i sa iskazima okrivljenih u dijelu
čije je iskaze sud prihvatio.
Nalaz i mišljenje sudskog vještaka medicinske struke dr. Alije Muratovića, sud
je prihvatio kao stručan, objektivan i kao takav ničim ne doveden u sumnju. Iz
ovog nalaza, koji je dat na osnovu medicinske dokumentacije za oštećenu se
vidi da je oštećena imala povrede opisane u izreci presude, koje su mogle biti
nanijete udarcem tupo tvrdog mehaničkog predmeta, te da se radi, kako
pojedinačno tako i skupno, o lakim tjelesnim povredama.
Iz izvoda iz kaznenih evidencija na ime okrivljeni proizilazi da isti nijesu
osudjivani, tako da je ovaj dokaz sud prihvatio kao vjerodostojan.
Pravnom ocjenom utvrdjenog činjeničnog stanja sud je našao da su u radnjama
okrivljenih sadržani svi bitni elementi krivičnog djela laka tjelesna povreda
iz čl. 152.st.2. u vezi st. 1. u vezi čl. 23.st.2. KZ CG izvršenog na način,
vrijeme i mjestu kako je opisano u izreci presude. Naime, okrivljeni su
zajednički kao saizvršioci izvršili predmetno krivično djelo udarajući
oštećenu S. i time je lako tjelesno povrijedili, nanoseći joj povrede opisane
u izreci presude koje se i pravno kvalifikuju kao lake tjelesne povrede
nanijete udarcem bukovog drveta dužine oko 1m, debljine 2cm, i gumenog crijeva
za vodu dužine oko 2 m, kao sredstvima koja su podobna da tijelo teško
povrijede i zdravlje teško naruše.
Cijeneći psihički odnos okrivljenih prema izvršenom krivičnom djelu, sud je
našao da su isti u konkretnom slučaju postupali sa umišljajem, jer su bili
svjesni da oštećenu mogu tjelesno povrijediti i nanijeti joj povrede u
postupanju na opisani način, te su na to i pristali.
Za izvršeno krivično djelo sud je našao da su okrivljeni krivično pravno
odgovorni, te ih je oglasio krivim pošto je našao da nema elemenata koji bi
isključivali njihovu krivično pravnu odgovornost i izrekao im uslovnu osudu,
utvrdjujući im pri tom kaznu zatvora u trajanju od po 30 dana i istovremeno
odredjujući da se kazne neće izvršiti ukoliko u roku od jedne godine ne učine
novo krivično djelo.
Predmet ocjene suda bila je i teza advokata Kalač Nuša, branioca okrivljenog
H., te istu sud nije mogao prihvatiti, jer je suprotna izvedenim dokazima i
utvrdjenom činjeničnom stanju.
Prilikom izricanja uslovne osude, kao mjere upozorenja okrivljenima , sud je
imao u vidu ličnost izvršilaca ovog krivičnog djela, njihovo dosadašnje
vladanje, što potvrdjuje i njihova neosudjivanost, da nijesu u radnom odnosu,
porodične prilike okrivljenog H., okolnosti pod kojima su izvršili predmetno
krivično djelo, pa im je sud u tom smislu vodeći računa o svrsi uslovne osude
u okviru opšte svrhe krivičnih sankcija izrekao uslovnu osudu ubijedjen da će
se upozorenjem uz prijetnju kaznom dovoljno uticati na iste da više ne vrše
krivična djela.
U smislu čl. 226. i 229. ZKP, sud je obavezao okrivljene da plate u korist
budžetskih sredstava na ime troškova krivčnog postupka iznos od po 27,5o eura,
a koji se odnose za dati nalaz i mišljenje vještaka medicinske struke, kao i
da plate na ime paušala iznos od po 40 eura, a ovo imajući u vidu trajanje i
složenost krivičnog postupka.
Troškovi za advokata Kalač Nuša, koji je okrivljenom H. dodijeljen po osnovu
besplatne pravne pomoći u iznosu od 37,50 eura, a koji se odnose na njegovo
prisustvo na glavnom pretresu, a odmjereni su saglasno AT CG Sl.list br.
12/05. od 07.3.2005.g. te i odluke o visini naknade za rad advokata za odbrane
po službenoj dužnosti (Sl.CG br.20/10. od 16.4.2010.g).
OSNOVNI SUD U ROŽAJAMA, dana 26.11.2013. godine.
ZAPISNIČARPREDSJEDNIK SUDA
Zilha Murić s.r.Zahit Camić s.r.
PRAVNA POUKA: Protiv ove presude može se izjaviti žalba
u roku od 8 dana od dana prijema iste, Višem sudu u Bijelom
Polju, a preko ovog suda.