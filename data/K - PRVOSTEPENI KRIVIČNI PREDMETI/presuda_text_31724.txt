OSNOVNI SUD U ROŽAJAMA
K.br. 102/13
U IME CRNE GORE
Sudija Osnovnog suda u Rožajama Milosav Zekić, uz učešće zapisničara Aide
Luboder , rješavajući po optužnom predlogu Osnovnog državnog tužilaštva iz
Rožaja Kt.br.143/13 od 23.07.2013.g. podnijet protiv okrivljenog D. B. iz
Rožaja, zbog krivičnog djela nasilje u porodici ili u porodičnoj zajednici iz
čl. 220. st. 1. Krivičnog zakonika, nakon održanog glavnog i javnog pretresa u
prisustvu Zamjenika Osnovnog državnog tužioca Aldina Kalača, oštećenog R. B. i
okrivljenog, dana 20.09.2013. donio je i javno objavio
P R E S U D U
Okrivljeni D. B., JMB . od oca R. i majke V., rodj. B., rodjen ..g. u selu
Bijela Crkva, Opština Rožaje gdje i živi, drž. CG, razumije crnogorski jezik,
koji je i njegov jezik, pismen, završio osnovnu školu, nezaposlen, razveden,
otac jednog djeteta, siromašnog imovnog stanja, neosudjivan.
K R I V J E
Što je:
dana 20.07.2013.g. oko 09,30 h, u porodičnoj kući u selu Bijela Crkva, Opština
Rožaje, primjenom grubog nasilja narušio tjelesni i duševni integritet člana
svoje porodice - brata R.B., na način što ga je dohvatio lijevom rukom u
predjelu usta i nosa stežući ga i govoreći mu "jebem ti majku, oca, sestru,
snahu i brata, što ne radiš nešto i što ne kosiš travu" i ogrebao ga noktima u
predjelu nosa, nanoseći mu tom prilikom laku tjelesnu povredu u vidu
oguljotine na nosu dimenzija 1x1 cm,
- čime je izvršio krivično djelo nasilje u porodici ili porodičnoj zajednici
iz čl. 220. st. 1. Krivičnog zakonika.
pa mu sud primjenom pomenutog zakonskog propisa i čl. 4, 13, 15, 32, 36, 42,
52, 53, 54 Krivičnog zakonika i 374. Zakonika o krivičnom postupku, izriče
USLOVNU OSUDU
Kojom mu utvrđuje kaznu zatvora u trajanju od 45 (četrdesetpet) dana i
istovremeno odredjuje da se kazna neće izvršiti ukoliko osuđeni u roku od
jedne godine ne izvrši novo krivično djelo.
Da plati na ime troškova krivičnog postupka iznos od 55,00 eura i na ime
paušala iznos od 30,00 eura, u korist budžeta Crne Gore, u roku od 15 dana po
pravosnažnosti ove presude.
Imovinsko-pravni zahtjev nije postavljen.
O b r a z l o ž e nj e
Osnovno državno tužilaštvo iz Rožaja, podnijelo je ovome sudu optužni predlog
Kt.br. 143/13 od 23.07.2013.g. protiv okrivljenog D.B. iz Rožaja, zbog
krivičnog djela nasilje u porodici ili u porodičnoj zajednici iz čl. 220. st.
1. Krivičnog zakonika (KZ).
Na glavnom pretresu Zamjenika ODT-a Aldina Kalača je izmijenio činjenični opis
djela kao u dispozitivu ove presude, te je predložio da sud okrivljenog oglasi
krivim zbog krivičnog djela koje mu je optužbom stavljeno na teret i izrekne
mu uslovnu osudu kojom će mu utvrditi kaznu zatvora u trajanju od 45 dana i
istovremeno odrediti da se kazna neće izvršiti ukoliko isti u roku od jedne
godine ne izvrši novo krivično djelo.
Oštećeni R. B.je u završnoj riječi istakao da se ne pridružuje krivičnom
gonjenju ODT-a u odnosu na okrivljenog i ne postavlja imovinsko-pravni
zahtjev.
Okrivljeni je u svojoj odbrani istakao, da živi u zajedničkom domaćinstvu sa
svojim bratom - oštećenim R. B. u selu Bijela Crkva, Opština Rožaje, na spratu
porodične kuće.Oštećeni mu pravi velike probleme jer ništa ne radi, a
konzumira alkohol i koristi njegovu hranu i prodaje mu stvari. Dana
20.07.2013.g. oštećeni je bio u Rožaje. Kada je došao kući vidio mu je povredu
na nosu a nije ga pitao šta mu se desilo. Ovu povredu nije nanio oštećenom
toga dana oko 09,30 h jer u to vrijeme on nije bio kući. Nije izvršio djelo za
koje je optužen pa je predložio da ga sud oslobodi od optužbe a ako ga oglasi
krivim da ga što blaže kazni. Obećao je da ubuduće neće vršiti bilo kakva
krivična djela.
Po ovoj krivičnopravnoj stvari sud je izveo dokaze, saslušao svedoka-
oštećenog R. B., vještaka medicinske struke dr. Hajrana Kalača
neuropsihijatra, izvršio uvid u izvještaj ljekara jedinice HMP Rožaje br. 6817
od 20.07.2013.g. i uvid u izvod iz kaznene evidencije na ime okrivljenog.
Cijeneći odbranu okrivljenog i sve izvedene dokaze kako pojedinačno tako i u
međusobnoj vezi u smislu čl. 370. st. 3. Zakonika o krivičnom postupku (ZKP),
sud je nesumnjivo utvrdio da je okrivljeni izvršio krivično djelo koje mu je
optužbom stavljeno na teret i da je zato kriv i krivičnopravno odgovoran.
Naime, iz iskaza svedoka- oštećenog R. B. proizilazi da živi u selu Bijela
Crkva, Opština Rožaje na spratu kuće u zajedničkom domaćinstvu sa svojim
bratom - okrivljenim D.. U poslednej vrijeme okrivljeni često dolazi kući u
pijanom stanju, isterava ga iz kuće i tuče bez razloga. Dana 20.07.2013.g. oko
09,30 h okrivljeni je ušao u njegovu sobu u pijanom stanju i dohvatio ga
lijevom rukom u predjelu usta i nosa, stezao ga i govorio mu "jebem ti majku,
oca, sestru, snahu i brata, što ne radiš nešto i što ne kosiš travu", i
prilikom stezanja rukom ogrebao ga je noktom u predjelu nosa, te mu je potekla
krv, a zatim ga je udarao pesnicama,ali mu nije nanio povrede udarom pesnica,
pa je pobjegao iz kuće i došao do puta gdje je naišlo jedno vozilo i prebacilo
ga do hitne službe gdje mu je ukazana ljekarska pomoć. Iskaz ovog svedoka, sud
je ocijenio kao objektivan, uvjerljiv i potkrijepljen nalazom i mišljenjem
vještaka medicinske struke dr. H. K.i medicinskom dokumentacijom.
Iz nalaza i mišljenja vještaka medicinske struke dr H. K. proizilazi da je
uvidom u izvještaj ljekara jedinice HMP Rožaje br. 6817 od 20.07.2013.g.,
našao da se oštećeni javio na pregled u Hitnu službu Doma zdravlja u Rožajama,
zbog povreda koje mu je nanio brat i da je kod istog nađena povreda u vidu
oguljotine na nosu vel. 1x1 cm koja se kvalifikuje kao laka tjelesna povreda i
mogla je biti nanijeta tupom mehaničkom silom kao što je šaka odnosno
grebanjem nokta . Povreda nije mogla biti nanijeta udarom pesnice, jer bi u
tom slučaju došlo do hematoma odnosno otoka sa podlivom krvi. U konkretnom
slučaju je došlo do narušavanja tjelesnog integriteta kod povrijeđenog, a
ukoliko su istom upućene i psovke i prijetnje tj. ukoliko mu je psovana majka,
otac, sestra, brat a pri tom je stezan rukama u predjelu lica i nosa onda je
došlo i do narušavanja duševnog integriteta kod oštećenog. Nalaz i mišljenje
ovog vještaka, sud je prihvatio kao objektivan i stručan, a dovodeći isti u
vezu sa iskazom oštećenog i navodima iz medicinske dokumentacije, zaista se
nesumnjivo zaključuje da je okrivljeni kritičnog dana narušio tjelesni i
duševni integritet oštećenog primenom grubog nasilja na način kako je to
opisao oštećeni.
Iz izvoda iz kaznene evidencije na ime okrivljenog, vidi se da iste ne prolazi
kroz kaznenenu evidenciju OB Rožaje.Ovaj dokaz sud je prihvatio kao jasan i
određen jer je izdat od strane nadležnog organa.
Dakle, u postupku je utvrđeno da je okrivljeni D. B., dana 20.07.2013.g. oko
09,30 h, u porodičnoj kući u selu Bijela Crkva, Opština Rožaje, primjenom
grubog nasilja narušio tjelesni i duševni integritet člana svoje porodice -
brata R. B., na način što ga je dohvatio lijevom rukom u predjelu usta i nosa
stežući ga i govoreći mu "jebem ti majku, oca, sestru, snahu i brata, što ne
radiš nešto i što ne kosiš travu" i ogrebao ga noktima u predjelu nosa,
nanoseći mu tom prilikom laku tjelesnu povredu u vidu oguljotine na nosu
dimenzija 1x1 cm,
Cijeneći psihički odnos okrivljenog prema učinjenom krivičnom djelu, sud je
našao da je isti bio svestan svog djela tj. svestan da je preduzimanjem
opisanih radnji narušio tjelesni i duševni integritet člana svoje porodice,
-oštećenog primjenom grubog nasilja i to je htio,pa je krivično djelo izvršio
sa umišljajem.
Pravnom analizom utvrdjenog činjeničnog stanja, sud je našao da su u radnjama
okrivljenog sadržani svi bitni elementi krivično djela nasilje u porodici ili
u porodičnoj zajednici iz čl. 220. st. 1. KZ, za koje djelo je istog oglasio
krivim i izrekao mu uslovnu osudu, utvrdjujući mu pritom kaznu zatvora u
trajanju od 45 dana i istovremeno odredio da se kazna neće izvršiti ukoliko
isti u roku od jedne godine ne izvrši novo krivično djelo.
Prilikom izricanja ovakve vrste krivične sankcije, sud je imao u vidu stepen
krivice okrivljenog , stepen nastupele posledice, okolnosti pod kojima je
djelo izvršeno, držanje okrivljenog nakon izvršenog djela, njegove porodične
prilike, cijeneći pritom kao olakšavajuće okolnosti, njegovo siromašno imovno
stanje, raniju neosuđivanost i činjenicu da se oštećeni nije pridružio
krivičnom gonjenju ODT-a, pa je sud imajući pritom u vidu svrhu uslovne osude
iz čl. 52. KZ u okviru opšte svrhe krivičnih sankcija iz čl. 4. istog zakona
našao da je imalo mjesta izricanju ovakve vrste krivične sankcije, ubijedjen
da će upozorenje uz prijetnju kazne u dovoljnoj mjeri uticati na okrivljenog
da ubuduće ne vrši bilo kakva krivična djela.
Na osnovu čl. 229 u vezi čl. 226. st. 2. tač. 1. ZKP, sud je obavezao
okrivljenog da plati na ime troškova krivičnog postupka iznos od 55,00 eura, u
korist budžeta Crne Gore,koji troškovi se odnose na ime troškova za
vještačenje.
Na osnovu čl. 229. u vezi čl. 226. st. 2. tač. 9. i st. 3. ZKP, sud je
obavezao okrivljenog da plati na ime paušala iznos od 30,00 eura, u korist
budžeta Crne Gore.
Imovinsko-pravni zahtjev nije postavljen.
Sa izloženog odlučeno je kao u dispozitivu ove presude.
OSNOVNI SUD U ROŽAJAMA, dana 20.09.2013.g.
Zapisničar,S U D I J A,
Aida Luboder s.r.Milosav Zekić s.r.
PRAVNA POUKA: Protiv ove presude može se izjaviti žalba u roku od 8 dana od
dana prijema iste i to Višem sudu u Bijelom Polju, a preko ovog suda.