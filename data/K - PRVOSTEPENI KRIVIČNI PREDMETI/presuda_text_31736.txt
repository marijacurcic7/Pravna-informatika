OSNOVNI SUD U ROŽAJAMA
K.br. 154/13
U IME CRNE GORE
Sudija Osnovnog suda u Rožajama Milosav Zekić, uz učešće zapisničara Aide
Luboder , rješavajući po optužnom predlogu Osnovnog državnog tužilaštva iz
Rožaja Kt.br. 195/13 od 10.10.2013.g. podnijet protiv okrivljenog A. H. iz
Rožaja, zbog krivičnog djela napad na službeno lice u vršenju službene
dužnosti iz čl. 376. st. 3. u vezi st. 1. i 2 Krivičnog zakonika , nakon
održanog glavnog i javnog pretresa u prisustvu Zamjenika Osnovnog državnog
tužioca Armina Selmanovića , oštećenog R. Đ. i okrivljenog, dana 15.11.2013.
donio je i javno objavio
P R E S U D U
Okrivljeni A. H., JMB 1609982272033,  od oca R. i majke Š., rodj. L. , rodjen
16.09.1982.g. u Rožajama , gdje i živi naselje Carine, Opština Rožaje, drž.
CG, razumije crnogorski jezik koji je i njegov jezik, pismen, završio SSS,
nezaposlen, noženjen, siromašnog imovnog stanja, osudjivan presudom Osnovnog
suda u Rožajama K.br. 313/01 od 22.10.2001.g. zbog krivičnog djela iz čl. 37.
st. 2. KZ, na novčanu kaznu u iznosu od 3.600,00 dinara, presudom Opštinskog
suda Tutin K. br. 438/04 od 18.04.2005.g., zbog krivičnog djela iz čl. 161.
st. 2. KZ na pet mjeseci zatvora, uslovno za jednu godinu, presudom Osnovnog
suda u Rožajama K.br. 48/08 od 19.02.2008.g. zbog krivičnog djela iz čl. 152.
st. 2. KZ na kaznu zatvora u trajanju od 30 dana, presudom Višeg suda Bijelo
Polje K.br. 41/12-11 od 22.10.2012.g. , zbog krivičnog djela iz čl. 301. st.
1. KZ na kaznu zatvora u trajanju od 3 mjeseca.
K R I V J E
Što je:
dana 28. 09. 2013. godine, oko 01,30 h, u prostorijama dežurne službe Uprave
policije-OB Rožaje, u Rožajama, napao službeno lice u vršenju poslova javne
bezbijednosti-policajca Uprave policije-OB Rožaje, R. Đ., koji je vršio
službenu radnju – kontrolu prisustva alkohola u organizmu privedenih lica, na
način što ga je udario otvorenom šakom u predjelu desnog oka, dok je
popunjavao zapisnik o alkotestiranju i tom prilikom mu nanio laku tjelesnu
povredu u vidu nagnječenja desne orbitalne regije oka,
-čime je izvršio krivično djelo napad na službeno lice u vršenju službene dužnosti iz čl. 376. st. 3. u vezi st. 1. i 2. Krivičnog zakonika Crne Gore. 
pa ga sud primjenom pomenutog zakonskog propisa i čl. 4, 13, 15, 32, 36, 42,
45 i 46. st. 1. tač. 5. Krivičnog zakonika Crne Gore i čl. 374. Zakonika o
krivičnom postupku
O S U DJ U J E
NA KAZNU ZATVORA u trajanju od 3 (tri) mjeseca.
Da plati na ime troškova krivičnog postupka iznos od 55,00 eura, u korist
budžeta Crne Gore,
Da plati na ime paušala iznos od 30,00 eura, u korist budžeta Crne Gore, sve u
roku od 15 dana po pravosnažnosti ove presude.
Imovinsko - pravni zahtjev nije postavljen.
O b r a z l o ž e nj e
Osnovno državno tužilaštvo iz Rožaja, podnijelo je ovome sudu optužni predlog
Kt.br. 195/13 od 10.10.2013.g. protiv okrivljenog A. H. iz Rožaja, zbog
krivičnog djela napad na službeno lice u vršenju službene dužnosti iz čl. 376.
st. 3. u vezi st. 1. i 2 . Krivičnog zakonika.
Na glavnom pretresu Zamjenik ODT-a Armin Selmanović je precizirao pravnu
kvalifikaciju djela kao u dispozitivu ove presude, dok je ostao pri
činjeničnom opisu iz optužbe te je predložio da sud okrivljenog oglasi krivim
zbog krivičnog djela koje mu je stavljeno na teret i osudi ga na kaznu zatvo u
trajanju od 6 mjeseci.
Oštećeni R. Đ. je u završnoj riječi istakao da se ne pridružuje krivičnom
gonjenju ODT-a u odnosu na okrivljenog, niti postavlja imovinsko-pravni
zahtjev.
Okrivljeni je u svojoj odbrani na zapisniku Kt.br. 195/13 od 08.10.2013.g.
pred ODT-om istakao, da je dana 27.09.2013.g. bio u gradu sa svojom braćom E.
i E. H. Konzumirao je alkohol i bio u pripitom stanju. Kada su poslije pola
noći pošli kući, njegova braća su se kretala pješice ispred njega oko 30 m, a
on je išao za njim i razgovarao telefonom. U blizini OŠ "25. Maj" u Rožajama,
zaustavila ih je policija i službenim vozilom ih privela u OB Rožaje .
Prilikom privođenja policajci su mu stavili lisice na obe ruke. Kada su ga
uvodili u stanicu policije, oštećeni R. Đ. ga je udario palicom po leđima, a
udarali su ga i inspektori, a u dežurnoj službi su mu vezali obje ruke za sto.
Sjeća se da je alkotestiran od strane oštećenog koji mu je držao aparat da
duva. Oštećenog nije udario , jer nije ni bio u mogućnosti da ga udari,
obzirom da su mu obe ruke bile vezane i toga se dobro sjeća i ako je bio u
alkoholisanom stanju.
Na glavnom pretresu okrivljeni je djelimično izmijenio iskaz dat pred ODT-om,
i naveo da su mu u dežurnoj službi skinuli lisice sa lijeve ruke, a desnu ruku
su mu vezali za sto. U dežurnoj službi je bilo više policajaca među kojima i
oštećeni R. Đ.kojeg je od ranije poznavao, koji je bio u uniformi, a nije
učestvovao u njegovom privođenju. Nesjeća se ko ga je alkotestirao i da li je
on držao aparat ili policajac. Ne sjeća se šta se dalje dešavalo i da li je
oštećeni popunjavao zapisnik o alkotestiranju i da li ga je udario šakom.
Sjeća se da je tražio cigaretu nekom od policajaca i da mu je R. dao cigaretu,
ističući da je istina ovo što je kazao na pretresu. Sa oštećenim se nakon ovog
događaja izmirio i u dobrim su odnosima. Predložio je da ga sud oslobodi od
optužbe, a ako ga oglasi krivim da ga što blaže kazni.
Po ovoj krivičnopravnoj stvari, sud je izveo dokaze, saslušao svedoka -
oštećenog R. Đ., pročitao patrolni list OB Rožaje br. 3223 od 27.09.2013.g.,
izvještaj o izvršenoj kontroli prisustva alkohola u organizmu okrivljenog od
28.09.2013.g., izvještaj ljekara jedinice za HMP br. 10101 u Rožajama
28.09.2013.g. , nalaz i mišljenje vještaka medicinske struke dr. Jaha Pepića
dat na zapisniku Kt.br. 195/13 od 09.10.2013.g., izvršio uvid u izvod iz
kaznene evidencije na ime okrivljenog.
Cijeneći odbranu okrivljenog i sve izvedene dokaze, kako pojedinačno, tako i u
međusobnoj vezi, u smislu čl. 370. st. 3. Zakonika o krivičnom postupku (ZKP),
sud je nesumnjivo utvrdio da je okrivljeni izvršio krivično djelo koje mu je
optužbom stavljeno na teret i da je zato kriv i krivičnopravno odgovoran.
Naime, iz iskaza svedoka - oštećenog R. Đ. proizilazi da radi u Upravi
policije - odjeljenju bezbjednosti Rožaje u Rožajama, kao policajac. Dana
28.09.2013.g. oko 01,30 h bio je u dežurnoj službi, kada mu je dežurni
starješina kazao da alkotestira okrivljenog i njegovog brata koji su privedeni
u stanicu policije. Nakon toga je uzeo aparat marke "Dreger" i ušao u
prostoriju gdje se nalazio okrivljeni kojem je desna ruka bila lisicama vezana
za sto a lijeva ruka slobodna. Okrivljeni je psovao policiju govoreći da su
oni glupa stoka, goveda, da je popišana policija i država i sl. Na njegov
zahtjev okrivljeni je duvao u aparat i nakon alkotestiranja je utvrdio da ima
alkohola u krvi 1,60 promila. Nakon ispitivanja sjeo je za sto da bi popunio
zapisnik o alkotestiranju i dok je pisao zapisnik, okrivljeni ga je udario
spoljnom stranom lijeve otvorene šake u predjelu desnog oka i nanio mu
povrede, a znao je da radi kao policajac i da je u kritičnom momentu obavlja
službenu dužnost . Nakon ovog događaja sa okrivljenim se izmirio i sada su u
dobrim odnosima. Iskaz ovog svedoka, sud je ocijenio kao objektivan, uvjerljiv
i istinit, a dovodeći isti u vezu sa ostalim izvedenim dokazima zaista nema
sumnje u drugačije činjenično stanje.
Da oštećeni radi u OB Rožaje kao policajac i da je kritičnog dana obavljao
službenu radnju - kontrolu prisustva alkohola u organizmu okrivljenog i dr.
lica utvrđeno je iz patrolnog lista OB Rožaje od 27.09.2013.g. iz kojeg se
vidi da je oštećeni bio na dužnosti od 22 h do 06,00 h narednog dana, kao i iz
izvještaja o izvršenoj kontroli prisustva alkohola u organizmu okrivljenog iz
kojeg se vidi da je okrivljenog u kritičnom momentu alkotestirao oštećeni R.
Đ. pomoću aparata marke "Dreger" i da je nakon izvršenog ispitivanja utvrđeno
da isti ima 1,60 g/kg alkohola u organizmu. Ovo dokaze, sud je ocijenio kao
objektivne, jasne i potkrijepljene iskazom oštećenog.
Iz nalaza i mišljenja vještaka medicinske struke dr. J. P. proizilazi da je
oštećeni kritičnog dana zadobio povredu u vidu nagnječenja desne orbitalne
regije oka, koja se kvalifikuje kao laka tjelesna povreda koja neće ostaviti
posledice po zdravlje povrijeđenog a mogla je nastati dejstvom tupotvrde sile
kao što je otvorena šaka i sl. Nalaz i mišljenje ovog vještaka sud je ocijenio
kao uvjerljiv i stručan, a dovodeći isti u vezu sa navodima iz medicinske
dokumentacije koju je sud prihvatio kao jasnu i određenu i u vezu sa iskazom
oštećenog i ostalim izvedenim dokazima, zaista se nesumnjivo utvrđuje da je
okrivljeni kritičnog dana napao oštećenog koji je kao službeno lice koji je
vršio poslove javne bezbijednosti - policajca Uprave policije OB Rožaje, u
vršenju službene radnje kontrole prisustva alkohola u organizmu, tako što ga
je u prostorijama dežurne službe OB Rožaje, dok je popunjavao zapisnik o
alkotestiranju udario otvorenom šakom u predjelu desnog oka i nanio mu
navedene povrede.
Iz izvoda iz kaznene evidencije na ime okrivljenog, vidi se da je isti
osudjivan presudom Osnovnog suda u Rožajama K.br. 313/01 od 22.10.2001.g. zbog
krivičnog djela iz čl. 37. st. 2. KZ, na novčanu kaznu u iznosu od 3.600,00
dinara, presudom Opštinskog suda Tutin K. br. 438/04 od 18.04.2005.g., zbog
krivičnog djela iz čl. 161. st. 2. KZ na pet mjeseci zatvora, uslovno za jednu
godinu, presudom Osnovnog suda u Rožajama K.br. 48/08 od 19.02.2008.g. zbog
krivičnog djela iz čl. 152. st. 2. KZ na kaznu zatvora u trajanju od 30 dana,
presudom Višeg suda Bijelo Polje K.br. 41/12-11 od 22.10.2012.g. , zbog
krivičnog djela iz čl. 301. st. 1. KZ na kaznu zatvora u trajanju od 3
mjeseca. Ovaj dokaz sud je ocijenio kao jasan i određen jer je izdat od
nadležnog organa u propisanom postupku, koje činjenice ni okrivljeni ne spori.
Sud je cijenio iskaz okrivljenog, pa je isti prihvatio u dijelu u kojem ne
spori odlučne činjenice . Naime, okrivljeni ne spori da je kritičnog dana
priveden u OB Rožaje , gdje je alkotestiran . Ne spori da mu je poznato da
oštećeni radi kao policajac i da je kritičnog dana bio u uniformi na dužnosti,
a prilikom saslušanja pred ODT-om nije sporio da ga je oštećeni alkotestirao,
pa je sud njegov iskaz u ovom dijelu ocijenio kao objektivan jer je isti
potvrđen iskazom oštećenog, koji nalazi oslonca i u navodima iz patrolnog
lista i izvještaja o izvršenoj kontroli prisustva alkohola u organizmu
okrivljenog.
Međutim, okrivljeni se prilikom saslušanja pred ODT-om branio da nije udario
oštećenog otvorenom šakom u predjelu desnog oka i nije mu nanio povrede, jer
su mu obe ruke bile vezane za sto i da se tih detalja dobro sjeća , a na
pretresu je istakao da mu je desna ruka bila vezana za sto a lijeva slobodna,
te da se ne sjeća ko ga je alkotestirao, niti se sjeća šta se dalje dešavalo,
da li je udario oštećenog dok je popunjavao zapisnik o alkotestiranju. Iskaz
okrivljenog u ovom dijelu, sud nije prihvatio jer je isti neuvjerljiv,
neobjektivan, protivrečan sam sa sobom i opovrgnut iskazom oštećenog, kojem je
sud poklonio punu vjeru, koji nalazi oslonca i u ostalim izvedenim dokazima ,
tako da je očigledno da okrivljeni sa ovakvom odbranom smišljeno i sračunato
nastoji da izbjegne krivičnopravnu odgovornost.
Dakle, u postupku je utvrđeno da je okrivljeni dana 28. 09. 2013. godine, oko
01,30 h, u prostorijama dežurne službe Uprave policije-OB Rožaje, u Rožajama,
napao službeno lice u vršenju poslova javne bezbijednosti-policajca Uprave
policije-OB Rožaje, R. Đ., koji je vršio službenu radnju – kontrolu prisustva
alkohola u organizmu privedenih lica, na način što ga je udario otvorenom
šakom u predjelu desnog oka, dok je popunjavao zapisnik o alkotestiranju i tom
prilikom mu nanio laku tjelesnu povredu u vidu nagnječenja desne orbitalne
regije oka.
Cijeneći psihički odnos okrivljenog prema izvršenom djelu, sud je našao da je
isti bio svjestan svog djela tj. svjestan da na opisani način napada službeno
lice - policajca OB Rožaje u vršenju poslova javne bezbijednosti i to je htio,
pa je postupao sa umišljajem.
Pravnom ocjenom utvrđenog činjeničnog stanja, sud je našao da su u radnjama
okrivljenog sadržani svi bitni elementi krivičnog djela napad na službeno lice
u vršenju službene dužnosti iz čl. 376. st. 3. u vezi st. 1. i 2. KZ CG za
koje djelo je sud istog oglasio krivim i osudio ga na kaznu zatvora u trajanju
od 3 mjeseca, kao ublaženu kaznu, primjenom čl. 45 i 46. st. 1. tač. 5. KZ CG.
Prilikom odmeravanja ovakve vrste i visine kazne, sud je imao u vidu sve
okolnosti iz čl. 42. KZ CG, koje utiču da kazna bude veća ili manja, pa je
okrivljenom od olakšavajućih okolnosti cijenio njegovu nezaposlenost,
siromašno imovno stanje, te činjenicu da se oštećeni nije pridružio krivičnom
gonjenju ODT-a , koje okolnosti su u svojoj ukupnosti cijenjene, kao naročito
olakšavajuće okolnosti, dok raniju osuđivanost nije cijenio kao otežavajuću
okolnost jer se ne radi o istovrsnim krivičnim djelima.
Cijeneći navedene okolnosti kao i okolnosti pod kojima je djelo izvršeno,
stepen nastupjele posledice i držanje okrivljenog nakon izvršenog djela, sud
je našao da je imalo mjesta da se okrivljenom izrekne ovakva vrsta i visina
kazne, ubijeđen da je izrečena kazna zatvora u naznačenom trajanju, kao
ublažena kazna, srazmjerna težini učinjenog krivičnog djela i stepenu krivice
okrivljenog i dovoljna za ostvarenje svrhe kažnjavanja iz čl. 32.KZ CG u
okviru opšte svrhe krivičnih sankcija iz čl. 4. istog. zakona.
Na osnovu čl. 229. u vezi čl. 226. st. 2. tač. 1. ZKP, sud je obavezao
okrivljenog da plati na ime troškova krivičnog psotupka iznos od 55,0 eura u
korist budžeta Crne Gore, koji troškovi se odnose na ime troškova za
vještačenje.
Na osnovu čl. 229. u vezi čl. 226. st. 2. tač. 9. i st. 3. ZKP, sud je
obavezao okrivljenog da plati na ime paušala iznos od 30,00 eura, u korist
budžeta Crne Gore, a ovo imajući u vidu trajanje i složenost krivičnog
postupka, kao i imovno stanje okrivljenog.
Imovinsko-pravni zahtjev nije postavljen.
Sa izloženog oldučeno je kao u dispozitivu ove presude.
OSNOVNI SUD U ROŽAJAMA, dana 15.11.2013.g.
Zapisničar,S U D I J A,
Aida Luboder s.r.Milosav Zekić s.r.
PRAVNA POUKA: Protiv ove presude može se izjaviti žalba u roku od 8 dana od
dana prijema iste i to Višem sudu u Bijelom Polju, a preko ovog suda.