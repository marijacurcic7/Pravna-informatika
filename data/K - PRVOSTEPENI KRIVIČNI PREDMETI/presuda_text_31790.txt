VIŠI SUD U PODGORICI
Gž.br.2156/13
VIŠI SUD U PODGORICI, kao drugostepeni, u vijeću sastavljenom od sudija
Natalije Filipović, kao predsjednika vijeća i sudija Branimira Femića i
Radojke Nikolić, kao članova vijeća u pravnoj stvari tužioca Zorana Lončara iz
Bara, JMBG 1703979260045, koga zastupa punomoćnik Darko Hajduković, advokat iz
Bara protiv tuženih Države Crne Gore - Ministarstvo unutrašnjih poslova, koju
zastupa Zaštitnik imovinsko-pravnih interesa i Jovana Dragaševića iz
Podgorice, Konjički klub bb, Vranići, radi naknade štete iz radnog odnosa,
odlučujući po žalbi prvotužene izjavljene protiv presude Osnovnog suda u Baru
P.br.48/12 od 12.04.2013. godine, u sjednici vijeća održanoj dana 24.06.2013.
godine, donio je
P R E S U D U
Preinačava se presuda Osnovnog suda u Baru P.br.48/12 od 12.04.2013. godine, u
odnosu na prvotuženu, tako što se odbija kao neosnovan tužbeni zahtjev
tužioca, kojim je tražio da se prvotužena sa drugotuženim solidarno obaveže da
mu naknadi nematerijalnu štetu, po osnovu pretrpljenog straha u iznosu od
750,00 eura i na ime pretrpljenih duševnih bolova usled povrede prava ličnosti
iznos od 1.500,00 eura, sa zakonskom kamatom od presudjenja, pa do konačne
isplate.
O b r a z l o ž e nj e
Presudom Osnovnog suda u Baru P.br.48/12 od 12.04.2013. godine odlučeno je:
"Obavezuju se tuženi Država Crna Gora - Ministarstvo unutrašnjih poslova i
Dragašević Jovan da tužiocu Lončar Zoranu solidarno naknade nematerijalnu
štetu usljed pretrpljenog straha iznos od 750,00 eura i na ime pretrpljenih
duševnih bolova usljed povrede prava ličnosti iznos od 1.500,00 eura, sve sa
pripadajućom zateznom kamatom počev od 12.04.2013. godine, kao dana
presudjenja pa do isplate, sve u roku od 15 dana po pravosnažnosti presude,
pod prijetnjom prinudnog izvršenja.
Obavezuju se tuženi Država Crna Gora - Ministarstvo unutrašnjih poslova i
Dragašević Jovan da tužiocu solidarno naknade troškove postupka u ukupnom
iznosu od 881,25 eura, u roku od 15 dana od dana pravosnažnosti, pod
prijetnjom prinudnog izvršenja".
Protiv te presude prvotužena je blagovremeno izjavila žalbu zbog bitne povrede
odredaba parničnog postupka, zbog pogrešno i nepotpuno utvrdjenog činjeničnog
stanja i zbog pogrešne primjene materijalnog prava. Predložila je da se
presuda prvostepenog suda, u odnosu na prvotuženu ukine i predmet vrati istom
sudu na ponovno sudjenje ili pak, da se ista preinači i tužbeni zahtjev u
odnosu na prvotuženu odbije kao neosnovan.
Odgovora na žalbu nije bilo.
Po razmatranju spisa u smislu čl.379. st.1. ZPP-a, ovaj Viši sud je našao da
je žalba prvotužene osnovana.
Presuda prvostepenog suda u pobijanom dijelu je donesena bez učinjenih bitnih
povreda odredaba parničnog postupka, na čije postojanje ovaj sud pazi po
službenoj dužnosti, a na osnovu potpuno i pravilno utvrdjenog činjeničnog
stanja ali uz pogrešnu primjenu materijalnog prava.
Naime, u postupku koji je prethodio donošenju pobijane presude a na osnovu
izvedenih dokaza, koji su pravilno cijenjeni u smislu čl.9. ZPP-a je utvrdjeno
da je tužilac policijski službenik, da je izvršavajući usmeno naredjenje
dežurnog starješine Petković Vitomira dana 01.10.2010. godine sprovodio
drugotuženog do tunela "Sozina", gdje su trebali da ga preuzmu pripadnici
interventne jedinice iz Bara, te da ga je drugotuženi, koji je bio u
alkoholisanom stanju u toku vožnje napao, kojom prilikom mu je uputio riječi
"Ni sam ne znaš što mogu da ti napravim u toku vožnje", upirući prstima u
predjelu vrata govoreći mu: "Mogu da ti otvorim pištolj i da ti ga tu
nabijem", a potom ga uhvatio za opasač pokušavajući da mu oduzme službeni
pištolj. U postupku je utvrdjeno da je povodom ovog dogadjaja protiv
drugotuženog pred Osnovnim sudom u Baru vodjen krivični postupak, koji je
okončan pravosnažnom presudom K.br.61/11 od 04.10.2011. godine, kojom je
drugotuženi oglašen krivim za izvršenje krivičnog djela - napad na službeno
lice u vršenju službene dužnosti iz čl.376. st.3. KZ i izrečena mu uslovna
osuda. Nadalje, da je tužilac kritičnom prilikom usled radnji drugotuženog
doživio težak psihički stres, koji je rezultirao postraumatskim stresnim
poremećajem, čiji je dominantan simptom strah, koji je uslovio izmjenu
ličnosti tužioca, koja je ocijenjena kao dijagnoza - emocionalno nestabilna
ličnost.
Kod naprijed navedenog činjeničnog utvrdjenja, nižestepeni sud je usvojio
tužbeni zahtjev tužioca, s pozivom na odredbu čl.134. Zakona o radu, čl.172. i
čl.148. u vezi čl.207. ZOO-a obavezavši tužene da tužiocu solidarno naknade
tražene vidove nematerijalne štete, pri tom nalazeći da u konketnom nije bilo
mjesta za primjenu pravila o podijeljenoj odgovornosti propisanih čl.198.
ZOO-a.
Naime, prvostepeni sud je našao da odgovornost prvotužene proizilazi iz
propuštanja da preduzme radnje, kojima bi osigurala bezbjedne uslove rada a s
pozivom na čl.248. Pravilnika o načinu obavljanja odredjenih policijskih
poslova u primjeni ovlašćenja u obavljanju tih poslova.
Medjutim, osnovano se žalbom ukazuje da je presuda prvostepenog suda u odnosu
na prvotuženu donesena uz pogrešnu primjenu materijalnog prava, te da je
izloženi zaključak nižestepenog suda o odgovornosti prvotužene pogrešan.
Naime, imajući u vidu način nastanka predmetnog dogadjaja, po nalaženju ovog
suda tužilac, kao policijski službenik kritičnom prilikom u izvršavanju
povjerenog zadatka - sprovodjenje alkoholisanog lica - drugotuženog nije
postupao u skladu sa odredbama navedenog Pravilnika. Prednje, ako se ima u
vidu utvrdjena činjenica da je isti znao da sprovodi lice, koje je bilo u
alkoholisanom stanju, pa je s tim u vezi isti morao postupati sa povećanim
stepenom pažnje, s jedne strane. S druge strane, isti je ukoliko je smatrao da
će mu trebati pomoć za sprovodjenje alkoholisanog lica bio dužan da u smislu
čl.245. Pravilnika zatraži pomoć od policijskog službenika, što isti nije
učinio ili pak, upotrijebi sredstva za vezivanje, radi sprečavanja otpora lica
ili odbijanja napada usmjerenog na policijskog služenika saglasno čl.270.
st.2. Pravilnika. Pored navedenog, po nalaženju ovog suda u momentu nastanka
štete tužilac je obavljao poslove policijskog službenika, koji poslovi nose sa
sobom odredjeni profesionalni rizik i za koje poslove se za zasnivanje radnog
odnosa a shodno čl.63. Zakona o policiji pored opštih uslova traže i posebni
uslovi u smislu psiho-fizičke sposobnosti. Dakle, priroda redovnih poslova
koje je obavljao tužilac podrazumijeva njegovo izlaganje opasnosti, koje mogu
ugroziti njegov život i zdravlje, što znači predstavlja profesionalni rizik,
na koji rizik je tužilac pristao zasnivanjem radnog odnosa kod prvotužene.
Imajući u vidu naprijed navedeno presudu prvostepenog suda je u odnosu na
prvotuženu valjalo preinačiti i tužbeni zahtjev odbiti, kao neosnovan.
Kako drugotuženi žalbom nije pobijao presudu prvostepenog suda, to je ista u
tom dijelu ostala neizmijenjena.
S izloženog, a primjenom čl.387. tač. 4. ZPP-a, odlučeno je kao u izreci.
VIŠI SUD U PODGORICI
dana, 24.06.2013. godine
Predsjednik vijeća-sudija, Natalija Filipović,s.r.
Tačnost otpravka ovjerava
ovlašćeni službenik suda
​​​​​​​​​____