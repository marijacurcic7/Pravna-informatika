K. br.  04/784 
U IME NARODA
OSNOVNI SUD U PODGORICI , kao prvostepeni, krivični u vijeću
sastavljenom od sudije Jovović Željke, kao predsjednika vijeća, i sudija
porotnika Radević Angeline i Lopičić Vasa, kao članova vijeća, uz učešće
Rajković Danijele kao zapisničara, u krivičnom predmetu protiv optuženog J.
M. , iz Podgorice, zbog krivičnog djela zloupotreba službenog položaja iz
čl. 216 st. 4 u vazi st. 1 i 3 Krivičnog zakonika, rješavajući po optužnici
Višeg tužioca u Podgorici Kt. br. 377/02 od 15. 09. 2003. godine, nakon
završenog glavnog, javnog pretresa održanog dana 25. 02. 2011. godine, u
prisustvu zastupnika optužbe M. I. - zamjenika ODT-a Podgorica, optuženog J.
M. i njegovog branioca adv. D.T., donio je i javno objavio,  
P R E S U D U 
     **Optuženi**

          J. M., JMB xxxxxxxxxxxx, od oca Č. i majke M., rođene S., rođen
xx. 05. 1980. godine u Cetinju, sa prebivalištem u Cetinju ul. x P. br. x, po
zanimanju diplomirani ekonomista, zaposlen, oženjen, otac jednog mldb.
djeteta, srednjeg imovnog stanja, osuđivan presudom Osnovnog suda u Cetinju K.
br. 54/01 od 12. 10. 2001. godine zbog krivičnog djela iz čl. 172 st. 1 KZ RCG
(novčana kazna u iznosu od 150 DEM)  
     Na osnovu čl. 363 st. 1 tač. 3 Zakonika o krivičnom postupku

OSLOBAĐA SE OD OPTUŽBE 
Kojom je predstavljeno da je:  
U toku 2001. i 2002. godine u Podgorici, kao odgovorno lice - izvršni direktor
preduzeća DOO "D." Podgorica, zloupotrebom svog položaja u pogledu
raspolaganja tuđom imovinom pribavio sebi protivpravnu imovinsku korist, na
način što je nakon podnošenja tri prijave o zaključenju spoljnotrgovinskog
prometa - drvnih asortimana navedenog preduzeća, po kojima je izvršen izvoz
ovih asortimana i to za preduzeće  "S. I." - Barleta po prijavi br. 15 u
iznosu od 82.179,69 DEM u protivvrijednosti od 42.017,80 €, za preduzeće "D.
I." - Barleta po prijavi br. 14 u vrijednost od 132.433,51 DEM u
protivvrijednosti od 67.712,17 € i za preduzeće "J. L." - Bari po prijavi br.
18 u vrijednosti od 17.768,24 DEM protivvrijednosti od 9.084,76 €, koje
plaćene iznose u visini od 232.381,44 DEM u protivvrijednosti  od 118.814,73 €
nije uplaćivao  na račun oštećenog preduzeća "D." DOO, koji se vodi kod
Crnogorske komercijalne banke - Filijala Podgorica, već je navedeni iznos
novca prisvojio i time pribavio sebi protivpravnu imovinsku korist u ukupnom
iznosu od 118.814,73 €,  
- čime bi izvršio krivično djelo zloupotreba položaja u privrednom poslovanju
iz čl. 272 st. 3 u vezi st. 1 Krivičnog zakonika.  
     Troškovi krivičnog postupka  padaju na teret budžetskih sredstava suda.

O b r a z l o ž e nj e
Optužnicom Višeg tužioca u Podgorici Kt. br. 377/02 od 15. 09. 2003. godine
stavljeno je na teret optuženom J. M. izvršenje krivičnog djela zloupotreba
službenog položaja iz čl. 216 st. 4 u vazi st. 1 i 3 Krivičnog zakonika pa je,
nakon što se Viši sud u Podgorici oglasio stvarno nenadležnim, zasnovana
nadležnost Osnovnog suda u Podgorici, a time i ODT Podgorica, pa je zamjenik
ODT Podgorica M. I., zastupajući optužnicu na glavnom pretresu precizirao istu
kao u izreci presude i izmijenio pravnu kvalifikaciju, te je ostajući pri
takvo preciziranoj optužnici, konačno predložio da sud optuženog oglasi krivim
i osudi po zakonu.
Optuženi J. M.u svojoj odbrani navodi  da su njegov otac i Đ. N. bili
prijatelji 40 godina i da je iz tog razloga sredinom 2000. godine, na predlog
Đ. N., a sa namjerom da pomogne svom prijatelju njegov otac investriao u firmu
"D." jer je Đ. imao probleme sa poslovanjem u ovoj firmi. Na taj način njegov
otac je kupio udio u firmi, a uložio je 200.000,00DM, te taj udio podijelio na
njega, brata M., a dio je zadržao za sebe. Navodi da je krajem 2000.godine
počeo da radi kao direktor firme "D." međutim, do februara i marta 2001.godine
nije išao na posao već je dolazio po pozivu i da iskreno kaže, vršio trkačke
poslove. Tada je imao 20 godina, pa je cijeli posao vodio Đ., a on je
završavao poslove u banci, na carini i vršio nebitne poslove za firmu,
administrativne poslove, a tom prilikom ni u jednom dijelu nije učestvovao u
odlučivanju. Navodi da je firma "D." kada je on počeo da radi, dakle početkom
2001.godine, uzela kredit u iznosu od 200.000,00DM, a ovo da  bi platili
nagomilane obaveze i on je tada upoznao oca sa ovom činjenicom, jer mu se
činilo da firma ne ostvaruje nikakvu dobit, jer su u to vrijeme dospijevale
nove obaveze, a novac koji su dali je trebalo da bude uključen u firmu, ali
otac mu je odgovorio da ga N., kao dugogodišnji prijatelj, neće prevariti i
nije obratio pažnju na njegovo ukazivanje. Naveo je da je njegov otac N.
predao iznos od 200.000,00DM, nakon što je potpisao ugovor o investiranju u
ovoj firmi  i nakon ovjere ugovora u sudu, ali taj novac nikada nije unijet u
firmu. Navodi da se sa vlasnikom  firme  "S. I." i "D. I.", misli da se radilo
o čovjeku čije je ime F., sreo svega dva puta i to jednom u Cetinju i jednom u
"Odžacima", kada je bio u društvu sa N.Đ. i tada nije sa F. razgovarao o
poslu, pojašnjavajući da nije znao da govori italijanski, pa je faktički samo
prisustvovao prilikom ova dva susreta, a sa F.je razgovarao Đ.. U tom periodu
počeo je izvoz otpada  od njihove prouizvodnje i sjeća se da je vrijednost
šlepera ovog otpada bila 7.000,00DM, počeo je izvoz, i on je išao na carinu
radi regulisanja ovog izvoza, ali samo administrativno, kako je već rekao. U
septembu ili oktobru 2001.godine je shvatio da poslovanje firme nije u redu,
jer nije vršeno plaćanje za ovaj izvoz pa je i nakon toga upozorio oca da
nešto nije u redu sa ovim poslovanjem, a što je čini mu se i otac tada
shvatio. U to vrijeme nije bilo platnog prometa u Crnoj Gori pa je novac
stizao iz poslova sa inostranstvom kod CK banke, a nakon toga CKB ih je
obavještavala o izvršenim uplatama, ali kako su bili kreditno zaduženi taj
novac je prebacivan za otplatu kredita a ostatak, ako ga je bilo, uplaćivan je
na račun firme "D.". U to vrijeme Đ. i on su imali deponovan potpis, ali je
tada bio zadužen samo za obaveze, tako da je u svom poslu bio upućen na
radnike i obavezan prema CG Šuma, a nikada nije učestvovao u odlučivanju oko
poslovanja i realizacija robe firme. U to vrijeme firmu je zastupala M. O.,
ali to zastupanje nije bilo stvarno, već je išla uplata novca za izvoz. Što se
tiče firme "Y.", a to je plaćanje po prijavi br.18 koje mu se stavlja na
teret, preko nje, navodi da uopšte ne zna ko je vlasnik te firme niti je ikada
učestvovao u ovom poslovanju, znao je da firma "D." posluje sa njim, ali ništa
ne zna o ovom poslovanju. Tvrdi da za sve što mu se stavlja na teret, a to su
naplate novca po prijavama br.15, 14 i 18, nema nikakvog udjela, nije uzeo
novac, niti je imao priliku za to. Navodi da je 2002.godine pošao za Englesku
i nije ni znao da se protiv njega vodi postupak, a 2006.godine, kada je došao
u CG, odmah je priveden po potjernici. Pojasnio je da mu nije bilo poznato da
je od strane ovih italijanskih firmi vršeno plaćanje u gotovom novcu, a to bi
predstavljalo i kršenje zakona, jer zašto bi nešto što je izvezeno regularno
bilo plaćeno u gotovini, te da se njegov otac sa vlasnikom firme "S. I." i "D.
I." izvjesnim F. sreo samo jednom i to u Odžacima, a to je bila prilika o
kojoj je pričao i u kojoj je i on učestvovao, a otac je učestvovao u razgovoru
koliko i on, odnosno još manje. Dalje je naveo da mu nije poznato da je novac
od prodaje udjela u firmi  R. D. i D. V. išao u firmi, te da je jednom sa
Đ.bio u Italiji i tada se Đ. sreo sa M. O., ali je to bila više turistička
posjeta jer ih je povela u posjetu firmi koje se bave proizvodnjom namještaja,
a to nisu firme koje su navedene u optužnici. Konačno je naveo da je firmu
napustio odnosno dao ostavku u martu ili aprilu 2002.godine, ali je i nakon
napuštanja firme imao probleme jer su se otac i on, zbog plaćanja obaveza u
firmi, bili privatno zadužili, zbog čaga je njegov otac izgubio cjelokupnu
imovinu koju je imao u Beogradu i  na Cetinju. U završnoj riječi se pridružio
završnoj riječi svog branioca.
Branilac optuženog je u završnoj riječi detaljno elaborirala cjelokupni
dokazni postupak i u konačnom, nalazeći da nema dokaza da je okrivljeni J.
izvršio krivično djelo koje mu se stavlja na teret, predložila da sud donese
presudu kojom se   njen branjenik oslobađa optužbe.
U dokaznom postupku sud je saslušao svjedoka J. Č., po saglasnom predlogu
stranaka pročitao iskaze svjedoka Đ. N., D.V., R. D., D. K.., F.P.i L.T.,
pročitao rješenje Privrednog suda u Podgorici Fi. 2731/00 od 11. 10. 2000.
godine, izvještaj po osnovu spoljnotrgovinskog prometa (prijava) sačinjen od
CB Crne Gore na dan 16. 07. 2003. godine,  prijave o zaključenom
spoljnotrgovinskom poslu (br.14,15 i 18), dopis sa prilogom CB Crne Gore br.
0103-2131/2-2003 od 15. 07. 2003. godine i 16. 06. 2006. godine, po saglasnom
predlogu stranaka pročitao nalaz i mišljenje vještaka finansijske struke U. D.
od 16. 04. 2003 i 11. 11. 2005. godine, dopunu nalaza od 24.07.2003. godine i
pojašnjenje na glavnom pretresu od 14. 12. 2005. godine, pročitao fotokopije
tri telegrama, kao i izvještaj Uprave policije PJ Podgorica Ispostava Cetinje
iz kaznene evidencije na ime optuženog J.M.od 20. 01. 2003. godine.
Svjedok J. Č., u svom iskazu u prethodnom postupku navodi da je firma DOO "D."
mješovita firma koju je u početku osnovao Đ. N. sa dvoje italijanskih
državljana D. M. i M. O., pri čemu je veći dio kapitala bio u kosrist
Italijana. U Kolašinu je napravljen pogon za preradu drvnih elemenata koji bi
se koristili za proizvodnju namještaja a sve je to bilo isporučivano
italijanskim partnerima. U ovom obliku Firma je radila sve do oktobra mjeseca
2000. godine. U jednom razgovoru Đ. mu je rekao da ima problema sa
Italijanima, da bi htio da smanji njihov ulog, rekavši mu tom prilikom da
firma uglavnom pozitivno posluje, te da je trebalo 300.000 DM da se promijeni
odnos kapitala u korist Crnogoraca i da jedna akcija košta 10.000 DM. Navodi
da je izrazio spremnost da kupi određeni broj akcija na ime i u korist svojih
sinova, s tim da oni dobiju status zaposlenih u firmi. Kako je on bio direktor
i suvlasnik firme M.u Podgorici i u Beogradu, koja se bavi proizvodnjom i
prometom ljekova, predložio je Đ. da izvrše prenos dijela kapitala ove firme u
korist firme "D.", pa je kupio 200.000 DM akcija na svoje i ime svojih sinova
M. i M., protiv koga se vodi postupak. Na predlog Đ., njegov sin M. je preuzeo
direktorsku funkciju u ovoj firmi, jer  je Đ.rekao da bi se posvetio radu na
terenu, a da M. preuzme poslove kontakta sa bankama, carinama i ostale
administrativne poslove. Navodi da, Đ. mimo njegovog znanja, skrivajući,  vrši
novu procjenu imovine preduzeća, bez ikakve dokumentacije i bez učešća
meritornih kuća ili suda i povećava kapital firme "D." na 1.567.916 DM, pri
čemu on   kao magistar ekonomskih nauka zna da nije ispoštovana metoda ni po
principu tržišne, ni po principu prinosne metode, nakon čega je on kupio
200.000 DM akcija. Takođe je bez njegovog znanja R. D. prodao akcije firme,
istina obavještavajući ga da prodaje svoje akcije, a i to je urađeno mimo
zakonske procedure, bez odluke Skupštine akcionara a ugovor ne prati i dokaz o
plaćanje. Akcije je po istom principu prodao i svom sestriću D. V. P. V.je
upisan u akcionare društva sa dvije akcije. Na bazi ovakve preraspodjele
akcija i vlasništva 11.10.2000. godine se vrši ponovni upis u sudski registar
Privrednog suda u Podgorici, gdje su pobrojani svi akcionari a po tom rješenju
je njegov sin M. imenovan za direktora društva, gdje profesionalno posao
obavljaju on i Đ. N.. Nezadovoljan statusom u firmi šef proizvodnje V. Z. svoj
paket akcija prodaje D. V., tako da on posjeduje akcije po dva ugovora. Navodi
da mu je M., po imenovanju za direktora, rekao da Đ. novac od akcija koje je
prodao nije uplatio na žiro račun firme, pa je pitao N.i on mu je rekao da
više nikad u kući neće ostati bez 100-200 000 DM, a kad ga je pitao sa čim će
da rade, rekao je da će se snaći, da će uzimati kredite. Nakon toga, počinju
da uzimaju kredite, dolazi do zastoje u proizvodnji u Kolašinu, nema novca za
sirovine, ne isplaćuju se zarade zaposlenima, ne plaćaju doprinosi i ostale
dadžbine i firma na određeni način ide u propast, zbog čega uzimaju kredite i
firma počinje da radi. Pojašnjava da su novac uzimali od Komercijalne banke,
Sigurne ženske kuće-iznos od 80.000 DM kao i privatnih lica npr. Iznos od
110.000 eura od Ć. Z. iz Njujorka. Taj novac je njegov sin uplaćivao
isključivo na račune firme, a kamate su plaćali Sigurnoj ženskoj kući i Ć.Z.
na ruke. Navodi da je u februaru mjesecu 2001. godine, imao srčane probleme i
rađene su mu dvije operacije, iz kog razloga do septembra mjeseca nema nikakve
kontakte niti zna šta se radi u firmi, a po dolasku na Cetinje se interesuje i
kažu mu da roba ide za Italiju ali da ima problema u naplati i da Italijani ne
plaćaju isporučenu robu u predviđenim rokovima, zbog čega firma ponovo zapada
u finansijske teškoće. Na njegovo obraćanje Đ. N. zašto se ne angažuje malo
više oko firme, on mu odgovara da želi da se povuče iz firme, pa insistira kod
Đ., govoreći da to ne može tako jer ih je sve uvukao u posao našto mu je on
rekao doslovce »baš me briga«. Tada je akcionare obavjestio da istupa iz
društva a svoje akcije prenosi na svoja dva sina. Cijelo to vrijeme M. A.iz
Podgorice vodi finansijske knjige i prilikom izrade završnog računa za 2001.
godinu zamolila ga je da joj pomogne, pa je A. predložio da se u to uključi
Đ., na što mu je ona odgovorila da on neće da čuje za to, pa sa A.radi završni
račun i tada utvrđuje da on pokazuje enormne gubitke, i pored rasta
proizvodnje u odnosu na predhodne godine, finansijsko poslovanje je negativno.
Tada mu je A. u gubicima, pa prave završni račun koji je bio slika stvarnog
stanja firme po kome Italijani imaju 900.000 DM akcija, te pita Anu šta rade
Italijani, na što mu ona doslovce odgovara da njih to ne interesuje, sa njima
kontaktira Đ. i oni su se namirili. Tada mu je M. rekao da je i on
pozajmljivao novac i ulagao u firmu a novac je pozajmljivao sa kamatom. Tada
razgovara sa Đ.i pita ga za stanje u firmi, upozoravajući ga da je M. mogao
postaviti za direktora u svojoj firmi, ali ga je dao za direktora kod njega,
na što mu Đ. odgovara da za to neće da zna, nakon čega se obratio dioničarima
u pisanoj formi i upozanao ih sa stanjem u firmi a Đ.je molio da se angažuje
revizorska kuća da utvrdi koje doveo firmu u ovu poziciju, ali u trećem
mjesecu 2002. godine povjerilac Ć., kome se dugovao novac, preuzima firmu,
nakon čega je M. podnio ostavku na mjesto direktora. Naveo je i to da je u
kasnijem periodu vraćao dugove koje je, radi ulaganja u firmu, napravio njegov
sin i zbog toga prodavao svoju imovinu. Pojasnio je da se spoljno trgovinsko
plaćanje u tom periodu vršilo u jasno propisanoj formi, preko poslovnih
banaka, u konkretnom slučaju to je bila Crnogorska komercijalna banka kod koje
je »D.« imala devizni račun, tako da je bilo nemoguće uzeti keš od
inopartnera, pa isključuje mogućnost da je njegov sin iz Italije mogao i
dobiti keš i donijeti ga u Crnu Goru u džepu, a posebno kod činjenice da je
platni promet između Italije i Crne Gore funkcionisao, te činjenice da je M.
samo jednom, sa Đ., bio u Italiji i sumnja da ga inopartneri i poznaju, pa je
nelogično da momku od 20 godina daju novac na ruke da ga donese u Crnu Goru, a
posebno iznos novca za koji se M. tereti. Konačno navodi, da za cijelu
situaciju krivi sebe, jer je vjerovao Đ. i što mu je na povjerenje dao svog
sina da bude direktor.
Svjedok Đ. N., u svom iskazu u predhodnom postupku navodi da je jedan od
osnivača i akcionara DOO »D.« a J. M.je imao svojstvo odgovornog lica-
direktora po aktima o osnivanju. Društvo se između ostalog bavilo proizvodnjom
i izvozom drvnih asortimana i imali su poslovne odnose sa inostransvom, gdje
su izvozili drvne elemente. Po izvještaju Centralne banke CG po osnovu spoljno
trgovinskog prometa J. M. nije predao banci iznos od 109.532,61 DM, koji novac
je primio od kupaca, a to je bio dužan da uradi po zakonu o deviznom
poslovanju, koji novac je prisvojio za sebe i na taj način oštetio društvo,
odnosno osnivače. Na glavnom pretresu od 14.12.2005. godine je pojasnio da je
na osnovu pismenih izjašnjenja vlasnika preduzeća iz Italije, kojima su
izvezeni drvni sortimenti od 25.06.2002. godine i 27.06.2002. godine, utvrdio
da je izvršeno plaćanje od stranih kupaca robe i to u kešu, na ruke J.M.,
tadašnjem direktoru preduzeća »D.«, koje iznose J. nije uplatio na žiro račun
preduzeća. Priložio je izjašnjenja Ino kupaca, koja su poslata faksom, izuzev
izjašnjenja kod prijave 17, jer kupac nije htio dostaviti izjašnjenje bez
zahtjeva suda. Dalje je pojasnio da ne zna da li ima potvrda potpisanih od
strane J. da je novac za izvezenu robu primio na ruke, te da lično poznaje ove
ino kupce i da zasigurno vjeruje da je njihovo izjašnjenje da su kupljenu robu
platili u kešu J. tačno te da je u tom periodu vršena naplata u kešu, koje
odobrenje je »D. imala.  Dalje je pojasnio da se svaka izvršena naplata u kešu
upućuje na žiro račun preduzeća kod poslovne banke, ali se mora kod uplate
prezentirati i odobrenje Narodne banke da je bila dozvoljena naplata u kešu.
Navodi da J. nije pitao ništa oko ovog novca, a J.su dionice kupili od ino
vlasnika na način što ih je on lično povezao sa ovim licima. Navodi da je sa
ovim firmama poslovao od 1998 godine, moguće 1990 pa nadalje te da je lično,
za isnos od 200.000 DM udjele ino vlasnika prenio na J. Č., M. i M.,  a ne zna
koliki je to procenat u cjelokupnoj vrijednosti preduzeća. J. M. je za
direktora postavljen 01.10.2000. godine a posao za predmetne naloge je radio
od 24.04.2001. godine pa nadalje, do kada je to on radio zajedno sa M..
Pojašnjava da je sporne poslove dogovorio on, zajedno sa J., a da su nalozi
koji su navedeni po datumima bili samo formalna potvrda navedenih poslova da
se može izvršiti izvoz. Nakon godinu dana, nakon što je od J.M. optužen da je
u »D.« ostavio dugove, je vršio provjeru da li je od Italijana isplaćen ovaj
izvoz, i tada je dobio izjašnjenje od ino kupaca. Pojasnio je da je naplata u
kešu vrešena uz odobrenje Narodne banke, jer je takva bila praksa, te da je u
kešu vršeno plaćanje samo drvenih elemenata za proizvodnju gajbica, dok je
ostala naplata za izvoz drvnog asortimana vršena preko žiro računa, a naplata
je u kešu vršena na način što je predstavnik ovih preduzeća iz Italije donosio
novac ili slao po vozaču, koji je preuzimao robu. U oktobru 2000 godine je sa
J. bio u Italiji, nakon čega je J.sam kontaktirao sa ovim kupcima. Posebno je
pojasnio da je bila praksa da Ino kupci po predstavnicima ili vozačima šalju
novac, da je tako činjeno i dok je on bio direktor preduzeća, a novac koji je
na taj način dobijao je odmah uplaćivao na žiro račun preduzeća kod poslovne
banke, da lice kome je predavao novac nije ništa potpisivalo, ali je ino kupac
imao dokaz da je novac poslat jer mu je to lice potpisivalo potvrdu da je
novac od njega preuzeo da ga preda prodavcu u CG. Tvrdi da se nije dogodilo i
da je nemoguće da lice po kome je novac upućen isti nije predao jer nakon
izvršenog plaćanja mu ne bi dalje išla roba. Na glavnom pretresu od 17. 03.
2009. godine je dodao da je podatak da je novac isplaćen na ruke J. M. dobio
od ovlašćenih lica u tim firmama, tačnije za firmu "S. I." i "D. I." od
direktora i vlasnika F. i komercijaliste Ž., a za "Y." od suvlasnika S..
Ponovio je da je i on, dok je bio direktor, u toku 2000. godine, novac primao
na ruke u Podgorici u kancelariji ili u Kolašinu, u zavisnosti od toga gdje
donose fakture, a novac je primao od vozača, vlasnika, ili drugog lica po kome
je ovaj novac poslat, a takav je bio običaj da se za isporučenu robu plaćanje
vrši u gotovom novcu. Navodi da je u gotovom novcu novac primao više puta i to
po fakturama, tako da je ponekad bilo i više faktura u toku mjeseca, pa se
plaćanje vršilo ponekad i po tri fakture od jedanput, a iznos novca po fakturi
je iznosio od 2 do 5-6.000 DEM, a nikad se nije došlo u situaciju da ovaj dug
iznosi 100.000, jer se plaćanje vršilo najkasnije za dvadeset dana. Ne zna
otkud toliki iznosi koje je optuženi primio na ruke po prijavama br. 14, 15 i
18, vjerovatno zbog toga što ove fakture nisu pravdane, a novac nije uplaćivan
u banku. Pojasnio je da s obzirom da su prijave br. 14 i 15 iz 2001. godine, a
br. 18 iz 2002. godine,  optuženog nije pitao gdje je novac, iz razloga što je
roba i dalje išla, a što je značilo da je vršeno plaćanje, jer čim je roba
išla iz fabrike bio je siguran da je izvršeno plaćanje, pa je mislio da je
novac kod M. i da će isti uplatiti kod poslovne banke. Nakon M. stupanja u
firmu on je radio još dva mjeseca i bavio se proizvodnjom, a posle više nije
bilo potrebe, a i zbog zdravstvenog stanja više nije išao u firmu.
Svjedok D. V.u svom iskazu navodi da je jedan od akcionara firme "D." DOO iz
Podgorice i to na vrijednost od 10% akcija, dakle negdje od oko 140.000 DM.
Zna da je optuženi na Skupštini društva imenovan za direktora i do određenog
trenutka imao povjerenje akcionara. Po njegovom saznanju J.je naplatio u kešu
dio realizovanog izvoza, koji novac nije prijavio Centralnoj banci Crne Gore,
već je isti prisvojio. Na glavnom pretresu je pojasnio da je novac u firmu
"D." uložio iz čistih prijateljskih odnosa, a poslovalo se na bazi povjerenja,
tako da nije direktno učestvovao u radu ove firme, niti se bavio poslovima oko
proizvodnje i izvoza, pa mu ti podaci nisu ni poznati. Poznato mu je da je
izvoz vršen u inostranstvu a gotovinsko plaćanje se vršilo Centralnoj banci.
Podatke da su vlasnici firmi iz Italije uplatili dugovani novac dobio je u
svojoj kancelariji u Podgorici, gdje je bio prisutan Đ. N., koji je pozvao
firme iz Italije i oni su mu putem faksa dostavili podatke da je novac
naplaćen. Napomenuo je da je vlasnik u toku 2000. godine bio Đ. N., koji je
njegov ujak, na čiji poziv, kao i J.Č., je i ušao u firmu "D." i uložio svoj
novac. Pojasnio je da je novac u firmu uložio na način što je od B., kome se
ne sjeća imena, preuzeo na ime kompezacije dio firme, a drugi dio je stekao na
način što je dokapitalizacijom firme uplatio na Skupštini akcionara, ne sjeća
se koji iznos novca, a kasnije mu je javljeno da su akcije firme porasle, što
je predstavljalo njegov ulog u firmi, o čijoj visini se ne može precizno
izjasniti, a od firme na ime dokapitalizacije nije dobio potvrdu ili neki
drugi dokument.
Svjedok R. D.u svom iskazu u prethodnom postupku navodi da je u pitanju bilo
dioničko društvo od kojih je on bio jedan od osnivača i dioničara. U početku
je direktor bio Đ. N., a kada se on uključio Skupština društva je za direktora
sa svim ovlašćenjima imenovala J.M.. Društvo se bavilo proizvodnjom i prometom
drvnih asortimana i najviše se radilo sa Italijom. Ovi poslovi su morali da se
rade po Zakonu o deviznom poslovanju, čitav promet i poslovanje je moralo ići
preko Centralne banke CG, ali je na Skupštini društva utvrdjeno da je J. M.
pokušao nešto da radi sa fiktivnim papirima, da bi navodno pokrio dobioze u
poslovanju. Kada su posumnjali u njegovo poslovanje tražili su da se izvrši
kompletan uvid u poslovanje preduzeća i tada se okrilo da je J. naplatio
potraživanja od italijanskih preduzeća, a da to nije prijavio preko Centralne
banke. Na glavnom pretresu je dodao da oko naplate potraživanja za izvršeni
izvoz firme "D." ne zna ništa. Sjeća se da su na Skupštini akcionara
raspravljali oko nekih nenaplaćenih potraživanja iz Italije i donijeli
zaključak da se ta potraživanja naplate. Zna da je ovo preduzeće prodato R.D.,
čiji punomoćnik je bio I. V., a posle je preduzeće zamijenjeno za poslovni
prostor u Beogradu u nesrazmjernoj vrijednosti, zbog čega je on kao dioničar
oštećen za prodate akcije, koji novac je on na ruke isplatio Đ. N., a Đ. ga
kada je prodao preduzeće nije obeštetio. Navodi da je tačno da je u svojoj
izjavi pred istražnim sudijom naveo da je tadašnji direktor J. naplatio
potraživanja od Italijanske firme ali je on o tome upoznat od Đ. koji je
kontaktirao sa italijanskim kupcima i Centralnom komercijalnom bankom, pa sada
ne može da tvrdi  da je J. i naplatio ova potraživanja što je prethodno
izjavio, jer je on i ostali akcionari o ovome, kako je naveo, upoznat od
strane Đ.. Pojasnio je da je za akcije Đ. N.ispatio 50.000 DM i tada je od Đ.
tražio da taj novac uplati na žiro račun preduzeća "D." na način što bi prenio
novac sa žiro računa svoje firme, ali mu je Đ. saopštio da mu takav način
prodaje ne odgovara i tražio isplatu na ruke, što je on i uradio. Navodi da
nije upoznat na koji način je vršeno plaćanje potraživanja firme, te da je
odmah na početku, kada je J. izabran za direktora, i kasnije tokom poslovanja,
vršena pozajmica i uzimani krediti od banaka da bi firma mogla poslovati, što
ukazuje na činjenicu da su problemi u poslovanju nastali prije nego što je J.
izabran za direktora, jer firma nije imala obrtnih sredstava za normalno
poslovanje i izmirenje za dobavljače. Pojasnio je da je u informacije koje je
dobijao od Đ.N. posumnjao nakon odlaska J. iz firme, na osnovu dokumenata do
kojih je došao njegov advokat u postupku koji se vodi kod Privrednog suda, po
pitanju prodaje akcija firme.
Svjedok D. K., je u svom iskazu datom na zapisniku od 18.05.2010. godine naveo
da je on zakonski predstavnik preduzeća "S.I." koje se bavilo proizvodnjom
drvne ambalaže za voće i povrće. Preduzeće je u 2001. godini imalo poslovne
odnose sa preduzećem DOO "D." iz Podgorice, od koga je kupovalo drvene
elemente za ambalažu, a ukupni iznos kupljene robe je 81.357.822 italijanskih
lira, a isporuka je vršena u više tranši. Roba je plaćana u gotovini, u
trenutku istovara, na ruke vozaču po prethodno postignutom dogovoru sa
rukovodiocima preduzeća. Ne sjeća se ko je bio inostrani posrednik u
trgovačkim pregovorima, a ne poznaje, niti je upoznao direktora preduzeća DOO
"D." J.M..
Svjedok F. P. u svom iskazu navodi da je bivši osnivač i zakonski zastupnik
preduzeća "D. I.", čiji je bankrot proglašen dana 24.02.2002. godine, od
strane suda u Torinu. Preduzeće se bavilo proizvodnjom drvene ambalaže za voće
i povrće i imalo poslovne odnose sa DOO "D." iz Podgorice u toku 2000. i 2001.
godine. Navodi da je po njegovom sjećanju vrijednost kupljene robe iznosila
ukupno sedamdeset miliona lira, a isporuka je vršena u više tranši i koliko se
sjeća bilo je ukupno sedam-osam isporuka. Plaćanje robe uvijek je vršeno u
gotovini, preko vozača koji je istovarao robu ili na ruke nekog gospodina N.
D., za kojeg misli da je bio osnivač inostranog preduzeća. Navodi da ne može
pokazati dokumentaciju preduzeća jer je preduzeće u međuvremeno otišlo u
stečaj. Navodi da je on lično vodio poslovne pregovore sa gospodinom N. D.,
koji je bio predstavnik preduzeća DOO, a ako pamti dobro čuo je da se pominje
ime J. M. od strane nekih jugoslovenskih vozača koji su dolazili da istovaraju
robu u njegovom preduzeću.
Svjedok L.T., u svom iskazu navodi da je vlasnica nekretnine-stana, te da je
poznavala gospodina S. Z. i istom je izdavala svoj stan,  u kome je S. živio u
toku 2009. godine, a nakon toga više nije vidjela S..
Iz Rješenja Privrednog suda u Podgorici Fi. 2731/00 sud je utvrdio da je dana
11. 10. 2000. godine, izvršen upis promjene sjedišta, osnivača i lica
ovlašćenog za zastupanje Predlagača “D.”DOO  Podgorica te je kao ovlašećeno
lice za zastupanje upisan J.M., direktor Društva.
Iz izvještaja po osnovu spoljnotrgovinskog prometa (prijava) Centralne banke
Crne Gore od 16. 07. 2003. godine i dopisa sa prilogom CB Crne Gore br.
0103-2131/2-2003 od 15. 07. 2003. godine, sud je utvrdio da je preduzeće “D.”
u periodu od 12.01.1998. godine do 07.03.2002. godine imalo ukupno 19 prijava
od čega je svih 19 realizovano, ali nisu naplaćene prijave od 14 do 19 te je
od ukupno prijavljenih 1.960,607.49 realizovano 1,086,195.67, a naplaćeno
692,624.40 eura.
Iz dopisa Centralne banke Crne Gore od 16. 06. 2006. godine sud je utvrdio da
Centralna banka, po predmetnim prijavama nije izdavala nikakva odobrenja za
naplatu izvezene robe u efektivnom stranom novcu.
Iz prijava o zaključenom spoljnotrgovinskom poslu, sud je utvrdio da je
preduzeće “D.” doo Podgorica na ime izvoza prijavilo po prijavi  br.14 izvoz
za “D. I.” Italija vrijednosti fakture 302,791,76 DM, po prijavi br. 15 izvoz
za “S. I.” Italija vrijednosti fakture 172,500,00 DM i po prijavi br.18 izvoz
za “Y. L.” Italija vrijednosti fakture 58.800,00 eura.
Iz nalaza i mišljenja vještaka finansijske struke U. D. od 16. 04. 2003 i 11.
11. 2005. godine sud je utvrdio da je u toku 2001 i 2002. godine preduzeće D.
iz Podgorice po osnovu spoljnotrgovinskog prometa izvezlo drvnih asortimana u
vrijednosti od 765.494,99 DM, što predstavlja 391.391,37 eura. Na osnovu
dokumentacije iz Crnogorske komercijalne banke Podgorica, na žiro račun
preduzeća D. je uplaćeno u periodu od 01.01.2001 do 31.12.2002. godine iznos
od 315.887,01 euro i to 244.259,66 euro u toku 2001. godine i iznos od
71.625,37 eura u 2002. godini. Vještak zaključuje a je preduzeću D. ostalo
nenaplaćeno o osnovu izvoz drvnih asortimana od ino kupaca iznos od 75.504,36
eur. U dopuni nalaza od 24.07.2003. godine vještak je naveo da  po prijavi o
zaključenom spoljnotrgovinskom poslu br. 14 od 24.04.2001. godine sa
preduzećem "D. I." - Barleta u vrijednost od 302.791,76 Dem je realizovano
132.433,51 DM  od čega ništa nije naplaćeno,  po prijavi br. 15 od 24.05.2001.
godine gdje je prijavljen izvoz od 172.500,00 DM a realizovano 82.179,69 DM sa
preduzećem "S.I." - Barleta nije ništa naplaćeno i  i sa preduzećem "J. L." -
Bari po prijavi br. 18 od 31.01.2002. godine gdje je prijavljen izvoz robe od
58.800,00 eura i realizovano 9.084,76 €, nije ništa naplaćeno. Vještak je
konstatovao da je, prema Zakonu o Narodnoj banci Jugoslavije i Zakonu o opštem
upravnom postupku, Guverner Narodne banke mogao rješenjem odobriti
preduzeću”D.” da izvrši naplatu od stranog lica u efektivnom stranom novcu i
samo po tim uslovima strano lice je moglo da gotovinski isplati odgovornom
licu preduzeća “D.” određeni iznos novca za izvezenu robu. U originalnoj
dokumentaciji Centralne banke Crne Gore ne postoji Rješenje Guvernera Narodne
banke o odobrenju naplate duga od stranog lica pa vještak zaključuje da
inostrani kupci nisu mogli ni po našim, ni po inostranim propisima izvršiti
gotovinsko plaćanje kupljene robe, jer takvo odobrenje nisu imali od nadležnih
banaka u zemlji i inostranstvu. U nalazu od 16. 04. 2003 vještak je novčane
iznose predstavljene u DM preračunao i izrazio u eurima. Vještak je na glavnom
pretresu od 14. 12. 2005. godine, izjavio da kod Narodne banke provjerom nije
našao da je ta banka dala odobrenje preduzeći D. da naplatu vrši u gotovom
novcu a kod Komercijalne banke nije našao ni jednu uplatu koja je vršena na
žiro račun preduzeća na način kako je to predstavio svjedok Đ. N. na glavnom
pretresu, jer u banci nema nikakvih dokaza, a bilo je drugih uplata preko
inostranih banaka.
  U tri telegrama- dopisa dostavljenih putem faks-a i to jedan od firme Y. L.
potpisan od Z. S., kao ovlašćenog predstavnika, te firmi S. I., vlasništvo P.
F. & C i D. I., vlasništvo P. F. & C je konstatovano da su obaveze prema firmi
„D.“ izmirene, a u identičnim dopisima firmi S. I. i D.I. i da je novac u
gotovini dostavljen direktno na ruke gospodinu J. M..
Cijeneći provedene dokaze pojedinačno i u njihovoj vezi i dovodeći ih u vezu
sa odbranom optuženog, u kojoj negira da je preuzeo i prisvojio novac na način
predstavljen u optužnici sud nalazi da nema dokaza da je optuženi izvrši
krivično djelo stavljeno mu na teret, zbog čega je optuženog, shodno čl. 363
st. 1 tač. 3 Zakonika o krivičnom postupku, oslobodio od optužbe.
   Naime, optuženom se stavlja na teret da je u toku 2001. i 2002. godine u
Podgorici, kao odgovorno lice - izvršni direktor preduzeća DOO "D." Podgorica,
zloupotrebom svog položaja u pogledu raspolaganja tuđom imovinom pribavio sebi
protivpravnu imovinsku korist, na način što je nakon podnošenja tri prijave o
zaključenju spoljnotrgovinskog prometa - drvnih asortimana navedenog
preduzeća, po kojima je izvršen izvoz ovih asortimana preduzećima  "S. I." -
Barleta po prijavi br. 15, "D. I." - Barleta po prijavi br. 14 i za preduzeće
"J. L." - Bari po prijavi br. 18,  u vrijednosti kako je to navedeno u izreci
presude, nije uplaćivao na račun oštećenog preduzeća "D." DOO, koji se vodi
kod Crnogorske komercijalne banke - Filijala Podgorica, već je novac prisvojio
i time pribavio sebi protivpravnu imovinsku korist u ukupnom iznosu od
118.814,73 €, čime bi izvršio krivično djelo zloupotreba položaja u privrednom
poslovanju iz čl. 272 st. 3 u vezi st. 1 Krivičnog zakonika.
Optuženi J. M. u svojoj odbrani navodi da je krajem 2000.godine počeo da radi
kao direktor firme "D." međutim, do februara i marta 2001.godine nije išao na
posao već je dolazio po pozivu i vršio trkačke poslove a cijeli posao je vodio
Đ., a on je završavao poslove u banci, na carini i vršio nebitne
administrativne poslove za firmu. Tvrdi da za sve što mu se stavlja na teret,
a to su naplate novca po prijavama br. 14, 15 i 18 nema nikakvog udjela, nije
uzeo novac, niti je imao priliku za to a nije mu bilo poznato da je od strane
ovih italijanskih firmi vršeno plaćanje u gotovom novcu, a što bi
predstavljalo i kršenje zakona.
Iz Rješenja Privrednog suda u Podgorici Fi. 2731/00 od 11. 10. 2000. godine
sud je utvrdio da je ovlašćeno lice za zastupanje preduzeća “D.”DOO  Podgorica
upisan J. M., direktor Društva. Iz nalaza i mišljenja vještaka finansijske
struke, dopune nalaza i pojašnjenja od strane vještaka na glavnom pretresu,
izvještaja i dopisa po osnovu spoljnotrgovinskog prometa Centralne banke Crne
Gore  i prijava o zaključenom spoljnotrgovinskom poslu, sud je utvrdio da je
preduzeće “D.” doo Podgorica po osnovu spoljnotrgovinskog prometa izvezlo
drvni asortiman, koji je u jednom dijelu ostao ne naplaćen od ino kupaca i to
po prijavi o zaključenom spoljnotrgovinskom poslu br. 14 od 24.04.2001. godine
sa preduzećem "D. I." - Barleta u vrijednost od 302.791,76 DM gdje je
realizovano 132.433,51 DM protivvrijednosti 67.712,17 €, od čega ništa nije
naplaćeno,  po prijavi br. 15 od 24.05.2001. godine gdje je prijavljen izvoz
od 172.500,00 DM, a realizovano 82.179,69 DM protivvrijednosti 42.017,80€ sa
preduzećem "S.I." - Barleta nije ništa naplaćeno i  i sa preduzećem "J.L." -
Bari po prijavi br. 18 od 31.01.2002. godine gdje je prijavljen izvoz robe od
58.800,00 eura i realizovano 9.084,76 € a nije ništa naplaćeno.
Prednje činjenice, da je direktor preduzeća u naznačenom periodu bio J.M.,
potvrdili su svjedoci J. Č., Đ. N., D. V., R.D., a činjenicu da je preduzeće
“D.” ostalo uskraćeno za sredstva na ime isporučene robe svjedoci Đ. N., D. V.
i R.D..
Svjedok Đ. N.tvrdi da je optuženi J. primio sredstva na ruke, a kako su ga
upoznali vlasnici firmi, koje on lično poznaje i zasigurno vjeruje da je
njihovo izjašnjenje da su kupljenu robu platili u kešu J. tačno a sudu je i
predočio obavještenja vlasnika ino firmi koji su mu dostavljeni putem fax-a, u
koje je sud izvršio uvid na glavnom pretresu. Svjedok Đ. je pojasnio da je
naplata u kešu vrešena uz odobrenje Narodne banke, jer je takva bila praksa,
da Ino kupci po predstavnicima ili vozačima šalju novac, da je tako činjeno i
dok je on bio direktor preduzeća, a novac je primao od vozača, vlasnika, ili
drugog lica po kome je ovaj novac poslat na ruke u Podgorici u kancelariji ili
u Kolašinu, u zavisnosti od toga gdje donose fakture,  pa je novac koji je na
taj način dobijao odmah uplaćivao na žiro račun preduzeća kod poslovne banke.
Svjedok R. D.u svom iskazu pred istažnim sudijom je naveo da je J.naplatio
potraživanja od italijanskih preduzeća, a da to nije prijavio preko Centralne
banke a na glavnom pretresu je pojasnio da oko naplate potraživanja za
izvršeni izvoz firme "D." ne zna ništa a o činjenici koju je naveo pred
istražnim sudijom, da je novac naplatio J. je   upoznat od Đ.koji je
kontaktirao sa italijanskim kupcima i Centralnom komercijalnom bankom, pa ne
može da tvrdi  da je J. i naplatio ova potraživanja što je prethodno izjavio a
u informacije, koje je dobijao od Đ. N., je posumnjao nakon odlaska J.iz
firme, na osnovu dokumenata do kojih je došao njegov advokat u postupku koji
se vodi kod Privrednog suda, po pitanju prodaje akcija firme. I svjedok D. V.
je u istražnom postupku izjavio da je u saznanju da je J. naplatio u kešu dio
realizovanog izvoza i isti prisvojio a na glavnom pretresu je pojasnio da je
podatke da su vlasnici firmi iz Italije uplatili dugovani novac dobio u svojoj
kancelariji u Podgorici, gdje je bio prisutan Đ. N., koji je pozvao firme iz
Italije i oni su mu putem faksa dostavili podatke da je novac naplaćen.
Međutim, iz dopisa Centralne banke Crne Gore od 16. 06. 2006. godine sud je
utvrdio da Centralna banka, po predmetnim prijavama nije izdavala nikakva
odobrenja za naplatu izvezene robe u efektivnom stranom novcu, što je
konstatovano i u nalazu i mišljenju vještaka finansijske struke. Svjedok
D.K.je prilikom saslušanja u svojstvu svjedoka potvrdio da je on zakonski
predstavnik preduzeća "S. I." koje je imalo poslovne odnose sa preduzećem DOO
"D." iz Podgorice, od koga je kupovalo drvene elemente za ambalažu a roba je
plaćana u gotovini, u trenutku istovara, na ruke vozaču po prethodno
postignutom dogovoru sa rukovodiocima preduzeća. Ne sjeća se ko je bio
inostrani posrednik u trgovačkim pregovorima, a ne poznaje, niti je upoznao
direktora preduzeća DOO "D." J.M.. Svjedok F.P. u svom iskazu navodi da je
bivši osnivač i zakonski zastupnik preduzeća "D.I.", koje je imalo poslovne
odnose sa DOO "D." iz Podgorice u toku 2000. i 2001. godine. Navodi da je po
njegovom sjećanju isporuka vršena u više tranši i koliko se sjeća bilo je
ukupno sedam-osam isporuka a plaćanje robe je uvijek vršeno u gotovini, preko
vozača koji je istovarao robu ili na ruke nekog gospodina N.D., za kojeg misli
da je bio osnivač inostranog preduzeća. Dalje navodi da je on lično vodio
poslovne pregovore sa gospodinom N. D., koji je bio predstavnik preduzeća, a
ako pamti dobro čuo je da se pominje ime J. M. od strane nekih jugoslovenskih
vozača koji su dolazili da istovaraju robu u njegovom preduzeću.
Cijeneći cjelokupni dokazni postupak, sud nalazi da ni iz jednog provedenog
dokaza nije nesumnjivo utvrđeno da je optuženi J. M. prisvojio novac preduzeća
na način opisan u izreci presude.
Naime, iako svjedok Đ. N. tvrdi da je J. prisvojio novac predat mu od ino
kupaca, njegova tvrdnja nije potvrđena ostalim provedenim dokazima jer ino
kupci F. P. i D. K. ne potvrđuju takve njegove navode, dok su svjedoci D. V. i
R.D. o tome bili obaviješteni od samog Đ., čime ni oni ne tvrde, niti su bili
svjedoci da je J. primio navedeni novac. Sud je u dokaznom postupku izvršio
uvid i u telegrame, odnosno dopise na koje se poziva svjedok Đ.u svom iskazu,
a kojim su mu ino kupci navodno potvrdili da je novac predat J., pa sud nalazi
da ni ti dopisi, iako je sud izvršio uvid, nisu osnov da se utvrdi krivica
optuženog. Naime, iste dopise nije pribavio sud, već ih je sudu dostavio
oštećeni Đ. u toku istražnog postupka, nakon čega su   optužnicom predloženi
kao dokaz, a sud je izvršio uvid u ove dopise cijeneći ih uz iskaz svjedoka Đ.
i svjedoka F. P. i D.K.. U dopisu poslatom navodno od firme Y.L.-potpisan od
Z. S.a, kao ovlašćenog predstavnika, je data samo uopštena konstatacija da su
izmirene sve obaveze prema firmi D., što preko računa, što na ruke direktoru
firme bez navođenja imena direktora. Druga dva dopisa, navodno poslata od
predstavnika firmi S. I. i D. I., sadrže u svemu identičan tekst a u zaglavlju
dva telegrama na italijanskom jeziku, iako su vlasnici dva lica koja su
saslušana kao svjedoci, stoji da je vlasnik i jedne i druge firme P.F. & C.
Pored predhodno navedenog načina na koji su pribavljeni ovi dopisi, a kojim se
optužuje J.da je njemu isplaćen novac, sud nalazi da treba ukazati i na
činjenice da predmetni dopisi nisu zavedeni u firmi, ne postoji redni,
djelovodni ili bilo kakav broj iz koga bi se moglo utvrditi da su dopisi
zvanični i zavedni u firmi u ime koje su izdati, na papiru, dostavljenom putem
fax-a se ne vidi ni pečat preduzeća, pa sud nalazi da isti, i da su
pribavljeni od strane suda, ne bi bili podobni da predstavljaju ispravu na
osnovu koje bi se mogla utvrditi bilo koja činjenica, pa ni krivica optuženog
a ovo još i kod činjenice da njihovi navodni izdavaoci, ne potvrđuju njihovu
sadržinu.
 Sud je cijenio i ostale provedene dokaze, pa je kod izloženog, našao da isti
nijesu bili od uticaja na drugačije presudjenje ove krivično pravne stvari.
Imajući u vidu izloženo, te odredbu člana 3 stav 3 Zakonika o krivičnom
postupku, kojom je propisano da u slučaju sumnje, sud rješava na način koji je
povoljniji za optuženog, sud je optuženog J.M. na osnovu člana 363 st. 1 tačka
3 Zakonika o krivičnom postupku oslobodio od optužbe, nalazeći  da ista nije
dokazana.
U smislu čl. 203. st. 1 Zakonika o krivičnom postupku odlučeno je da troškovi
krivičnog postupka padaju na teret budžetskih sredstava ovog suda.
Sa svega izloženog, odlučeno je kao u izreci presude.  
OSNOVNI SUD U PODGORICI, dana 25. 02. 2011. godine
PREDSJEWDNIK VIJEĆA - SUDIJA
Željka Jovović, s.r. 