OSNOVNI SUD U ROŽAJAMA
K.br. 43/13 (spojen mu 44/13)
U IME CRNE GORE
Sudija Osnovnog suda u Rožajama Milosav Zekić, uz učešće zapisničara Aide
Luboder , rješavajući po optužnim predlozima Osnovnog državnog tužilaštva iz
Rožaja Kt.br.57/13 od 09.04.2013.g. podnijet protiv okrivljenog E. D. iz
Rožaja, zbog krivičnog djela ugrožavanje javnog saobraćaja iz čl. 339. st. 3.
u vezi st. 1. Krivičnog zakonika, i Kt. br. 45/13 od 09.04.2013.g. podnijet
protiv okrivljenog R.K. iz Rožaja zbog krivičnog djela ugrožavanje javnog
saobraćaja iz čl. 339. st. 3. u vezi st. 1. Krivičnog zakonika, nakon održanog
glavnog i javnog pretresa dana 15.08.2013.g. u prisustvu Zamjenika Osnovnog
državnog tužioca Armina Selmanovića,oštećenog S. D., okrivljenog E. D. i
njegovog branioca adv. M.S. i okrivljenog R. K., donio je i dana 16.08.2013.
javno objavio
P R E S U D U
Okrivljeni E. D., JMB, od oca S. i majke K., rodj. A., rodjen ..g. u Rožajama
gdje i živi, naselje Carina II, drž. CG, razumije crnogorski jezik, njegov
jezik je bosanski, pismen, završio SSS, nezaposlen, oženjen , otac dvoje
maloletne djece, siromašnog imovnog stanja, osudjivan presudom Osnovnog suda
Rožaje K.br. 231/09 od 23.10.2009.g. po čl. 324. st. 1. KZ na kaznu zatvora u
trajanju od 30 dana uslovno za jednu godinu.
Okrivljeni R. K. JMB.  od oca R. i majke B. , rodj.M. , rodjen 08.02.1958.g. u
Rožajama gdje i živi- selo Bać, drž. CG, razumije crnogorski jezik, njegov
jezik je bosanski, pismen, završio VSS, zaposlen u Opštini Rožaje, ostvaruje
mjesečnu zaradu u iznosu od 600,00 eura, oženjen , otac šestoro djece od kojih
dvoje maloletno, sirednjeg imovnog stanja, neosudjivan.
OSLOBAĐAJU SE OD OPTUŽBE
Da su:
E. D.
dana 03.12.2012 godine, oko 14,20, na magistralnom putu M-2 Rožaje - Bać, u
mjestu zv. Besnik, Opština Rožaje, ne pridržavajući se saobraćajnih propisa,
svjestan da svojom radnjom može učiniti djelo ali je olako držao da toga neće
doći ili da će to moći spriječiti, ugrozio saobraćaj i doveo u opasnost život
ili tijelo ljudi, na način što upravljajući putničkim motornim vozilom marke
"Audi" reg oznaka RO-AJ463, krećući se magistralnim putem iz pravca Baća u
pravcu Rožaja, protivno odredbama čl. 31. st. 1. Zakona o bezbjednosti
saobraćaja na putevima, dolaskom u zonu lokaliteta, na kome se saobraćaj
vozila u oba smjera odvijao samo jednom kolovoznom trakom, zbog radova na
mostu nije prilagodio brzinu kretanja vozila okolnostima, karakteristtikama,
stanju puta, vidljivosti, preglednosti i frekfenciji saobraćaja, tako da
vozilo može blagovremeno zaustaviti pred svakom preprekom koju pod datim
okolnostima može da predvidi, pa je prednjom više lijevom stranom vozila
udario u prednju čeonu više lijevu stranu njemu u susret nailazećeg putničkog
motornog vozila marke"Mercedes" tip "250", reg. oznaka RO-AF 417, kojim je iz
suprotnog pravca upravljao Redžep Kurbardović, usljed čega je saputnik u
njegovom vozilu S. D., zadobio laku tjelesnu povredu u vidu ogrebotine na
korijenu nosa veličine 1x1 cm.
- čime bi izvršio krivično djelo ugrožavanje javnog saobraćaja iz čl. 339.
st. 3. u vezi st. 1. Krivičnog zakonika.
R. K.
dana 03.12.2012 godine, oko 14,20, na magistralnom putu M-2 Rožaje - Bać, u
mjestu zv. “Besnik”, Opština Rožaje, ne pridržavajući se saobraćajnih propisa,
svjestan da svojom radnjom može učiniti djelo ali je olako držao da toga neće
doći ili da će to moći spriječiti, ugrozio saobraćaj i doveo u opasnost život
ili tijelo ljudi, na način što upravljajući putničkim motornim vozilom marke
"Mercedes" tip "250", reg. oznaka RO-AF 417, krećući se magistralnim putem iz
pravca Rožaja u pravcu Baća, protivno odredbama čl. 42. st. 1. Zakona o
bezbjednosti saobraćaja na putevima, dolaskom u zonu lokaliteta, na kome se
saobraćaj vozila u oba smjera odvijao samo jednom kolovoznom trakom, zbog
radova na mostu, prilikom mimoilaženja, sa putničkim motornim vozilom marke
"Audi" reg oznaka RO-AJ 463, kojim je iz suprotnog pravca upravljao E. D.,
nije sa svoje lijeve strane ostavio dovoljno rastojanja između svog vozila i
vozila sa kojim se mimoilazi, niti je svoje vozilo pomjerio ka desnoj ivici
kolovoza, pa je prednjom čeonom, više lijevom stranom vozila udario u prednju,
više lijevu stranu vozila kojim je upravljao E. D., usljed čega je saputnik u
E. vozilu S. D. zadobio laku tjelesnu povredu u vidu ogrebotine na korijenu
nosa velličine 1x1 cm.
- čime bi izvršio krivično djelo ugrožavanje javnog saobraćaja iz čl. 339.
st. 3. u vezi st. 1. Krivičnog zakonika.
Pošto nije dokazano da su okrivljeni učinili djela za koja su optuženi.
Troškovi krivičnog postupka padaju na teret posebnog razdjela budžeta za rad
sudova i to za vještačenje i izlazak suda na lice mjesta u iznosu od 259,00
eura , a o visini ostalih troškova sud će odlučiti posebnim rješenjem.
O b r a z l o ž e nj e
Osnovno državno tužilaštvo iz Rožaja, podnijelo je ovome sudu optužne predloge
Kt.br. 57/13 od 09.04.2013.g. protiv okrivljenog E. D. iz Rožaja, zbog
krivičnog djela ugrožavanje javnog saobraćaja iz čl. 339. st. 3. u vezi st. 1.
Krivičnog zakonika (KZ), i Kt. br. 45/13 od 09.04.2013.g. protiv okrivljenog
R.K. iz Rožaja zbog krivičnog djela ugrožavanje javnog saobraćaja iz čl. 339.
st. 3. u vezi st. 1. KZ.
Na osnovu čl. 31. st. 7. Zakonika o krivičnom postupku (ZKP), sud je izvršio
spajanje postupaka u predmetima K.br. 43/13 po optužnom predlogu Kt.br. 57/13
od 09.04.2013.g. okrivljenog E. D. i K.br. 44/13 po optužnom predlogu Kt.br.
45/13 od 09.04.2013.g. okrivljenog R. K., te je odlučio da se sprovede
jedinstven postupak i donese jedna odluka.
Na glavnom pretresu Zamjenik ODT-a Armin Selmanović je precizirao činjenični
opis optužnog predloga Kt.br. 57/13 od 09.04.2013.g. kao u dispozitivu ove
presude pod st. 1., dok je činjenični opis optužnog predloga Kt. br. 45./13 od
09.04.2013.g. ostao neizmijenjen. Predložio je da sud okrivljene E. D. i R.K.
oglasi krivim zbog krivičnog djela koje im je optužbom stavljeno na teret i da
im izrekne uslovnu osudu kojom će im utvrditi kaznu zatvora u trajanju po 45
dana i istovremeno odrediti da se kazna neće izvršiti ukoliko okrivljeni u
roku od jedne godine ne izvrši novo krivično djelo.
Oštećeni S. D. se nije pridružio krivičnom gonjenju ODT-a u odnosu na
okrivljenog E. D. niti je postavio imovinsko-pravni zahtjev u odnosu na njega,
a pridružio se krivičnom gonjenju u odnosu na okrivljenog R. K. i postavio je
imovnsko-pravni zahtjev u odnosu na njega, koji nije precizirao.
Branilac okrivljenog E. D., adv. M. S. je u završnoj riječi predložio da sud
njegovog branjenika oslobodi od optužbe jer nije dokazano da je izvršio
krivično djelo koje mu je stavljeno na teret.
Okrivljeni E.D. je u svojoj odbrani istakao, da je dana 03.12.2012.g. oko
14,20 h upravljao svojim putničkim motornim vozilom marke "Audi" reg. br. RO
AJ 463 magistralnim putem iz pravca sela Beć u pravcu Rožaja. Dolazeći u
mjesto zv. Besnik, Opština Rožaje na mostu, gdje se kolovoz odvijao jednom
kolovoznom trakom tj. njegovom kolovoznom trakom, jer je druga kolovozna traka
bila neprohodna obzirom da su se predhodnih dana na toj traci izvodili radovi
koji su završeni, ali saobraćaj još nije bio pušten tom trakom, već su
postojale prepreke tj. manji znakovi - čunjevi. Na prvoj polovini mosta, na
oko 30 do 40 m primjetio je vozilo iz suprotnog smjera, te je pošao više desno
da bi se mimoišli, ali se nijesmo mimoišli već je došlo do kontakta njihovih
vozila tj. lijevi prednjih djelova vozila, kojom prilikom je njegov otac S.
koji je bio sa njim u vozilu zadobio lakše povrede. Kritičnog dana je padao
snijeg, vidljivost je bila slaba a kolovoz klizav, tako da nije dobro vidio
ispred sebe i nije mogao da zaustavi vozilo iako je kočio. Kasnije je vidio da
je okrivljeni R. K. upravljao vozilom iz suprotnog smjera i prešao više od
polovine puta preko mosta i da je i on kočio prije kontakta. Prije nailaska na
most iz pravca Rožaja prema Baću postojao je znak ograničenja brzine kretanja
vozila od 10 km/h a iz pravca Baća prema Rožajama prije mosta nije primjetio
nikakve znake ograničenja brzine kretanja , a on se kretao brzinom od oko 30
km/h. Da je bilo lijepo vrijeme vozila bi se mimoišla bez kontakta, a pošto je
bilo loše vrijeme i klizav kolovoz nijesu uspjeli da se mimoiđu a obojica su
vozili pod upaljenim svetlom. Predložio je da ga sud oslobodi od optužbe jer
nije izvršio djelo koje mu je stavljeno na teret.
Okrivljeni R. K. u svojoj obrani je istakao, da je dana 03.12.2012.g oko 14,20
h . upravljao svojim putničkim vozilom marke "Mercedes", tip 250 reg. br. RO
AF 417, magistralnim putem iz pravca Rožaja prema selu Bać. U mjestu zv.
Besnik na mostu kolovoz se odvijao lijevom kolovoznom trakom gledano u smjeru
kretanja njegovog vozila, jer su se na desnoj kolovoznoj traci prethodno
izvodili radovi , a puštanje u saobraćaj ove trake je prekinulo nevrijeme-
snijeg koji je padao tih dana a i kritičnog dana tako da je kolovoz bio
klizav. Prije mosta su bili postavljeni znaci ograničenja brzine kretanja
vozila na 40 km/h a zatim 20 km/h i pred sami most na 10 km/h i nakon toga
znak Stop i obavezno usmerenje prema lijevoj kolovoznoj traci. Pošto stalno
putuje tim putem poznato mu je da su isti znaci ograničenja brzine postojali i
iz suprotnog smjera, osim usmjerenja jer se saobraćaj odvijao tom trakom. Nije
postojao semafor prije nailaska na most, već se saobraćaj odvijao po posebnom
režimu jednom trakom naizmenično i prednost je imao onaj ko prvi započne
radnju prelaska mosta. Kada je došao ispred mosta, poštujući propise zaustavio
je vozilo i uvjerio se da nema vozila iz suprotnog smjera, pa je nastavio
kretanje preko mosta. Kada je bio oko polovine mosta primjetio je vozilo iz
suprotnog smjera. Očekivao je da će vozač da zaustavi vozilo ispred mosta i
sačeka da on prodje, što nije učinio već je nastavio kretanje. Tada je
postepeno usporavao kretanje vozila da bi vozaču iz suprotnog smjera ostavio
što više prostora da može da zaustavi vozilo da ne bi došlo do kontakta, jer
se na toj traci nijesu mogli mimoići niti je on imao mogućnosti da skrene
desno jer je bio ograničen naslagama snijega sa desne strane koje je čistač
bacao desno kada je čistio snijeg. Kada mu je vozilo kojim je upravljao
okrivljeni E. iz suprotnog smera prišlo na oko 7-8 m već je bio u fazi
zaustavljanja svog vozila pa je došlo do kontakta prednjih lijevih čeonih
djelova vozila na kojima je nastupila materijalna šteta, a okrivljeni E. mu je
kazao da ga nije vidio. Istakao je da je on prije kontakta prešao mostom put
oko 105 m a E.je prešao put oko 38 m. Most je u blagoj krivini ulijevo gledano
iz pravca Rožaja prema Baću i pregledan je. Predložio je da ga sud oslobodi od
optužbe jer nije izvršio djelo za koje je optužen.
Po ovoj krivičnopravnoj stvari sud je izveo dokaze : saslušao svedoka-
oštećenog S. D., svedoka V. P., po saglasnosti stranka pročitao iskaze svedoka
E. B., S. M. nalaz i mišljenje vještaka medicinske struke dr C. K. sa ranijih
pretresa, pročitao pisani osnovni nalaz i mišljenje vještaka saobraćajne
struke M. N. od 31.03.2013.g., pisani dopunski nalaz i mišljenje od
18.06.2013. i sa pretresa od 30.05.2013.g., pročitao zapisnik o uviđaju
Ispostave Rožaje br. 46/2012 od 06.12.2012.g., izvještaj ljekara jedinice HMP
br. 11155 od 03.12.2012.g., izvršio uvid u skicu lica mjesta od 03.12.2012.g.,
pročitao zapisnik o uviđaju Osnovnog suda Rožaje od 17.06.2013.g., dopise DOO
"Fidija" iz Podgorice br. 327-13 od 14.06.2013.g. i br. 540-13 od
14.08.2013.g., izvršio uvid u šemu privremene saobraćajne signalizacije za
radove na sanaciji mosta "Besnik" tj. šemu obezbeđenja radova saobraćajnom
signalizacijom i uvid u izvode iz kaznene evidencije na ime okrivljenih, dok
je odbio predloge branioca okrivljenog E. za izvođenjem dokaza ponovnim
vještačenjem od strane drugog vještaka saobraćajne struke i dopunskim
vještačenjem od strane vještaka medicinske struke, jer je našao da je
činjenično stanje u dovoljnoj mjeri utvrđeno za presuđenje već izvedenim
dokazima, te bi se odlaganjem pretresa radi izvođenja ovih dokaza samo
nepotrebno odugovlačio postupak a činjenično stanje bi ostalo neizmijenjeno.
Cijeneći odbrane okrivljenih i sve izvedene dokaze kako pojedinačno, tako i u
međusobnoj vezi u smislu čl. 370. st. 3. ZKP, sud je našao da nije dokazano da
su okrivljeni učinili krivična djela koja su im optužbom stavljena na teret,
na način kako je to navedeno u činjeničnom opisu djela iz optužbe, pa je sud
iste oslobodio od optužbe primjenom čl. 373. st. 1. tač. 2. ZKP.
Naime, javnom optužbom se okrivljenim E. D. i R. K. stavlja na teret da su
dana 03.12.2012.g. oko 14,20 h ugrozili javni saobraćaj i doveli u opasnost
život i tijelo ljudi na način što je E. upravljao vozilom marke "Audi" ,
reg.br. RO AJ 463 magistralnim putem iz pravca Baća prema Rožajama i nije se
pridržavao odredbi čl. 31. st. 1. ZOBS-a na putevima u mjestu zv. Besnik na
kome se saobraćaj vozila zbog radova na mostu u oba smjera odvijao samo jednom
kolovoznom trakom, jer nije prilagodio brzinu kretanja okolnostima,
karakteristikama, stanju puta, vidljivosti, preglednosti i frekfenciji
saobraćaja, tako da vozilo može blagovremeno zaustviti pod svakom preprekom
koju pod datim uslovima može da predvidi, a okrivljeni R. je upravljao vozilom
marke "Mercedes", reg br. RO AF 417 iz pravca Rožaja prema Baću i nije se
pridržavao odredbi čl. 42. st. 1. ZOBS-a na putevima kada je došao u mjestu
zv. Besnik, na kome se saobraćaj vozila zbog radova na mostu u oba smjera
odvijao samo jednom kolovoznom trakom, jer nije sa svoje lijeve strane ostavio
dovoljno rastojanja i prilikom mimoilaženja sa putničkim motornim vozilom
marke "Audi" koji se kretao iz suprotnog smjera je došlo do kontakta prednjih
lijevih strana vozila, usled čega je saputnik u vozilu "Audi" S. D. zadobio
laku tjelesnu povredu. Dakle, iz optužbe proizilazi da se na kritičnom mjestu
- na mostu gdje su se izvodili radovi saobraćaj odvijao dvosmjerno tj.
istovremeno u oba smjera jednom kolovoznom trakom, da saobraćaj nije bio
regulisan privremenom saobraćajnom signalizacijom o prvenstvu prolaza i da je
prilikom mimoilaženja došlo do kontakta vozila jer okrivljeni R.nije sa svoje
lijeve strane ostavio dovoljno rastojanja između svog vozila i vozila sa kojim
se mimoilazi, a okrivljeni E. nije prilagodio brzinu kretanja vozila
okolnostima, karakteristikama, stanju puta, vidljivosti, preglednosti i
frekfenciji saobraćaja, tako da vozilo može blagovremeno zaustviti pod svakom
preprekom koju pod datim uslovima može da predvidi. Ovakav zaključak zasnovan
je na osnovnom pisanom nalazu i mišljenju vještaka saobraćajne struke M.N.
koji je na osnovu uviđajne dokumentacije -zapisnika o uviđaju i skice lica
mjesta u koju su navedeni samo saobraćajni znaci postavljeni iz pravca Rožaja
prema Baću - radovi na putu i ograničenje brzine do 10 km/h, a nijesu navedeni
ostali saobraćajni znaci iz ovog pravca, niti saobraćajni znaci iz pravca Baća
prema Rožajama, iz čega je vještak izveo zaključak da se saobraćaj na mostu u
kritičnom periodu odvijao istovremeno u oba smjera - dvosmjerno, lijevom
kolovoznom trakom gledano iz pravca Rožaja prema Baću i da pravo prvenstva u
prolazu ni iz jednog pravca nije bilo regulisano saobraćajnom signalizacijom,
te da je do sudara došlo u momentu mimoilaženja vozila na mostu i da je prije
kontakta vozač "Mercedesa" za kretanje angažovao i dio lijeve polovine
operativnog dijela kolovoza pa je propuštanjem mogućnosti da u trenucima koji
su prethodili sudaru blagovremeno preuzme radnju bočnog izmicanja vozila u
svoju desnu stranu, čime je načinio propust koji se smatra osnovnim razlogom
uzročno vezani za nastanak ove nezgode, dok je vozač vozila "Audi" na suženom
dijelu kolovoza na kome je mimoilaženje vozila bilo otežano, a pravo prvenstva
u prolazu nije bilo regulisano saobraćajnom signalizacijom, vozio brzinom od
26,11 km/h tj. neprilagođenom brzinom i brzinom većom od dozvoljene i bio je
dužan da brzinu prilagodi uslovima i stanju puta koji je bio klizav i pokriven
snijegom kako bi bio u mogućnosti da zaustavi vozilo i stvori uslove za
bezbedno mimoilaženje, pa na njegovoj strani stoji propust koji se stvara
jednim od razloga uzročno vezanim za stvaranje opasne situacije i nastanak
nezgode.
Ovakav zaključak vještaka nema svoju potporu u iskazima svedoka V.P., navodima
iz akata DOO "Fidije" i šeme privremene saobraćajne signalizacije za radove na
sanaciji mosta "Besnik" i u dopunskim nalazom i mišljenjem vještaka
saobraćajne struke M. N., pa sud osnovni nalaz i mišljenje ovog vještaka nije
prihvatio.
Naime, nakon izvršenog uviđaja na lice mjesta dana 17.06.2013.g. i uvida u
dopis DOO "Fidija" i skicu - šemu privremene saobraćajne signalizacije za
radove na sanaciji mosta "Besnik", vještak saobraćajne struke M. N.je
izmijenio nalaz i mišljenje, tako što je istakao da se nezgoda dogodila na
mostu dužine 152 m koji je pregledan. Kolovoz je podijeljen na dvije jednake
kolovozne trake. Sa obje strane kolovoza se nalaze metalne odbojne grede a iza
njih trotoar iza kojeg se pruža metalna ograda. Širina kolovoza mjereno od
uzdužnih bijelih ivičnih linija 7,35 m, a od metalnih odbojnih greda 8,40 m.
Prilikom vršenja uviđaja pronađeni su tragovi otpale plastike sa vozila, sa
lijeve strane kolovoza gledano prema Baću a naspram tog mjesta je bilo mjesto
kontakta između vozila što odgovara mjestu kontakta sa uviđajne skice.
Mjerenjem je utvrđeno da je to mjesto od početka mosta, gledano iz pravca
Rožaja udaljeno 102 m, a od početka mosta gledano iz pravca Baća 50 m. Prema
projektu privremene saobraćajne signalizacije koja je bila postavljena na
mostu za vrijeme dok su trajali radovi na sanaciji mosta dvosmerni saobraćaj
na tom dijelu pretvoren je u jednosmjerni lijevom kolovoznom trakom gledano iz
pravca Rožaja prema Baću, jer je desna kolovozna traka bila zatvorena za
saobraćaj, a pravo prvenstva u prolazu vozila bilo je regulisano privremenom
saobraćajnom signalizacijom, tako da se saobraćaj odvijao naizmenično samo
lijevom kolovoznom trakom. Da je na početku mosta gledano iz pravca kretanja
"Mercedesa" bio postavljen saobraćajni znak obavještenja III-1 koji je
označavao prvenstvo prolaza vozaču "Mercedesa" u odnosu na vozilo iz suprotnog
smjera. Sa suprotne strane, takođe na početku mosta, bio je postavljen
saobraćajni znak zabrane II-3 koji je vozača "Audija" obavještavao da na tom
dijelu puta pravo prvenstva imaju vozila iz suprotnog smjera, odnosno da na
tom dijelu puta ne smije stupiti prije nego što njime prođu vozila iz
suprotnog smjera. Ovakvo rješenje privremene regulacije saobraćaja uslovljeno
je, jer nijesu postojali uslovi da se na suženom dijelu kolovoza preko mosta
operativne širine 3,67 m bezbjedno mimoiđu sve vrste vozila, kao i zbog
obezbijeđene preglednosti puta na mostu. Dakle, na tom dijelu puta vozači su
mogli jedan drugog da uoče prije stupanja na suženi dio kolovoza. Pošto je
mjesto sudara od početka mosta iz pravca odakle je vožen "Mercedes" bilo
udaljeno 102 m, a od početka mosta odakle je vožen "Audi" 50 m, to se u
trenutku stupanja vozača "Audi" na suženi dio kolovoza vozač "Mercedesa" već
kretao tim dijelom puta i da je vozač "Audija" bio u mogućnosti da ga posmatra
po cijeloj dužini puta. Dakle, vozač "Audija" je na dijelu puta preko mosta,
na kome su se izvodili građevinski radovi, zbog čega je desna kolovozna traka
gledano iz pravca Rožaja prema Baću bila zatvorena za saobraćaj, a saobraćaj
vozila se zbog toga naizmenično odvijao samo lijevom kolovoznom trakom
ignorišući postavljenu privremenu saobraćajnu signalizaciju kojom je bilo
regulisano pravo prvenstva u prolazu, a kojom mu je na tom dijelu puta preko
mosta bilo zabranjeno da stupi prije nego što prođe vozilo iz suprotnog smjera
pri brzini kretanja 26,11 km/h bez preduzimanaj radnji intezivnog kočenja
prednjom lijevom čeonom stranom vozila udario u prednju lijevu stranu njemu u
susret nailazećeg "Mercedesa" koje je u konkretnom slučaju bilo vozilo sa
pravom prvenstva prolaza, učinio je propust uzročno vezan za stvaranje opasne
situacije i nastanak ove nezgode. Prije nezgode vozač "Mercedesa" je upravljao
brzinom od 8,17 km/h u granicama dozvoljene za taj potez puta, pravilnom
putanjom i nije predviđao da će vozač "Audija" ingorisati privremenu
saobraćajnu signalizaciju a po potrebi i vožnjom unazad stvoriti uslove da mu
omogući da prođe. Jedino što je mogao da učini vozač "Mercedesa" da na nastalu
opasnost od sudara zaustavi vozilo. Međutim, i da je on zaustavio svoje vozilo
do sudara bi došlo jer vozač "Audija" nije preduzimao radnju intezivnog
kočenja, tako da u postupcima vozača "Mercedesa" nije bilo elemenata doprinosa
ovoj nezgodi.
Dopunski nalaz i mišljenje ovog vještaka, sud je prihvatio kao objektivan,
uvjerljiv, stručan i potkrijepljen iskazom svedoka Vlastimira Praščevića, koji
je sud prihvatio kao objektivan i uvjerljiv, navodima iz dopisa DOO "Fidija" i
skice - šeme privremene saobraćajne signalizacije za radove na sanaciji mosta
"Besnik",koje je sud prihvatio kao jasne i određene, iz kojih nesumnjivo
proizilazi da je u vrijeme događana saobraćajne nezgode i iz pravca Rožaja
prema Baću i iz pravca Baća prema Rožajama, prije nailaska na most, bila
postavljena privremena saobraćajna signalizacija, navedena u šemi DOO "Fidije"
na osnovu koje se saobraćaj odvijao jednosmjerno naizmenično sa pravom
prvenstva vozila koje je prvo stupilo na mostu, koji je pregledan i da je
saobraćjna signalizacija postavljena 30.08.2012.g , a uklonjena 10.12.2012.g.,
što znači da je postojala u vrijeme događanja nezgode.
Sud je cijenio iskaze svedoka E. B. i S. M. iz kojih se vidi da su oni vršili
uviđaj na lice mjesta, te da su iz pravca Rožaja prema Baću primjetili
saobraćajne znake ograničenja brzine na 10 km/h i radovi na putu, što su
konstatovali u skici lice mjesta, a nijesu fotografisali lice mjesta, pa je
sud njihove iskaze, u ovom dijelu prihvatio jer isti nalaze oslonca u skici
lica mjesta i ostalim izvedenim dokazima. Međutim, iskazi ovih svedoka da nije
imalo ostalih znakova iz pravca Rožaja prema Baću da se E. ne može sjeti da li
je imalo znakova iz pravca Baća prema Rožajama i da S. nije primjetio znakove
do mosta iz ovog pravca, kao i činjenicu da lice mjesta nije fotografisano,
ukazuju na to da ovi svedoci prilikom vršenja uviđaja nijesu obratili pažnju
na širi izgled lica mjesta, već samo na stanje neposredno prije nailaska na
most iz pravca Rožaja gdje su naznačili samo saobraćajne znakove koji su se
nalazili do mosta a ne i ostale saobraćajene znakove na tom dijelu, a ne i
ostale saobraćajne znakove na tom dijelu i saobraćajne znakove na drugoj
strani mosta, koji su bili postavljeni prema šemi obezbeđenja radova
saobraćajnom signalizacijom sa dvosmernog u jednosmerni saobraćaj, a što jasno
proizilazi iz šeme obezbeđenja radova, akta DOO "Fidije" i iskaza svedoka V.P.
Sud je cijenio iskaz svedoka - oštećenog S. D. iz kojeg se vidi da je
kritičnog dana bio u vozilu kojim je upravljao njegov sin E. i da je došlo do
kontakta njihovog vozila i vozila koje se kretalo iz suprotnog smjera, kojom
prilikom je zadobio povredu u korijenu nosa, pa je njegov iskaz ocijenio kao
objektivan i potkrijepljen ostalim izvedenim dokazima.
Sud je cijenio i nalaz i mišljenje vještaka medicinske struke dr C.K. iz kojeg
se vidi da je oštećeni S.D. kritičnog dana zadobio laku tjelesnu povredu u
vidu ogrebotine u korijenu nosa vel. 1x1 cm, pa je isti prihvatio kao jasan,
uvjeljiv i stručan.
Takođe, sud je cijenio iskaze okrivljenih pa je iste prihvatio u dijelu u
kojem su saglasni sa činjeničnim stanjem. Međutim, njihove iskaze u dijelu u
kojem nijesu saglasni sa utvrđenim činjeničnim stanjem, sud nije prihvatio jer
su isti neobjektivni i ne nalaze oslonca u dokazima izvedenim u postupku.
Iz utvrđenog činjeničnog stanja proizilazi da se saobraćaj na mostu kritičnog
dana nije odvijao dvosmjerno, već jednosmjerno, naizmenično, sa pravom
prvenstva koje je regulisano postavljenom privremenom signalizacijom, tj. sa
pravom prvenstva u prolazu vozila koje prvo stupi na most koji je bio
pregledan, te da je vozač vozila marke "Audi" - okrivljeni E. učinio jedini
propust uzročno vezan za nastanak ove nezgode, jer se nije pridržavao odredaba
čl. 168.st. 4. ZOBS-a, ( a ne odredaba navedenih u činjeničnom opisu djela)
kojim je propisano da su učesnici u saobraćaju dužni da se pridržavaju
ograničenja, zabrana i obaveza izraženih pomoću postavljenih saobraćajnih
znakova, ignorišući postavljenu privremenu saobraćajnu signalizaciju kojom mu
je bilo zabranjeno da stupi na most prije nego što prođe vozilo iz suprotnog
smjera koje se u trenutku stupanja na most već kretalo preko mosta i prešlo
veći dio puta preko mosta usled čega je došlo do kontakta ovih vozila kojom
prilikom je saputnik vozila "Audi" oštećeni Sejdo zadobio povredu. Takođe je
utvrđeno da na strani vozača "Mercedesa" - okrivljenog R. nije bilo elemenata
doprinosa ovoj nezgodi.
Dakle, iz utvrđenog činjeničnog stanja proizilazi da nije dokazano da se
saobraćajna nezgoda dogodila na način kako je to navedeno u činjeničnom opisu
djela iz optužbe u odnosu na okrivljenog E. D.. Pošto sud nije ovlašćen da
mijenja činjenični opis u pogledu bitnih elemenata djela i prilagodi ga
utvrđenom činjeničnom stanju , jer bi time povrijedio identitet optužbe i
presude, to je okrivljenog E. D.oslobodio od optužbe za djelo koje mu je
optužbom stavljeno na teret, jer nije dokazano da je izvršio djelo na način
kako je to navedeno u činjeničnom opisu djela iz optužbe.
Takođe, iz utvrđenog činjeničnog stanja proizilazi da nije dokazano da je
okrivljeni R. K. izvršio krivično djelo koje mu je stavljeno na teret, jer na
njegovoj strani nije bilo propusta u ovoj saobraćajnoj nezgodi.
Pošto nije dokazano da su okrivljeni izvršili krivično djelo koje im je
optužbom stavljeno na teret, to je sud iste oslobodio od optužbe primenom čl.
373. st. 1. tač. 2. ZKP.
Troškovi krivičnog postupka u iznosu od 259,00 eura koji se odnose na troškove
za vještačenje i izlazak suda na lice mjesta padaju na teret posebnog razdjela
budžeta za rad sudova, na osnovu čl. 230. st. 1. ZKP, a o visini ostalih
troškova, sud će odlučiti posebnim rješenjem.
Sa izloženog odlučeno je kao u dispozitivu ove presude.
OSNOVNI SUD U ROŽAJAMA, dana 16.08.2013.g.
Zapisničar,S U D I J A,
Aida Luboder s.r.Milosav Zekić s.r.
PRAVNA POUKA: Protiv ove presude može se izjaviti žalba u roku od 8 dana od
dana prijema iste i to Višem sudu u Bijelom Polju, a preko ovog suda.