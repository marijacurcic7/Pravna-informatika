OSNOVNI SUD U ROŽAJAMA
K.br. 163/13
U IME CRNE GORE
Sudija Osnovnog suda u Rožajama Milosav Zekić, uz učešće zapisničara Aide
Luboder , rješavajući po optužnom predlogu Osnovnog državnog tužilaštva iz
Rožaja Kt.br.213/13 od 31.10.2013.g. podnijet protiv okrivljenog E. M. iz
Berana zbog krivičnog djela nedozvoljena trgovina iz čl. 284. st. 3. u vezi
st. 2. Krivičnog zakonika Crne Gore, nakon održanog glavnog i javnog pretresa
u prisustvu Zamjenika Osnovnog državnog tužioca Aldina Kalača, i okrivljenog,
dana 29.11.2013.g. donio je i javno objavio
P R E S U D U
Okrivljeni E. M. JMB , iz Berana, od oca S. i majke S., rodjene T., rodjen
.godine u Beranama, živi u  Petnjici, državljanina Crne Gore, razumije
crnogorski jezik, a njegov jezik je bosanski, po zanimanju ugostitelj,
neoženjen, pismen, završio SSS, siromašnog imovnog stanja, neosuđivan.
K R I V J E
Što je:
dana 30.10.2013.godine na kvantaškoj pijaci u Novom Pazaru, Republika Srbija
neovlašćeno kupio robu, čiji je promet ograničen protivno odredbama čl. 1. st.
2. tač. 4. 56a i 56b Zakona o akcizama (Sl list CG br. 65/01, 12/02, 76/05. i
Sl list CG br. 76/08, 50/09, 78/10, 40/11, 61/11. i 28/12) u vrijednosti od
506,88 Eura i to proizvode od kafe “nes kafe” upakovane u 2.304 komada kesica
od po 17,50 gr, na način što je iste kupio od nepoznatog lica bez dokaza o
porijeklu, a zatim ih utovario u svoje putničko motorno vozilo marke “Polo”
reg. oznaka BP AZ-084, kojim je upravljao, te su na graničnom prelazu
Dračenovac navedenu robu službenici Carine pronašli u istom prilikom kontrole,
čime je izvršio krivično djelo nedozvoljena trgovina iz čl. 284. st. 3. u vezi
st. 2. Krivičnog zakonika Crne Gore.
pa mu sud primjenom pomenutog zakonskog propisa i čl. 4, 13, 15, 32, 36, 42,
52, 53, 54 Krivičnog zakonika Crne Gore i 374. Zakonika o krivičnom postupku,
izriče
USLOVNU OSUDU
Kojom mu utvrđuje kaznu zatvora u trajanju od 3 (tri) mjeseca i istovremeno
odredjuje da se kazna neće izvršiti ukoliko osuđeni u roku od jedne godine ne
izvrši novo krivično djelo.
U slučaju opozivanja uslovne osude osuđenom se u izrečenu kaznu  ima uračunati
novčana kazna koju je platio za prekršaj u iznosu od 200,00 eura, tako što će
mu se 25,00 eura plaćene novčane kazne računati kao jedan dan zatvora.
Da plati na ime troškova krivičnog postupka paušalni iznos od 30,00 eura,u
korist budžeta Crne Gore, u roku od 15 dana po pravosnažnosti ove presude.
Od okrivljenog se oduzima 2.304 komada kesica "nes kafe” od po 17,50 gr., kao
predmet izvršenja krivičnog djela.
O b r a z l o ž e nj e
Osnovno državno tužilaštvo iz Rožaja, podnijelo je ovome sudu optužni predlog
Kt.br. 213/13 od 31.10.2013.g. protiv okrivljenog E.M. iz Berana zbog
krivičnog djela nedozvoljena trgovina iz čl. 284. st. 3. u vezi st. 2.
Krivičnog zakonika Crne Gore (KZ CG)
Na glavnom pretresu Zamjenik ODT- Aldin Kalač je ostao pri podnijetom optužnom
predlogu, te je predložio da sud okrivljenog oglasi krivim zbog krivičnog
djela koje mu je optužbom stavljeno na teret i izrekne mu uslovnu osudu kojom
će mu utvrditi kaznu zatvora u trajanju od 3 mjeseca i istovremeno odredio da
se kazna neće izvršiti ukoliko isti u roku od jedne godine ne izvrši novo
krivično djelo.
Okrivljeni je na glavnom pretresu priznao da je izvršio krivično djelo i svoju
krivicu i objasnio da je dana 30.10.2013.g. na Kvantaškoj pijaci u Novom
Pazaru, Republika Srbija, kupio 2.304 kom. "nes kafe" u kesicama od po 17,50
grama od nepoznatog lica bez dokaza o porijeklu jer se na ovoj pijaci ne
izdaju računi. Nije imao ovlašćenje za kupovinu kafe jer nema registrovano
preduzeće,niti radnju da se bavi trgovinom. Kafu je utovario u svoje vozilo
marke "Polo", reg. br. BP AZ 084 i pošao prema Beranama tj. Petnici gde živi i
kada je došao na granični prelaz Dračenovac robu nije prijavio, pa su carinski
službenici izvršili pregled vozila i na zadnjem sjedištu i u gepeku našli ovu
robu i istu su mu oduzeli. Nakon toga mu je izdat prekršajni nalog da plati
novčanu kaznu u iznosu od 200,00 eura zbog učinjenog prekršaja i tu kaznu je
platio. Izrazio je kajanje zbog ovoga što je uradio i obećao je da ubuduće
neće vršiti bilo kakva krivična djela, pa je predložio da ga sud što blaže
kazni.
Po ovoj krivično-pravnoj stvari sud je izveo dokaze pročitao službenu
zabilješku uprave policije stanice granične policije Rožaje br. 49/1 od
30.10.2013.g. , potvrdu o privremeno oduzetim predmetima tj. robe Uprave
carina CI Dračenovac 12/08 br. D-835 od 30.10.2013.g., izvršio uvid u
prekršajni nalog br. 38385 /21/2013 od 30.10.2013.g. i kreditni nalog od
04.10.2013.g. i uvid u izvod iz kaznene evidencije na ime okrivljenog
Cijeneći iskaz okrivljenog i sve izvedene dokaze, kako pojedinačno, tako i u
međusobnoj vezi, u smislu čl. 370. st. 3. Zakonika o krivičnom postupku (ZKP),
sud je nesumnjivo utvrdio da je okrivljeni izvršio krivično djelo koje mu je
optužbom stavljeno na teret i da je zato kriv i krivičnopravno odgovoran.
Naime, okrivljeni je u cjelosti priznao izvršenje djela, pa je sud njegov
iskaz prihvatio kao jasan, objektivan, uvjerljiv i potvrđen navodima iz
službene zabilješke Uprave policije, potvrde o privremeno oduzetim predmetima,
prekršajnim nalogom od 30.10.2013.g. i kreditnim nalogom od 04.10.2013.g. iz
kojih nesumnjivo proizilazi da je okrivljeni kritičnog dana neovlašćeno
nabavio-kupio navedenu robu u Novom Pazaru, koju je prevozio prema Crnoj Gori
bez dokumentacije i na graničnom prelazu Dračenovac , Opština Rožaje ista mu
je pronađena u vozilo i oduzeta, nakon čega mu je izdat prekršajni nalog da
plati novčanu kaznu u iznosu od 200,00 eura koju je platio, tako da nema
sumnje u drugačije činjenično stanje.
Dakle, u postupku je utvrđeno da je okrivljeni dana 30.10.2013.godine na
kvantaškoj pijaci u Novom Pazaru, Republika Srbija neovlašćeno kupio robu,
čiji je promet ograničen protivno odredbama čl. 1. st. 2. tač. 4. 56a i 56b
Zakona o akcizama (Sl list CG br. 65/01, 12/02, 76/05. i Sl list CG br. 76/08,
50/09, 78/10, 40/11, 61/11. i 28/12) u vrijednosti od 506,88 Eura i to
proizvode od kafe “nes kafe” upakovane u 2.304 komada kesica od po 17,50 gr,
na način što je iste kupio od nepoznatog lica bez dokaza o porijeklu, a zatim
ih utovario u svoje putničko motorno vozilo marke “Polo” reg. oznaka BP
AZ-084, kojim je upravljao, te su na graničnom prelazu Dračenovac navedenu
robu službenici Carine pronašli u istom prilikom kontrole,
Cijeneći psihički odnos okrivljenog prema učinjenom krivičnom djelu, sud je
našao da je isti bio svjestan svog djela tj. svjestan da je na opisani način
neovlašćeno kupio pomenutu robu protivno navedenim propisima i to je htio, pa
je postupao sa umišljajem.
Pravnom ocjenom utvrđenog činjeničnog stanja, sud je našao da su u radnjama
okrivljenog sadržani svi bitni elementi krivičnog djela nedozvoljena trgovina
iz čl. 284. st. 3. u vezi st. 2. KZ CG, za koje djelo je sud istog oglasio
krivim i izrekao mu uslovnu osudu, utvrđujući mu pri tom kaznu zatvora u
trajanju od tri mjeseca i istovremeno odredio da se kazna neće izvršiti
ukoliko isti u roku od jedne godine na izvrši novo krivično djelo. Na osnovu
čl. 51. KZ, sud je odlučio da se u slučaju opozivanja uslovne osude u izrečenu
kaznu ima uračunati novčana kazna u iznosu od 200,00 eura, koju je okrivljeni
platio za prekršaj, tako što će mu se 25,00 eura plaćene novčane kazne
računati kao jedan dan zatvora.
Prilikom izricanja ovakve vrste krivične sankcije, sud je imao u vidu stepen
krivice okrivljenog, stepen nastupjele posledice, okolnosti pod kojima je
djelo izvršeno, cijeneći pri tom kao olakšavajuće okolnosti njegovo siromašno
imovno stanje, raniju neosuđivanost i iskreno priznanje i kajanje za izvršeno
djelo, pa je sud u nedostatku otežavajućih okolnosti, našao da je imalo mjesta
izricanju ovakve vrste krivične sankcije ubijeđen da će upozorenje uz
prijetnju kazne u dovoljnoj mjeri uticati na okrivljenog da ubuduće ne vrši
bilo kakva krivična djela.
Na osnovu čl. 229. u vezi čl. 226. st. 2. tač. 9. i st. 3. ZKP, sud je
obavezao okrivljenog da plati na ime troškova krivičnog postupka paušalni
iznos od 30,00 eura, u korist buđeta Crne Gore, a ovo imajući u vidu trajanje
i složenost krivičnog postupka kao i imovno stanje okrivljenog.
Na osnovu čl. 284. st. 6. KZ, od okrivljenog se oduzima 2.304 komada kesica
"nes kafe” od po 17,50 gr., kao predmet izvršenja krivičnog djela.
Sa izloženog odlučeno je kao u dispozitivu ove presude.
OSNOVNI SUD U ROŽAJAMA, dana 29.11.2013.g.
Zapisničar,S U D I J A,
Aida Luboder s.r.Milosav Zekić s.r.
PRAVNA POUKA: Protiv ove presude može se izjaviti žalba u roku od 8 dana od
dana prijema iste i to Višem sudu u Bijelom Polju, a preko ovog suda.