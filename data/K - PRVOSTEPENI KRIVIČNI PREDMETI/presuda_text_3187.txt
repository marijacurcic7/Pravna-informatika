      **_K. br. 06/1664_**

U    IME  NARODA
_           OSNOVNI SUD U PODGORICI_ , kao prvostepeni krivični, u vijeću
sastavljenom od sudije Željke Jovović kao predsjednika vijeća i sudija-
porotnika Angeline Radević i Vasa Lopičića, kao članova vijeća uz sudjelovanje
Danijele Rajković, kao zapisničara, u krivičnom predmetu protiv okrivljenog R.
S., zbog krivičnog djela teška tjelesna povreda iz čl. 151 st. 1 Krivičnog
zakonika, po optužnici Osnovnog državnog tužioca u Podgorici Kt. br. 2480/05,
od 20. 12. 2006. godine, nakon dovršenog glavnog, javnog pretresa dana 20. 02.
2009. godine u prisustvu zamjenika ODT-a, L. Z., okrivljenog R. S. i njegovog
branioca adv.R. S., istog dana donio je a dana 23.02.2009.godine javno objavio  
P R E S U D U 
        Okrivljeni 
          R. S.,  JMB xxxxxxxxxx, od oca R., rođenog 01.04.1969.godine u
Beranama, sa prebivalištem u Podgorici, ul. Fruškogorska bb, po zanimanju
radnik, oženjen, otac dvoje mldb.djece,  osuđivan presudom Osnovnog suda
Berane K.br.689/92 od 17.03.1993.godine zbog krivičnog djela iz čl.208. st.2.
KZ RCG (3 mjeseca zatvora uslovno 1 godina) i presudom Osnovnog suda Berane
K.br. 241/96 od 25.06.1996. godine zbog krivičnog djela iz čl. 153. st. 1.
tač. 1. KZ RCG (4 mjeseca zatvora).  
   Na osnovu čl. 363 st. 1 tač. 3 Zakonika o krivičnom posutpku

OSLOBADJA SE OD OPTUŽBE 
   Da je:

Dana 13.jula 2005.godine oko 17,00časova, u ul. V. D. bb. u Podgorici u
bilijar klubu, vlasništvo Ć. M. teško tjelesno povrijedio oštećenog B. R., na
način što je prišao stolu za kojim je sjedio oštećeni i udario ga pivskom
flašom u predjelu glave, kojom prilikom je oštećeni pao na pod i zadobio tešku
tjelesnu povredu u vidu preloma kosti, doručja petog prsta desne šake, rezne
rane podlaktice i nagnječenje glave.  
   \- čime bi izvršio krivično djelo teška tjelesna povreda iz čl. 151. st.1. Krivičnog zakonika.

   Troškovi krivičnog postupka u iznosu od 194,00€, shodno čl. 203 st.1 Zakonika o krivičnom postupku, padaju na teret budžetskih sredstava suda.

O b r a z l o ž e nj e 
      Optužnicom ODT u Podgorici Kt. br. 2480/05, od 20. 12. 2006.godine stavljeno je na teret okrivljenom R. S. izvršenje krivičnog djela teška tjelesna povreda iz čl. 151 st. 1 KZ, pa je zamjenik ODT Z. L., zastupajući optužbu na glavnom pretresu, u završnoj riječi precizirala optužnicu i ostajući kod tako precizirane optužnice konačno predložila da sud okrivljenog oglasi krivim i osudi po zakonu.  
      Okrivljeni u svojoj odbrani u prethodnom postupku i na glavnom pretresu navodi da je dana 13.07.2005.godine oko 17,00 časova sjedio u bašti bilijar kluba vlasništvo Ć. M. u društvu sa dva momka, za koga zna da je jedan Đ., a drugi se zove Ž., ali mu ne zna prezime i da je u jednom trenutku došao njegov pašenog B. R. u društvu sa M. V., koji su sjeli dva stola do njih. Prije toga su on i B. R. sjedjeli zajedno u drugoj kafani gdje su mezili i pili skoro čitav dan, tako da su bili u dosta pripitom stanju. Navodi da je, kada je došlo do svađe, rekao B.u da izađu ispred kafane i da rasprave problem ako ga imaju i u jednom momentu M. V. je udario Đ. i od tog udarca Đ. je pao na koljena, a nakon toga dolazi do tuče između R. i njega, a takođe i između M. i Đ.. Navodi, da je došlo do prekida ove tuče, tako što je neko rekao - "Je li dosta", pa su prekinuli tuču, sjeli za sto i nastavili da piju. U jednom trenutku B. ga je pitao - "Hoćeš da se tučeš sa B.", nakon čega opet dolazi do opšte tuče i u jednom trenutku B. ga udara po glavi  pivskom flašom 3 do 4 puta, od čega boca puca, a nakon toga B. je pao na zemlju i vjerovatno se posjekao na staklo od boce. Navodi da su cijeli bili u krvi, pa je rekao da više neće da se tuče i rekao gazdi da pozove Hitnu pomoć, a potom je pošao kući, gdje ga je stigao B., ali je istom rekao da neće više da se bije i da ga ne dira jer će ga ubiti. B. je pocijepao košulju i stvorila se velika gužva, jer su došle njihove majke, žene i sestre, pa se tako sve završilo. Nakon ovoga on je pošao kod ljekara da mu se ukaže pomoć na glavi i ruci, ali je mislio da ovo neće završiti na sudu. Navodi, da se sa B. gleda svaki dan, da ne govore, ali među njima nema više nikakvih prepirki i svađa, te da mu je žao što je do ovoga došlo, jer ne želi da se tuče sa komšijama i prijateljima, a ovo se vjerovatno desilo zbog pića.

Na glavnom pretresu je izjavio da  je kritičnom prilikom i sam zadobio
povrede, te kao dokaz priložio medicinsku dokumentaciju.
U završnoj riječi branilac okrivljenog je ukazujući da tokom postupka nije
dokazano da je okrivljeni izvršio krivično djelo koje mu se stavlja na teret i
da svi dokazi provedeni na pretresu idu u prilog tome, predložio da sud donese
oslobađajuću presudu, dok je sam okrivljeni u završnoj riječi istakao da nije
izvršio djelo koje mu se stavlja na teret i da je izbjegavao svađu i tuču, ali
da nije mogao da se odbrani od B., konačno se zaklinjući Bogom i svojom djecom
da je sve što je pričao u postupku istina.
U dokaznom postupku sud je noposredno saslušao svjedoka oštećenog B. R.,
svjedoke Đ. D., S. Ž. i M. V., po slagasnom predlogu stranaka pročitao iskaze
svjedoka Ć. M. i T. M., po saglasnom predlogu stranaka pročitao nalaz i
mišljenje sud.vještaka medicinske struke dr. Š. M. od 28.09.2006.godine,
pročitao službenu zabilješku MUP RCG CB Podgorica Ku.br. 1594/2005 od
18.07.2005.godine, pročitao uvjerenje izdato od Hitne medicinske pomoći Doma
zdravlja Podgorica na ime R. S. br. 227/07, po saglasnom predlogu stranaka
pročitao nalaz i mišljenje vještaka medicinske struke prof.dr.Š. M. od
27.01.2009.godine i pročitao izvod iz kaznene evidencije na ime okrivljenog od
15.10.2005.godine.
Oštećeni B. R. na glavnom pretresu navodi da je kritičnog dana prethodno imao
svađu sa R. S., a u popodnevnim časovima, oko 17,00 časova u društvu sa M. V.
je došao u bilijar klub vlasništvo Ć. M. gdje je već bio R. S. u društvu sa Đ.
R.. Navodi da je sa M. sjeo za drugi sto i u jednom trenutku za njihov sto je
došao R. S., kojeg je prethodno vidio da je izašao iz toaleta prišao mu s leđa
i udario ga pivskom flašom po glavi. U trenutku je vidio da je flaša pukla i
staklo palo po patosu, a od ovog udarca je i sam pao  i najvjerovatnije se na
to staklo posjekao na ruci. Naveo je da je dalje bio u nesvjesnom stanju i ne
sjeća se daljeg događaja, a kada je nakon kraćeg vremena došao sebi pošao je u
bolnicu.
Na glavnom pretresu na zapisniku od 13.11.2008.godine je pojasnio da ga je R.
udario flašom, dok je sa M. V. sjedio za stolom na terasi kafane, a da
prethodno nije bilo nikakve tuče među njima, niti je vidio da se R. sa nekim
tukao. Ne pridružuje se krivičnom gonjenju i ne traži naknadu štete.
          Svjedok Đ. D. u svom iskazu na glavnom pretresu u bitnom navodi da je kritičnog dana na Malom brdu otvorena česma zbog čega je bila organizovana proslava, pa su se svi veselili i pili. U kafani S. B. došlo je do konflikta između R. S. i B. R., gdje su razmijenili riječi, R. je rekao da neće da se svađa pa su pošli u drugu kafanu kod M.. Navodi da su sjedjeli za stolom S. Ž., R. S. i on kada je došao B. R. dobacio R. S.  "Znaš li ti ko su B.", pa je došlo do tuče i u tom guranju, gdje su padali preko stolova B. R. je pivskom flašom udario u predjelu glave R. S. i vidio je da je R. bio čitav u krvi. U jednom trenutku neko je povikao - "policija", pa je on izašao iz kafane i nije vidio da je R. S. udario B. pivskom flašom, kao i da je B. padao na pod, a kod B.a nije vidio nikakve povrede, ali su i B. i R. bili krvavi. Navodi da je iz kafane izašao prije nego što su B. i R. prestali sa tučom.
  Svjedok S. Ž. u svom iskazu na glavnom pretresu navodi da je dana
13.07.2005.godine u naselju bila proslava-otvaranje česme, pa je bio na ovoj
proslavi, a popodne oko 16,00 časova je krenuo u grad i prolazeći pored kafane
vlasništvo Ć. M. na terasi je vidio R. S. koji ga je pozvao da popiju piće pa
je sjeo sa S., a deset minuta nakon toga u kafanu je došao Đ. i sjeo za sto do
njih, a zatim su došli i M. V. i B. R. zvani L. i sjeli za drugi sto. Odmah je
osjetio da nešto nije u redu jer su svi bili u vidno pijanom stanju i počeli
su nešto da dobacaju, a zatim je Đ. došao i sjeo sa njima za sto, a B. i M. su
sjeli za sto pored i počeli su da dobacuju pa ih je zamolio da ostanu mirni, a
zatim su po njegovom pozivu došli za njihov sto. Navodi da su u jednom
trenutku R. i B. skočili iza stola i počeli da se tuku, a to je trajalo možda
minut. Udarali su se šakama, gurali i padali pa su pale flaše sa stola, nakon
čega su ih pomirili i oni su obećali da se više neće svađati i da će popiti
piće, a što je bilo-bilo je. Konobarica je donijela piće i u jednom trenutku
L. je rekao "Ne možeš se ti svađati sa B. R." i onda je otvorenim dlanom
krenuo prema licu kao da bi ga gurnuo i onda su oni opet krenuli iza stola i
počeli se tući. Udarali su se šakama po glavi i tijelu, a u jednom trenutku B.
je sa stola uzeo pivsku bocu i njome udario S. po glavi. Navodi da je vidio da
je Š.počela teći krv niz lice te da je prisustvovao cijelom događaju i bio tu
svo vrijeme dok je trajala ova tuča, ali nije vidio da je R. S. udario flašom
B. ali je kod B. na uvu vidio podliv od krvi vjerovatno od udaraca šakama, a
kako su bili mrtvi pijani i kako su padali B. je mogao zadobiti povrede i
prelom prsta a i da je ruku slomio ne bi se žalio. Navodi da je, nakon što ga
je B. udario flašom, S.  stajao mirno kao malo dijete pa ga je B. uhvatio za
grlo i rekao "Vidiš mogu da te davim" i da se bilo  skupilo mnogo ljudi dok je
trajala ova tuča, a kad je B. takao za grlo R. on je rekao "Ja neću više da se
svađam" pa su ih prisutni razdvojili, a prilikom ovog razdvajanja B. se
zaletio prema R., kojom prilikom mu je pocijepao majicu. Istakao je da B.
poznaje 20 godina, a R. nekih 5 godina da je ispričao istinu i sve onako kako
je bilo a da bi volio da B. bude prisutan pa da pred njim, iako su prijatelji
ispriča kako je bilo.
Svjedok M. V. u svom iskazu na glavnom pretresu u bitnom navodi da se ne sjeća
svih okolnosti ovog događaja, ali se sjeća da je toj dan bio otvaranje česme u
njihovom naselju pa su pili od ujutro do uveče. Navodi da nije sjedio u kafani
sa B. R., ali da je sa B. došao na terasu kafane gdje su sjedjeli R. i Đ..
Navodi da je razgovarao sa konobaricom M., onda je došlo do konflikta između
njega i Đ., pa je došlo i do fizičkog kontakta gdje su se on i Đ. potukli, ali
su ih prisutni brzo razdvojili i on je pošao kući, tako da ne zna šta se dalje
dešavalo. Navodi da su taj dan svi bili potpuno pijani.
Svjedok Ć. M. u svom iskazu u prethodnom posutpku i na glavnom pretresu od
16.07.2008.godine u bitnom navodi da je vlasnik bilijar kluba u ul. V. D.,
gdje su 13.jula u popodnevnim časovima došli R. S. i B. R. i to prvo R., a
nakon toga B., te da je čim su se sreli došlo do verbalnog sukoba između njih
dvojice, a da je u trenutku kada su počeli da se guraju sa konobaricom T. M.
ušao u unutrašnjost kafane, jer nije htio da učestvuje niti u svađi niti u
bilo kakvoj prepirci i između gostiju, tako da nije ništa vidio. Na pretresu
je pojasnio da je vidio da su se R. i B. pohvatali rukama  nakon prepirke i
svađe, pa je ušao unutra u kafanu gdje je podizao prevrnute stolice.
Svjedok T. M. u svom iskazu u prethodnom postupku navodi da je zaposlena u
bilijar klubu vlasništvo Ć. M., gdje je dana 13.07.2005.godine u baštu kluba
došao R. S., a kasnije B. R. u društvu sa M. V.. Navodi da je do svađe između
ovih lica došlo odmah nakon dolaska B. u lokal, a ne sjeća se ko je prvi počeo
sa svađom, jer je gazda Ć. M. uvukao u unutrašnjost lokala da ne bi
prisustvovala tuči.
Iz nalaza i mišljenja sudskog vještaka medicinske struke prof.dr. Š. M. od
28.09.2006.godine sud je utvrdio da je B. R. u predmetnom događaju zadobio
povrede u vidu preloma kosti doručja petog prsta desne šake, rezne rane
podlaktice i nagnječenje glave, te da su navedeni prelom i nagnječenje
posljedica dejstva tupine, a rane su posljedica dejstva oštrice zamahnutog
mehaničkog oruđa, da rane i nagnječenje predstavljaju pojedinačno i u zbiru
laku tjelesnu povredu a navedeni prelom tešku tjelesnu povredu, uz zaključak
da je u vrijeme odigravanja predmetnog događaja B. R. zadobio tešku tjelesnu
povredu.
Službenom zabilješkom MUP-a RCG CB Podgorica Ku.br. 1594/2005 od
18.07.2005.godine, konstatovano je da je B. R. imao tešku tjelesnu povredu,
lom pete kosti desne šake, a ovo na osnovu obavještenja od dežurnog ljekara UB
KC CG dr.V. V..
Iz uvjerenja izdatog od Hitne medicinske pomoći Doma zdravlja Podgorica na ime
R. S. br. 227/07, sud je utvrdio da se R. S. javio u ovu ustanovu radi
ukazivanja ljekarske pomoći dana 14.07.2005.godine u 10,30časova, gdje je
zaveden u protokol pod brojem 25978, gdje su konstatovane povrede, data
dijagnoza, a R. S. upućen ortopedu.
Iz nalaza i mišljenja sudskog vještaka medicinske struke prof.dr.Š. M. od
27.01.2009.godine, sud je utvrdio da je R. S. u predmetnom događaju zadobio
povrede u vidu otoka lijeve strane čela, nagnječenja u predjelu drugog, trećeg
i četvrtog prsta lijeve šake, te oguljotinu lijevog koljena, da su navedene
povrede posljedica dejstva tupog, teškog i zamahnutog mehaničkog oruđa na
odgovarajuće predjele tijela, a povreda čela je nastala mehanizmom direktnog
dejstva sile-udara, dok su povrede koljena nastale mehanizmom pada i udara od
tvrdu i neravnu podlogu, uz zaključak da navedene povrede pojedinačno i u svom
zbiru predstavljaju laku tjelesnu povredu.
Nakon sprovedenog postupka sud je  na nesumnjiv način utvrdio da je dana
13.jula 2005.godine oko 17,00 časova u ul. V. D.bb. u Podgorici u bašti
bilijar kluba vlasnika Ć. M., došlo do fizičkog kontakta između okrivljenog R.
S. i oštećenog B. R., a što sud utvrdio iz odbrane okrivljenog i iskaza svih
svjedoka saslušanih u predhodnom postupku i na glavnom pretresu. U kritičnom
događaju oštećeni B. R. zadobio je povrede u vidu preloma kosti doručja, petog
prsta desne šake, rezne rane podlaktice i nagnječenje glave, a koje povrede,
shodno nalazu i mišljenju vještaka medicinske struke predstavljaju tešku
tjelesnu povredu, dok je okrivljeni R. S. zadobio povredu u vidu otoka lijeve
strane čela, nagnječenja u predjelu drugog, trećeg i četvrtog prsta lijeve
šake, te oguljotinu lijevog koljena, koje povrede po mišljenju vještaka
predstavljaju laku tjelesnu povredu.
 Okrivljeni R. S. je u svojoj odbrani ostao dosljedan do kraja postupka,
tvrdeći da je kritičnom prilikom došlo do fizičkog kontakta - tuče između
njega i oštećenog B. R. kojom prilikom ga je B. udario po glavi pivskom
flašom, od čega flaša puca, a da je nakon toga B. pao na zemlju i vjerovatno
se posjekao na staklo od boce, koju odbranu je sud prihvatio, jer je u
cjelosti potvrđuju izjave svjedoka Đ. D. i S. Ž., a činjenicu da je došlo do
tuče i svjedoci Ć. M. i T. M., u koje izjave sud nije imao razloga da sumnja,
jer su iste logične i dosledne u pogledu odlučnih činjenica.
Naime, da se događaj odigrao na način kako je to okrivljeni predstavio u
svojoj odbrani potvrdili su u cjelosti svjedoci Đ. D. i S. Ž., koji na
identičan način navode da je između okrivljenog i oštećenog došlo do tuče i
guranja, da su padali preko stolova, kao i da je B. R. pivskom flašom udario u
predjelu glave R. S., a što je potvrđeno i medicinskom dokumentacijom kao i
nalazom i mišljenjem vještaka medicinske struke, kojim je konstatovano da je
R. S. zadobio povrede u vidu otoka lijeve strane čela, nagnječenja u predjelu
drugog, trećeg i četvrtog prsta lijeve šake, te oguljotinu lijevog koljena a
koje povrede su posljedica dejstva tupog, teškog i zamahnutog mehaničkog oruđa
na odgovarajuće predjele tijela, a povreda čela je nastala mehanizmom
direktnog dejstva sile-udara, dok su povrede koljena nastale mehanizmom pada i
udara od tvrdu i neravnu podlogu.
Stoji činjenica da je fizički kontakt-tuča između okrivljenog i oštećenog imao
za posledicu nastanak teških tjelesnih povreda kod oštećenog, a kako je to
predstavljeno u nalazu vještaka medicinske struke, ali po ocjeni suda radnja
koju je preduzeo okrivljeni, nije uzročno posledično radnja izvršenja
predmetnog krivičnog djela od strane okrivljenog, posebno pri činjenici što je
i oštećeni u istoj aktivno učestvovao te  okrivljenom kritičnom prilikom zadao
lake tjelesne povrede, a oštećeni usled pada pri tuči zadobio navedene
povrede, što se prilikom tuče moglo desiti i okrivljenom.
Naime, radnja izvršenja predmetnog krivičnog djela podrazumijeva aktivno
djelovanje izvršioca koje za posljedicu ima nanošenje tjelesnih povreda, pri
čemu se mora posebno cijeniti subjektivni odnos izvršioca u odnosu na radnju
izvršenja, pa sud nalazi da provedenim dokazima nije potvrđeno da je
okrivljeni preduzeo aktivnu radnju izvršenja krivičnog djela u smislu
nanošenja povreda oštećenom, niti je potvrđen njegov umišljaj kao oblik
vinosti, koji bi se ogledao u njegovoj namjeri da napadne oštećenog i nanese
mu povrede.
Iskaz oštećenog B. R., u kome predstavlja da mu je okrivljeni R. S., koga je
predhodno vidio da je izašao iz toaleta, prišao sa leđa i udario ga flašom po
glavi, ta da među njima nije bilo nikakve tuče, niti je vidio da se R. sa
nekim tukao, Sud nije prihvatio, iz razloga što prednji iskaz nije potvrđen ni
jednim drugim dokazom u toku postupka, već naprotiv, isti je opovrgnut
iskazima svjedoka Đ. D., S. Ž., Ć. M. i T. M., koji navode da je između
okrivljenog i oštećenog došlo do svađe, guranja i tuče, a kojom prilikom je
prema medicinskoj dokumentaciji i okrivljeni zadobio povrede.
Sud je cijenio i ostale provedene dokaze, pa je našao da su isti, kod ovako
utvrđenog činjeničnog stanja, bez uticaja na drugačije presuđenje.
Sa svih navedenih razloga, po ocjeni suda, provedenim dokazima nijesu
potvrđeni navodi optužbe da je, na način kako je to činjenično predstavljeno u
izreci presude, okrivljeni izvršio krivično djelo teška tjelesna povreda iz
čl. 151 st.1 KZ, iz kog razloga je sud okrivljenog, primjenom čl.363 st.1
tač.3 Zakonika o krivičnom postupku oslobodio od optužbe.
Kako je okrivljeni oslobođen od optužbe, to troškovi krivičnog postupka padaju
na teret budžetskih sredstava suda, shodno čl. 203 st.1 Zakonika o krivičnom
postupku.
Sa iznijetih razloga sud je odlučio kao u izreci presude.  
OSNOVNI SUD U PODGORICI, dana 23.02.2009.   godine 
PREDSJEDNIK VIJEĆA - SUDIJA
Željka Jovović 