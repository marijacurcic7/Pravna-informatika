K.br. 11/315
U IME NARODA 
       OSNOVNI SUD U PODGORICI, kao prvostepeni krivični, u vijeću
sastavljenom od sudije Jovović Željke, kao predsjednika vijeća, i sudija
porotnika Radević Angeline i Lopičić Vasa kao članova vijeća, uz učešće
Rajković Danijele kao zapisničara, u krivičnom predmetu protiv optuženog Z.
D. , zbog krivičnog djela teško djelo protiv bezbjednosti javnog saobraćaja
iz čl. 348 st. 4 u vezi čl. 339 st. 3 u vezi st. 1 Krivičnog zakonika, po
optužnici Osnovnog državnog tužioca Podgorica Kt. br. 398/11 od 06. 04. 2011.
godine, nakon održanog glavnog, javnog pretresa dana 04. 05. 2011. godine, u
prisustvu zamjenika Osnovnog državnog tužioca Podgorica J. M., optuženog i
njegovog branioca adv. M.D., donio je, a dana 05.05.2011. godine javno
objavio,  
P R E S U D U 
  **Optuženi**

        Z. D.,  od oca B. i majke L., rođene Z., rođen 08. 03. 1975.
godine u Gruziji-Tbilisi, sa prebivalištem u Moskvi-Mičurinski prospekt dom
38, sa boravištem u Baru-Petrovića zabio bb, advokat, oženjen, otac dvoje
djece, u pritvoru od 25. 02. 2011. godine od 20,00 časova do 05.05.2011.
godine  
  Na osnovu čl. 363 st. 1 tač. 3 Zakonika o krivičnom postupku

OSLOBADJA SE OD OPTUŽBE 
       Kojom je predstavljeno da je:

Dana 25.02.2011. godine oko 19:00 časova, na magistralnom putu Podgorica-
Kolašin u mjestu Rijeka Piperska, opština Podgorica, ne pridržavajući se
saobraćajnih propisa iz čl. 31 st.1 Zakona o bezbijednosti saobraćaja na
putevima, tako ugrozio saobraćaj da je doveo u opasnost život i tijelo ljudi,
na način što je upravljao u pravcu Podgorice putničkim motornim vozilom marke
“Jeep Wrangler unlimited 2,8 TD“ registarskih oznaka BR DZ 007, brzinom od 65
km/h, koja nije bila prilagođena saobraćajnim uslovima-dubini vidnog polja pri
oborenim svjetlima u noćnim uslovima voženje i gustini saobraćaja, tako da
vozilo može blagovremeno da zaustavi pred svakom preprekom koju, pod datim
uslovima, može da predvidi, a koju brzinu nije smanjio iako je bio
zaslijepljen dugim svjetlima vozila koje se kretalo iz suprotnog smjera, a bio
je dužan da je smanji ispod 36 km/h, s obzirom da mu je zbog zaslijepljenosi
bilo ograničeno vidno polje, pa usljed neprilagođene brzine, nije blagovremeno
uočio pješaka-oštećenog V. M. koji se kretao kolovozom kojom prilikom je
prednjim dijelom vozila udario u oštećenog, nanoseći mu teške i po život
opasne tjelesne povrede-iskrvavljenje iz rascjepa aorte, jetre, bubrega i
raskidanih krvnih sudova oko višestrukih preloma kostiju, te oštećenja po
život važnih moždanih centara zbog preloma kostiju lobanje, usljed kojih je
kod istog nastupila smrt,  
-čime bi izvršio krivično djelo teško djelo protiv bezbjednosti javnog saobraćaja iz čl. 348 st. 4 u vezi čl. 339 st.3 u vezi st. 1 Krivičnog zakonika,  
  Troškovi krivičnog postupka u iznosu od 574,50 € padaju na teret budžetskih sredstava suda, dok će o troškovima  na ime nužnih izdataka  i branioca biti odlučeno posebnim rješenjem shodno čl. 203 st. 1 Zakonika o krivičnom postupku.

O b r a z l o ž e nj e 
  Optužnicom Osnovnog državnog tužioca Podgorica Kt. br. 398/11 od 06. 04. 2011. godine optuženom je stavljeno na teret izvršenje krivičnog djela teško djelo protiv bezbjednosti javnog saobraćaja iz čl. 348 st. 4 u vezi čl. 339 st. 3 u vezi st. 1 Krivičnog zakonika, pa je zamjenik ODT Podgorica M.J., zastupajući optužnicu na glavnom pretresu ostala kod iste i u završnoj riječi predložila da sud optuženog oglasi krivim i osudi po zakonu.  
  Optuženi Z. D. u svojoj odbrani u predhodnom postupku pred službenicima Uprave policije i istražnim sudijom navodi da je kritičnog dana upravljao vozilom marke “Jeep Wrangler“ registarskih oznaka BR DZ 007 krećući se desnom kolovoznom trakom magistralnog puta Podgorica-Kolašin, iz pravca Kolašina. Pored njega, u vozilu su se nalazili supružnici E. i N. P.. Negdje između 18, 45 do 19,00 časova iz suprotnog smjera je naišlo vozilo koje je imalo upaljena duga svjetla pa je istog momenta, shodno saobraćajnim propisima, oborio duga svjetla na svom vozilu, ali je vozač iz suprotnog smjera nastavio kretanje sa dugim svjetlima, tako da ga je zaslijepio. U momentu kada se mimoišao sa navedenim vozilom, odjednom sa svoje desne strane na nekih tri-četiri metra a možda i kraće dva-tri metra je primijetio sjenku koja kao da raste, tako da nije mogao znati da li se radi o životinji ili čovjeku. Kako bi izbjegao kontakt skrenuo je u lijevo i kočenjem usporavao kretanje vozila, kada je osjetio udar u prednjem desnom dijelu vozila kojim je upravljao. Vratio se u desnu kolovoznu traku, zaustavio vozilo i polukružnim okrtanjem se vratio u pravcu Kolašina, gdje je farovima osvijetlio mjesto gdje je imao kontakt  i na lijevoj kolovoznoj traci, gledano iz pravca Podgorice u pravcu Kolašina, primijetio tijelo čovjeka, nakon čega je ponovo izvršio polukružno okretanje da bi osvijetlio mjesto gdje se tijelo nalazilo. Izašao je iz vozila, prišao tijelu čovjeka koje se nalazilo u neposrednoj blizini metalne bankine, čiji je gornji dio tijela-glava bio van kolovoza. Provjerio je puls na ruci povrijeđenog i nije ga osjetio a provjerom na vratnom dijelu je zaključio da je puls slab, a kako je bio u neposrednoj blizini glave oštećenog osjetio je jak miris alkohola. Shvatio je da je lice teško povrijeđeno i odmah pozvao prijatelja M. K., koji se svojim vozilo kretao ispred njega, da se vrati na lice mjesta i što prije obavijesti Hitnu pomoć i policiju o događaju. Napomenuo je da se sa svojim vozilom kretao propisanom brzinom oko 50-60 km/h, jer se na zadnjem sjedišta nalazila N. P. koja je spavala. Navodi da je kolovoz bio suv, bila je noć, vidljivost smanjena i zbog same konfiguracije terena a povrijeđeni pješak je na sebi imao maskirnu uniformu, pantalone sa jaknom tamno zelene boje, što je zapazio dok mu je provjeravao puls. Nije koristio alkohol, bio je na skijanju a inače je sportista. Izrazio je žaljenje što je došlo do ovako teške situacije, za njega vrlo strašne i užasne, jer je jedan ljudski život ugašen, ali nije mogao drugačije reagovati, jer je sve bilo suviše brzo, blisko i iznenadno pojavljivanje ovog čovjeka. Na glavnom pretresu je pojasnio da je vozilo koje mu je dolazilo u susret išlo velikom brzinom, minimum dvostruko većom nego što je on upravljao svojim vozilom, a vrijeme od momenta kada je vidio ovaj automobil dok su se mimoišli je bilo jako kratko. Navodi da je potpuno pratio situaciju na kolovozu ali je u trenutku kada se mimoišao sa ovim vozilom na 3-4 metra ispred sebe vidio sjenku koja kao da je narastala, a koja se nalazila ispred njega malo udesno. Nije se složio sa navodima optužnice da je trebao da upravlja svojim vozilom brzinom do 36 km/h ili manje, da se zaustavi u momentu kada je vidio prepreku, da se vozilom kretao pod kratkim svjetlima i da je vozio naslijepo, navodeći da je od Kolašina vozio brzinom od 50-60 km/h  i svi su ga preticali a kada je vidio „munju“ od vozila, koje mu je dolazilo u susret, vozio je pod dugim svjetlima i potpuno kontrolisao stanje na kolovozu gdje nije ništa vidio. Navodi da nije mogao pretpostaviti da ususretno vozilo neće isključiti duga svjetla, niti je mogao pretpostaviti da se na magistralnom putu na kolovozu nalazi čovjek a posebno obučen u maskirnu uniformu. Ukazao je da je od momenta kada je vidio farove na ususretnom vozilu, do kontakta prošla jedna sekunda, a kada se mimoišao vidio je prepreku i od tog momenta do sudara su prošli djelići sekunde, tako da nije mogao zaustaviti svoje vozilo a učinio je jedino u tom trenutku moguće-oštro skrenuo ulijevo. Takođe, ni u jednom trenutku nije upravljao vozilom pod kratkim, već dugim svjetlima a svjetla je oborio kada je ugledao ususretno vozilo. Nije se mogao izjasniti na kojoj udaljenosti je ugledao vozilo koje mu je dolazilo u susret jer je ono imalo upaljene jake farove a išlo je izuzetno velikom brzinom, tako da je imao osjećaj da je prošao brzi voz a sve je trajalo 1-2 sekunde u kojima je uspio samo da obori svjetla, kako ne bi zaslijepio to vozilo. Ovo vozilo ga je zaslijepilo samo za tren, kao fleška ali je i tada kontrolisao situaciju, jer je ipak vidio šta se dešava.  
  U završnoj riječi se pridužio završnoj riječi svog branioca te naveo da mu je žao zbog nezgode u kojoj je oštećeni izgubio život, ali za nezgodu on nije kriv, te predlažio sudu da ga oglasi nevinim.  
  Branilac optuženog je u završnoj riječi naveo da ni jednim provedenim dokazom  nije dokazano da je njegov branjenik izvršio krivično djelo stavljeno mu optužnicom na teret. Nalazi da svi dokazi govore suprotno da je, bez obzira na tragične posledice u konkretnom slučaju, njegov branjenik preduzeo sve što je bilo moguće preduzeti da bi se saobraćajna nezgoda izbjegla, ali nije imao prostorno vremenskih mogućnosti za izbjegavanje nezgode, jer je pješak bio nepredvidiva prepreka, isti se nalazio nasred kolovozne trake okrivljenog, neosvijetljen, u kamuflažnoj odjeći-maskirnoj uniformi, i na žalost u alkoholisanom stanju. Ukazuje da je vještak saobraćajne struke u svom osnovnom nalazu, dopuni istog, i u pojašnjenjima na glavnom pretresu utvrdio nesporno uzrok predmetne saobraćajne nezgode, a to je upravo ponašanje pješaka sada pok. V. M.. Naprijed navedeno je uvidjela i porodica pok. V. M., pa se upravo iz tih razloga predstavnik oštećene porodice, nije pridružio krivičnom gonjenju protiv okrivljenog, niti porodica želi postaviti imovinskopravni zahtjev. Konačno je predložio da sud Z. D. oslobodi krivične odgovornosti za krivično djelo koje mu je stavljeno na teret.  
  U dokaznom postupku sud je saslušao predstavnika oštećene porodice V. I., punomoćnika oštećene porodice adv. M. S. L., svjedoke P.E. i P. N., pročitao zapisnik o uviđaju saobraćajne nezgode br. 619 od 26.02.2011. godine, zapisnik o uviđaju sačinjen od strane istražnog sudije Kri. br. 11/325 od 26.02.2011. godine,  izvještaj KC CG o alkoholisanosti na ime V. M. br. 261 od 26.02.2011. godine, po saglasnom predlogu stranaka pročitao nalaz i mišljenje vještaka saobraćajne struke od 09.03.2011. godine, dopunu od 30.03.2011. godine i vještaka saslušao neposredno na glavnom pretresu, pročitao obdukcioni zapisnik Odjeljenja za sudsku medicinu S. br. 28/2011. godine i  izvještaj AMD "Bećo Lazović " DOO od 16.03.2011. godine.  
  Predstavnik oštećene porodice pok. Vulikić Milivoja, sin Vulikić Igor, je na glavnom pretresu naveo da se u ime oštećene porodice ne pridružuje krivičnom gonjenju protiv optuženog i ne ispostavlja imovinsko pravni zahtjev.  
  Punomoćnik oštećene porodice adv. M. S. L., je navela da je oštećenu porodicu upoznala sa činjeničnim stanjem iz spisa predmeta i članovi porodice su jednoglasni da se ne pridružuju krivičnom gonjenju protiv optuženog i ne ispostavljaju imovinsko pravni zahtjev.  
  Svjedok P. E. je u svom iskazu u predhodnom postupku i na glavnom pretresu naveo da je kritičnog dana bio u vozilu kojim je upravljao optuženi i sjedio je na mjestu suvozača a pozadi je bila njegova supruga koja je spavala. Zna da se Z. kretao normalnom brzinom, po njegovoj procjeni do 50 km/h i vozio je pod dugim svjetlima, kad im je iz pravca Podgorice u susret dolazilo vozilo, takođe pod dugim svjetlima, nakon čega je D. sa dugih svjetala promijenio svjetla na kratka, dok ovo vozilo nije smanjilo svjetla. U jednom trenutku je primijetio da D. sa vozilom bježi ulijevo, sa desne strane je vidio neku sjenku  i istovremeno je osjetio udar u vozilo. Nakon ovog tupog udara D. lagano zaustavlja vozilo, okreće se i vraća u pravcu Kolašina, nakon čega na pogodnom proširenju vrši polukružno okretanje i vraćaju se na lice mjesta gdje su vidjeli povrijeđenog, nakon čega je D. pozvao M., koji je sa drugovima bio ispred njih. Navodi da se sjenka koju je primjetio nalazila jedno 1,5 metara od desne ivice kolovoza, gledano iz pravca Podgorice i da je bio zaslijepljen jer je ususretno auto vozilo pod dugim svjetlima a sjenka je, kada je on prvi put vidio, jer je bio zaslijepljen, po njegovoj procjeni, nalazila na 2,3 možda najviše 4 metra od njih. Na glavnom ptretresu je pojasnio da  se ne može izjasniti na kojoj udaljenosti je vidio farove od susretnog vozila jer je isto imao duga svjetla a išlo je vrlo brzo.  
  Svjedok P. N. u svom iskazu u predhodnom postupku i na glavnom pretresu u bitnom navodi da je kritičnom prilikom bila u vozilu kojim je upravljao njihov prijatelj Z. D., sjedjela je pozadi a na mjestu suvozača je sjedio njen suprug E.. Navodi da je bila zaspala pa nije vidjela trenutak nezgode.  
  Zapisnicima o uviđaju saobraćajne nezgode istražnog sudije Osnovnog suda u Podgorici Kri. br. 11/325 od 26.02.2011. godine OPS PJ Podgorica br. 619 od 26.02.2011. godine je konstatovano a fotodokumentacijom Uprave policije PJ Podgorica od 26.02. 2011.  godine i skicom lica mjesta predstavljeno, da se saobraćajna nezgoda dogodila dana 25.02.2011. godine oko 18,50 časova na magistralnom putu M-2 Podgorica Kolašin, u mjestu Rijeka Piperska, naspram kuće V.M.. Uviđaju su prisustvovali istražni sudija, zamjenik Osnovnog tužioca iz Podgorice, vještak Č. G. i ekipa za uviđaj. Konstovano je da je lice mjesta obezbijeđeno, da je noć i da ne postoji ulična rasvjeta, duva jak sjeverni vjetar. U saobraćajnoj nezgodi su učestvovali putničko vozilo marke “Jeep Wrangler “ reg. oznaka BR DZ 007 kojim je upravljao Z. D. i pješak V. M.. Kolovoz je izrađen od asfalta, ravan, prav, suv i na mjestu predmetne nezgode podijeljen uzdužnom isprekidanom linijom na dvije kolovozne trake. Širina kolovoza izosi 7 metara, sa obje strane kolovoza nalaze se zemljane površine, sa desne strane nalazi se betonski potporni zid, zatim metalna odbojna greda a sa lijeve strane kolovoza se nalazi žičana ograda imanja i kuća a nakon njih metalna greda, sve posmatrano iz pravca Kolašina prema Podgorici. U zoni mjesta nezgode, posmatrano iz pravca Kolašina, prije mjesta nezgode postoji znak ograničenja brzine od 70 km/h. Na licu mjesta je zatečeno putničko motorno vozilo džip Wrangler i to u desnoj kolovoznoj traci magistralnog puta, okrenuto u pravcu Podgorice, koje je nakon nezgode bilo pomjereno sa lica mjesta, a na kolovozu ispred pomenutog vozila je zatečeno tijelo pok. V. M., čija glava je bila van kolovoza, ispod metalne bankine, dok je tijelo bilo na kolovozu, sa nogama okrenutim u pravcu lijeve ivice kolovoza. Od materijalnih tragova na licu mjesta, gledano od pravca Kolašina, u desnoj kolovoznoj traci zatečen je kristal stakla desnog fara  vozila, kao i rasuti kristali od fara ispred vozila. Između kristala stakla od desnog fara i vozila zatečeni su tragovi crvene boje, vjerovatno krvi, koji se prostiru sa desne strane vozila do tijela pokojnika, a isti trag je pronađen na metalnoj bankini. Na licu mjesta je zatečen i apoen od 1 eura, upaljač, a iza tijela pokojnika je pronađen dio mobilnog telefona. Ispod metalne bankine je pronađena desna čizma pokojnika, a na desnoj kolovoznoj traci, sve gledano iz pravca Kolašina, je zatečena prednja registarska oznaka vozila BR DZ 007. Od strane dežurnog ljekara Hitne medicinske pomoći, prije izlaska istražnog sudije na lice mjesta je konstatovana smrt V.M.. Na vozilu kojim je upravljao optuženi su konstatovana oštećenja u predjelu prednje registarske oznake koja je otpala sa vozila, prednjeg branika, desnog fara, te prednjeg desnog blatobrana i poklopca motora, a moguća su i druga oštećenja.  
   Izvještajem KC CG o alkoholisanosti na ime V. M. br. 261 od 26.02.2011. godine, je konstatovano da je u krvi V. M., primjenom metode Widmark, nađeno 2,10 promila apsolutnog alkohola.  
  Iz nalaza i mišljenja vještaka saobraćajne struke ing. Č. G. od 09.03.2011. godine, sud je utvrdio da je mjesto kontakta između vozila kojim je upravljao optuženi,  i pješaka bilo na desnoj kolovoznoj traci, posmatrano za smjer kretanja vozila, udaljeno od desne ivice kolovoza za oko 1,2-1,5m ili u podužnom smislu na oko 5-7 metara unazad od lokacije prvih kristala stakla na kolovozu označenih sa rednim br. 2 na skici lica mjesta. Vozilo „Jeep“ je na sudarnu poziciju dospio bez intenzivnog kočenja angažujući svoju desnu saobraćajnu traku. Vozač na uočenu opasnost od sudara nije intenzivno kočio, jer su na kolovozu izostali tragovi intenzivnog kočenja. Na osnovu oštećenja na vozilu i povreda pješaka vještak nalazi da je brzina vozila u momentu sudara bila oko 18,05 m/s=65 km/h, dok se pješak kretao u granicama od 4,2-5,3 km/h, ili prosječno oko 4,75 km/h=1,32 m/s. Vještak nalazi da bi se forsiranim kočenjem, sa ispravnim uređajem za kočenje „Jeep“ vožen brzinom od 65km/h, sa ostvarljivim usporenjem od 7,5 m/s2 po suvom kolovozu zaustavio na zaustavnom putu od 39, 8 m, gdje bi za zaustavljanje bilo angažovano vrijeme od 3,41s. Da bi se „Jeep“ izmakao ulijevo za ne više od 0,7 m posmatrano za smjer njegovog kretanja potreban put izmicanja je 21,94m za što je potrebno vrijeme od 1,22 s. U fazi mimoilaženja vozila noću, kada se koriste oborena svjetla pješaci obučeni u maskirnu uniformu se teže primjećuju sa veće daljine, pa vještak nalazi da se u takvoj situaciji pješak obučen u maskirnu uniformu, pri postojanju ususretnih vozila može vidjeti na udaljenosti ne većoj od 20m,  a moguće i manje 10-15m, zavisno od toga kakve  su vremenske prilike bile i druge okolnosti koje utiču na mogućnost primjećivanja neosvijetljenih prepreka na putu. Vještak dalje nalazi da vozač „Jeepa“ na putu od 20m nije imao mogućnost da bočnim izmještanjem ulijevo za ne više od 0,7m izbjegne kontakt, jer je put izmještanja sa posjedovanom brzinom od oko 21,94m  veći od daljine primjećivanja pješaka obučenog u maskirnu odjeću pri vožnji sa oborenim svjetlima u uslovima nailaska ususretnih vozila sa uključenim svjetlima a bezbjedna brzina sa oborenim svjetlima, uz činjenicu da se pješak kretao ususret brzinom od oko 4, 75 km/h, iznosila bi 10,05 m/s=36,02 km/h, što znači da je brzina od 65 km/h, kojom je vožen „Jeep“ bila nebezbjedna za vožnju vozila sa oborenim svjetlima za primjećivanje pješaka u maskirnoj odjeći, koji se nalazi na kolovozu ispred automobila gdje nema ulične rasvjete, pri nailasku ususretnog vozila. Vještak konačno zaključuje da je pješak neopreznim i nebezbjednim kretanjem po kolovozu stvorio opasnu, blisku i teško uočljivu i neočekivanu prepreku na putanji „Jeepa“, čime je stvorena opasna situacija na kolovozu. Pješak se kretao lijevom saobraćajnom trakom, posmatrano prema Kolašinu i zauzimao oko 1,2-1,5m širine ovog kolovoza, što nije bezbjedno za kretanje pješaka na putu a uz lijevu ivicu kolovoza smjera kretanja pješaka postoji zemljana površina širine 1,1m koju je pješak mogao koristiti za kretanje, ili da se isti kretao uz samu ivicu kolovoza, nezgoda bi bila izbjegnuta. Pješak je imao mogućnost blagovremenog uočavanja nailaska „Jeepa“ koji se najavljivao bukom motora i svjetlima i imao je obavezu da se pomjeri ulijevo smjera njegovog kretanja, uz samu ivicu kolovoza ili van kolovoza i time izbjegne nezgodu. Vozač vozila „Jeep“ nije u mimoilaženju sa NN vozilom na putu smanjio brzinu svom vozilu na bezbjednu za primjećivanje neosvijetljenih prepreka kao što su pješaci u maskirnoj odjeći u dometu kontrolisanog (osvijetljenog) kolovoza ispred vozila, čime je izgubio mogućnost izbjegavanja nezgode. Na mjestu nezgode ne postoji pješački prelaz a vozač je vozio brzinom od 65 km/h gdje važi ograničenje brzine od 70 km/h, dakle dozvoljenom za zonu nastanka nezgode. U dopuni nalaza od 23.03.2011. godine vještak je pojasnio da je, prema izjavi vozača sjenku vidio na udaljenodsti od oko 2-3 metra ispred sebe, kada nije imao prostorno vremenskih mogućnosti da aktivira radnu kočnicu, iako je uočio opasnost-siluetu na kolovozu, jer bi potreban zaustavni put da bi se vozilo zaustavilo prije mjesta kontakta sa pješakom iznosio 40m, gdje bi za reagovanje vozača i odziva kočionog sistema do pojave maksimalne sile kočenja i blokade točkova bilo potrebno vrijeme od 1,1s ili put od 20m, a nakon toga bi se očitali tragovi kočenja u dužini od 20m za vrijeme od 2,31s. Dalje je pojasnio da je dubina vidnog polja bila maksimalno 20 a minimalno 10m pa ako se uzme izjava optuženog da ga je vozilo koje je nastavilo kretanje sa dugim svijetlima zaslijepilo, onda je u takvoj situaciji dubina vidnog polja bila 10m, a ako nije bilo zaslepljenja onda je dubina vidnog polja iznosila 20m kako je i dato u nalazu. Vještak način upravljanja vozilom od strane vozača „Jeepa“ ne dovodi u uzročnu vezu sa nastankom nezgode a vozač istu nije mogao izbjeći ni bočnim pomjeranjam ulijevo, dakle  nije imao prostorno vremenskih mogućnosti izbjegavanja nezgode. Na glavnom pretresu vještak je pojasnio da ukoliko ususretno vozilo nailazi sa uključenim dugim svijetlima tada daljina primećivanja  neosvijetljenih prepreka kao što su pješaci u maskirnoj uniformi može biti maksimalno od 10-15m u zavisnosti od stanja svjetala na vozilima i njihove međusoben udaljenosti u kom slučaju bi bezbjedna brzina za izbjegavanje nezgode bila svaka manja od 20km/h. Pri nailasku usustrenog vozila na kome su uključena duga svjetla vozač Džipa na osnovu karakteristika puta i vozila  ima sve tehničke uslove da zadrži pravac kretanja svojom kolovoznom trakom i bezbjedno se mimoiđe sa usustrenim automobilom, jer u takvim saobraćajnim situacijama ima mogućnost upravljivosti sa vozilom prateći druge oznake na kolovozu, bilo da se radi o uzdužnim linijama koje ograničavaju kolovoz ili drugim objektima, a sve sa posjedovanom brzinom. Uovakvim okolnostima osvijetljeni učesnici u saobraćaju se vide sa veće daljine, jer svijetla ususretnog vozila ne sprečavaju vozača da primijeti takvu prepreku na putu a neosvijetljene prepreke u ovakvim saobraćajnim situacijama su vidljive na veoma ili relativno kratkoj udaljenosti od 10,15 ili 20m, zavisno od više faktora. Vještak je pojasnio da je pješak sa relativno velike udaljenosti, veće od 100m, imao mogućnost uočavanja nailazećeg Džipa, koji se najavljivao svijetlima i bukom motora, pa je imao mogućnost da se bočno izmjesti uz lijevu ivicu kolovoza, smjera njegovog kretanja i bezbjedno se mimoiđe sa  ususretnim Džipom a takođe je imao na raspolaganju za svoje kretanje i zemljano proširenje koje se nalazilo uz ivicu kolovoza. Vejštak dalje navodi da se na osnovu skice lica mjesta ne može precizno izjasniti  o dužini dijela puta koji se prostire po pravcu, ali kako je bio na licu mjesta, a bila je noć, smatra da se taj dio puta prostire po pravcu u dužini od oko 200m. Vozači vozila su išli jedan drugome u susret, vozač Džipa je prije nezgode uključio sa dugih putnih svjetala oborena svjetla, ukoliko se uzme kao tačna izjava okrivljenog i svjedoka da se ususretno vozilo kretalo enormno brzo, tada ta zaslijepljenost vozača u konkretnom slučaju traje nekoliko djelića sekunde a adaptacija oka vozača koji je zaslijepljen traje oko jednu do jednu i po sekundu kada ni vozač tog vozila nije u mogućnost da reaguje na kočioni sistem u cilju izbjegavanja neosvijetljenih prepreka na putu, kao što su u konkretnom slučaju pješaci u maskirnoj uniformi. Kada su ova dva vozila bila na međusobnoj udaljenosti ne većoj od 35 m, tada dolazi do zaslepljenja vozača Džipa koji upravlja vozilom, kada su na njegovom vozilu uključena oborena svjetla. Vozači ova dva vozila mogla su da se uoče na udaljenosti na oko 200m ali u takvoj saobraćajnoj situaciji vozač Džipa nije mogao da na svojoj kolovoznoj traci primijeti neosvijetljenu prepreku kao što su pješaci u maskirnim uniformama. U konkretnom slučaju takvu prepreku vozač Džipa bez obzira na stanje farova (zaprljanost, jačina..) jednog i drugog vozila  mogao je primijetiti na minimalnoj udaljenosti od 10m kada bi brzina izbjegavanja ove nezgode bila svaka manja od 20km/h.  
  Iz obdukcionog zapisnika Odjeljenja za sudsku medicinu S. br. 28/2011 od 02.03.2011. godine sud je utvrdio da je kod oštećenog Vulikić Milivoja smrt nastupila nasilno, usled iskrvavljenja iz rascjepa aorte, jetre, bubrega i raskidanih krvnih sudova oko višestrukih preloma kostiju, te oštećenja po život važnih moždanih centara zbog preloma kostiju lobanje. Rascjepi aorte, jetre, bubrega i oštećenja po život važnih moždanih centara prelomi kostiju posledica su dejstva tupog, teškog i jako zamahnutog mehaničkog oruđa. U vrijeme umiranja kod oštećenog je postojalo stanje alkoholisanosti.  
  Iz izvještaja AMD "Bećo Lazović " DOO od 16.03.2011. godine sud je utvrdio da je motorno vozilo Wrangler pregledano na liniji za tehničke preglede i konstatovano je da mehanizam za upravljanje i kočioni sistem funkcionišu, točkovi podešeni, svjetlosna signalizacija funkcioniše izuzev prednjeg desnog fara koji je polomljen, te konstatovana oštećenja maske i poklopca motora.  
  Cijeneći provedene dokaze pojedinačno i u njihovoj međusobnoj vezi i dovodeći ih u vezu sa odbranom optuženog, sud je našao da nema dokaza da je optuženi počinio krivično djelo koje mu je stavljeno na teret, pa je istog shodno čl. 363 st.1 tač. 3 Zakonika o krivičnom postupku oslobodio od optužbe.  
  Naime, iz provedenih dokaza, zapisnika o uviđaju saobraćajne nezgode br.619 od 26.02.2011. godine i Kri.br.11/325 od 26.02.2011. godine, fotodokumentacije, skice lica mjesta i obdukcionog zapisnika Odjeljenja za sudsku medicinu S. br. 28/2011. godine nesumnjivo je utvrdjeno da se predmetna saobraćajna nezgoda dogodila dana 25.02.2011. godine oko 19:00 časova, na magistralnom putu Podgorica-Kolašin u mjestu Rijeka Piperska, opština Podgorica, na način što je optuženi upravljao u pravcu Podgorice putničkim motornim vozilom marke “Jeep Wrangler unlimited 2,8 TD“ registarskih oznaka BR DZ 007, kojom prilikom je prednjim dijelom vozila udario u oštećenog, nanoseći mu teške i po život opasne tjelesne povrede-iskrvavljenje iz rascjepa aorte, jetre, bubrega i raskidanih krvnih sudova oko višestrukih preloma kostiju, te oštećenja po život važnih moždanih centara zbog preloma kostiju lobanje, usljed kojih povreda je kod oštećenog nastupila smrt.  
  Optuženom je stavljeno na teret da je ugrozio saobraćaj i  doveo u opasnost život i tijelo ljudi ne pridržavajući se saobraćajnih propisa iz čl. 31 st.1 Zakona o bezbijednosti saobraćaja na putevima, na način što je upravljajući  vozilom, brzinom od 65 km/h, koja nije bila prilagođena saobraćajnim uslovima-dubini vidnog polja pri oborenim svjetlima u noćnim uslovima vožnje i gustini saobraćaja, tako da vozilo može blagovremeno da zaustavi pred svakom preprekom koju, pod datim uslovima, može da predvidi, a koju brzinu nije smanjio iako je bio zaslijepljen dugim svjetlima vozila koje se kretalo iz suprotnog smjera, a bio je dužan da je smanji ispod 36 km/h, s obzirom da mu je zbog zaslijepljenosi bilo ograničeno vidno polje, pa usljed neprilagođene brzine, nije blagovremeno uočio pješaka-oštećenog V. M. koji se kretao kolovozom, kojom prilikom je prednjim dijelom vozila udario u oštećenog, nanoseći mu teške i po život opasne tjelesne povrede, predstavljene u uzreci presude, a usled kojih povreda je kod oštećenog nastupila smrt.

Član 31 st.1 ZOBS-a na putevima propisuje dužnost vozača  da brzinu kretanja
vozila pilagodi okolnostima, karakteristikama i stanju puta, vidljivosti,
preglednosti, atmosferskim prilikama, stanju  vozila i  tereta, frekvenciji
saobraćaja i drugim saobraćajnim uslovima, tako da vozilo može da zaustavi
pred svakom preprekom koju, pod datim uslovima, može da predvidi. Prema tome,
po ovoj zakonskoj odredbi, ponašanje pješaka koje se ne može očekivati, ne
predstavlja prepreku koju vozač može da predvidi, pa ni prepreku zbog koje
mora još ranije prilagoditi brzinu vožnje.
      Optuženi u svojoj odbrani navodi da je, dok je upravljao svojim vozilom, iz suprotnog smjera naišlo vozilo koje je imalo upaljena duga svjetla pa je istog momenta, shodno saobraćajnim propisima, oborio duga svjetla na svom vozilu, ali je vozač iz suprotnog smjera nastavio kretanje sa dugim svjetlima, tako da ga je zaslijepio a u momentu kada se mimoišao sa navedenim vozilom, odjednom je sa svoje desne strane na nekih tri-četiri metra a možda i kraće dva-tri metra primijetio sjenku koja kao da raste, pa je da bi izbjegao kontakt skrenuo u lijevo i kočenjem usporavao kretanje vozila, kada je osjetio udar u prednjem desnom dijelu vozila kojim je upravljao. Ovakve navode odbrane optuženog potvrđuje svjedok P. E., koji se nalazio kao suvozač u vozilu opuženog a činjenicu da je naišlo ususretno vozilo i zaslijepilo optuženog, prihvata i tužilac, predstavljajući u dispozitivu optužnice da je optuženi bio zaslijepljen dugim svjetlima vozila koje se kretalo iz suprotnog smjera.
      Iz nalaza i mišljenja vještaka saobraćajne stuke, koji je nakon nezgode prisustvovao uviđaju na licu mjesta, te pojašnjenja na glavnom pretresu, a koji nalaz i pojašnjenje je sud u cjelosti prihvatio, ocjenivši ga kao objektivan i jasan te dat saglasno pravilima struke, sud je utvrdio da je mjesto kontakta između vozila kojim je upravljao optuženi i pješaka bilo na desnoj kolovoznoj traci, posmatrano za smjer kretanja vozila, udaljeno od desne ivice kolovoza za oko 1,2-1,5m ili u podužnom smislu na oko 5-7 metara unazad od lokacije prvih kristala stakla na kolovozu označenih sa rednim br. 2 na skici lica mjesta na koju sudarnu poziciju je vozilo dospjelo bez intenzivnog kočenja angažujući svoju desnu saobraćajnu traku. Brzina vozila u momentu sudara bila je oko 18,05 m/s=65 km/h, dakle dozvoljena brzina. Iz nalaza je dalje utvrđeno da se, u fazi mimoilaženja vozila noću, kada se koriste oborena svjetla pješaci obučeni u maskirnu uniformu teže primjećuju sa veće daljine, pa da se u takvoj situaciji pješak obučen u maskirnu uniformu, pri postojanju ususretnih vozila može vidjeti na udaljenosti ne većoj od 20m,  a moguće i manje 10-15m, te bi u takvoj situaciji bezbjedna brzina sa oborenim svjetlima, iznosila 10,05 m/s=36,02 km/h. Uz činjenicu da je optuženog vozilo koje je dolazilo iz suprotnog smjera i nastavilo kretanje sa dugim svijetlima zaslijepilo, daljina primećivanja  neosvijetljenih prepreka kao što su pješaci u maskirnoj uniformi može biti maksimalno od 10-15m u zavisnosti od stanja svjetala na vozilima i njihove međusobne udaljenosti u kom slučaju bi bezbjedna brzina za izbjegavanje nezgode bila svaka manja od 20km/h.
      Imajući u vidu sve izloženo sud nalazi da u konkretnom slučaju ponašanje pješaka, koji se kretao kolovozom na magistralnom putu, ne predstavlja prepreku koju je vozač mogao da predvidi, pa ni prepreku zbog koje je morao još ranije prilagoditi brzinu vožnje iz čega slijedi zaključak, a kako je to našao vještak saobraćajne struke, da je pješak neopreznim i nebezbjednim kretanjem po kolovozu stvorio opasnu, blisku i teško uočljivu i neočekivanu prepreku na putanji „Jeepa“, čime je stvorena opasna situacija na kolovozu, jer se pješak kretao lijevom saobraćajnom trakom, posmatrano prema Kolašinu i zauzimao oko 1,2-1,5m širine ovog kolovoza, što nije bezbjedno za kretanje pješaka na putu a uz lijevu ivicu kolovoza smjera kretanja pješaka postoji zemljana površina širine 1,1m koju je pješak mogao koristiti za kretanje, a takođe, da se kretao uz samu ivicu kolovoza, nezgoda bi bila izbjegnuta. Ovo posebno kod činjenice da je pješak sa relativno velike daljine, veće od 100m, imao mogućnost blagovremenog uočavanja nailaska „Jeepa“, koji se najavljivao bukom motora i svjetlima i imao je obavezu da se pomjeri ulijevo smjera njegovog kretanja, uz samu ivicu kolovoza ili van kolovoza i time izbjegne nezgodu.
       Dakle, ne predvidjevši prepreku na putu, optuženi kao vozač vozila „Jeep“ nije u mimoilaženju sa NN vozilom smanjio brzinu svom vozilu na bezbjednu, koja bi prema nalazu vještaka, a kod činjenice da je optuženi kao vozač bio zaslijepljen dugim svjetlima ususretnog vozila bila svaka manja od 20km/h a ne 36 km/h (koja bezbjedna brzina bi postojala pri kratkim svjetlima ususretnog vozila), a u kom pravcu nije precizirana optužnica, za primjećivanje neosvijetljenih prepreka kao što su pješaci u maskirnoj odjeći u dometu kontrolisanog osvijetljenog kolovoza ispred vozila, čime je izgubio mogućnost izbjegavanja nezgode, ali se ovakvo ponašanje vozača, zbog svega izloženog, a kako to nalazi i vještak saobraćajne struke, ne dovodi u uzročnu vezu sa nastankom nezgode a vozač istu nije mogao izbjeći ni bočnim pomjeranjam ulijevo. Ovo i kod činjenice da je optuženi kao vozač Džipa, pri nailasku usustrenog vozila na kome su uključena duga svjetla na osnovu karakteristika puta i vozila, a da nije postojala nepredvidiva prepreka, imao sve tehničke uslove da zadrži pravac kretanja svojom kolovoznom trakom i bezbjedno se mimoiđe sa usustretnim automobilom, sa posjedovanom brzinom.
      Kod svega navedenog, a u vezi sa ovom krivičnom stvari, sud nalazi da je potrebno ukazati i na načelo povjerenja, odnosno pouzdanja u javnom sobraćaju, koje podrazumijeva da svaki učesnik u saobraćaju može računati da će se i ostali učesnici pridržavati saobraćajnih propisa.
      Imajući u vidu sve navedeno, sud nalazi da nije dokazano da je optuženi prekršio odredbu čl. 31 st.1 ZOBS-a na putevima, kako je to predhodno objašnjeno, zbog čega ga je sud, shodno čl. 363 st. 1 tač. 3 Zakonika o krivičnom postupku oslobodio od optužbe.
      Obzirom da je optuženi oslobodjen od optužbe sud je odlučio da troškovi krivičnog postupka u iznosu od 574,50 € padaju na teret budžetskih sredstava suda, dok će o troškovima  na ime nužnih izdataka  i branioca biti odlučeno posebnim rješenjem, a ovo shodno čl. 203 st. 1 Zakonika o krivičnom postupku.
Na osnovu svega izloženog, odlučeno je kao u izreci presude.  
        OSNOVNI SUD  U PODGORICI, dana 05. 05. 2011. god. 
PREDSJEDNIK VIJEĆA - SUDIJA
Željka Jovović 