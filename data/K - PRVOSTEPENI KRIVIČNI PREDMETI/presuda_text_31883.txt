K.br.127/13
U IME CRNE GORE

Osnovni sud u Pljevljima, kao prvostepeni krivični sud po sudiji Ljiljani Popović uz sudjelovanje zapisničara Leković Zore, u krivičnom predmetu protiv optuženog S. Ž. iz P. koga brani G. M. advokat iz P., zbog krivičnog djela teška djela protiv bezbjednosti javnog saobraćaja iz čl. 348 st.1 Krivičnog zakonika Crne Gore u vezi krivičnog djela ugrožavanje javnog saobraćaja iz čl.339 Krivičnog zakonika Crne Gore po optužnici ODT Pljevlja Kt.br.301/13 od 10.09.2013. godine,nakon održanog glavnog i javnog pretresa, u prisustvu zamjenika ODT Pljevlja Tomčić Milivoja,optuženog S.Ž. i njegovog branioca advokata G. M., dana 16.10.2013.godine donio je i javno objavio 

P R E S U D U
Optuženi S. Ž., JMBG ...., od oca N. i majke A. rodjene B., rodjen u P. dana
...987.godine, sa prebivalištem u P. Ul.1 D., državljanin CG, neoženjen, bez
djece, nezaposlen, pismen, završio srednju saobraćajnu školu, govori srpskim
jezikom, razumije crnogorski jezik, izdržavaju ga roditelji, neosudjivan.
K R I V J E
Što je :
Dana 01.05.2013.godine oko 21,00 čas u mjestu zv."K. V." opština P. na
lokalnom putu G.-K. V. upravljajući motociklom NN marke iz pravca naselja
G.e,nepridržavajući se saobraćajnih propisa ugrozio javni saobraćaj i doveo u
opasnost život i tijelo ljudi na način što je suprotno odredbama čl.182 i 27
ZOBS-a na putevima motociklom upravljao pod uticajem alkohola od 0,82 promila
i neodržavajući bezbjedan smjer kretanja motocikla desnom stranom kolovoza na
bezbjednoj distanci od desne ivice puta u smjeru kretanja već je prilikom
savladjivanja kritičnog poteza puta a usled neadekvatne pažnje sa istim
skrenuo od desne prema lijevoj ivici kolovoza nakon čega je došlo do fizičkog
kontakta motocikla sa metalnim stubom-nosačem ograde vlasništvo T. Z. što je
izazvalo destabilizaciju, gubljenje ravnoteže a zatim i prevrtanje motocikla i
pada sa motocikla saputnika G. R. i B. A. usled čega je G.R. zadobio tešku
tjelesnu povredu u vidu preloma jagodičnog luka desno dok je B. A. zadobila
lake tjelesne povrede,
2.-
čime je izvršio krivično djelo teška djela protiv bezbjednosti javnog
saobraćaja iz čl.348 st.1 Krivičnog zakonika Crne Gore u vezi krivičnog djela
ugrožavanje javnog saobraćaja iz čl.339 Krivičnog zakonika Crne Gore,
pa mu sud na osnovu već citiranog zakonskog propisa te primjenom članova
4,13,15,32 36,42,52,53 i 54 Krivičnog zakonika Crne Gore te čl.226,229 i 374
ZKP-a
i z r i č e
USLOVNU OSUDU
Sa kojom se optuženom S. Ž. utvrdjuje kazna zatvora u trajanju od 1(jedne)
godine i istovremeno odredjuje da se ista neće izvršiti ako optuženi u roku od
dvije godine dana ne izvrši novo krivično djelo.
Optuženi je dužan platiti Budžetu Crne Gore na ime troškova krivičnog postupka
iznos od 227,50 € kao i na ime paušala iznos od 27,50 €
A sve ovo u roku od 15 dana po pravnosnažnosti presude pod prijetnjom
prinudnog izvršenja.
Imovinsko pravnog zahtjeva nije bilo.
O b r a z l o ž e nj e
Osnovno državni tužilaštvo u Pljevljima, optužnicom Kt.br. 301/13 od
10.09.2013. godine a koju je Krivično vijeće Osnovnog suda u Pljevljima
potvrdilo rješenjem Kv.br.719/13 od 25.09.2013.godine optužilo je S.Ž. iz P.,
da je izvršio krivično djelo teška djela protiv bezbjednosti javnog saobraćaja
iz čl.348 st.1 Krivičnog zakonika Crne Gore u vezi krivičnog djela ugrožavanje
javnog saobraćaja iz čl.339 Krivičnog zakonika Crne Gore a na način, mjesto i
vrijeme bliže opisano u izreci ove presude.U završnoj riječi zamjenik ODT
Pljevlja predložio je da sud optuženog oglasi krivim i osudi po zakonu a pri
tom ima u vidu sve olakšavajuće okolnosti na strani optuženog.
Oštećeni G. R. iako uredno pozvan nije pristupio na glavni pretres a prilikom
saslušanja u tužilaštvu izjavio je da se ne pridružuje krivičnom gonjenju
protiv optuženog. Imovinsko pravni zahtjev nije postavio.
Oštećena B.A. iako uredno pozvana nije pristupila na glavni pretres niti je u
pisanom obliku postavila imovinsko pravni zahtjev.
Optuženi S. Ž.u odbrani datoj tužilaštvu je kazao da oštećene dobro poznaje,
da se druže, da njegov otac ima motor marke "J." -S. d. koji nije registrovan
i nemože da se sjeti da je dana 01.05.2013.godine od nekoga udario motor
dvotočkaš i da su se na motoru nalazili A. i R. samo se sjeća da je toga dana
cijeli dan bio sa društvom i bio popio. Nemože da se sjeti i da li je kritične
večeri prije bolnice gledao A. i R.. Zna da je 01.05.2013.godine bio u bolnici
i da je imao povrede po grudima i ledjima ali nemože da se sjeti na koji način
i gdje je povrijedjen a u bolnici je vidio i anu i R. koji su takodje imali
povrede. Ostavlja mogućnost da je kritične prilike upravljao kakvim motorom,
nezna o čijem motoru se radi i nemoće se sjetiti da li su i gdje pali sa
motora i na koji način su se povrijedili.Na glavnom pretresu priznajući u
cjelosti izvršenje krivičnog djela i svoju krivicu kazao je da mu je žao što
se to desilo, da su oštećeni A. i R. njegovi drugovi i prijatelji i koliko je
sebi želio loše toliko je želio i njima. Sa oštećenim je ostao i dalje u
dobrim odnosima, i dalje se druže a te noći je bio malo popio ali ne toliko da
nebi mogao da učestvuje u saobraćaju a sa puta ga je izbacio šoder.
Branilac optuženog u završnoj riječi ističući da je optuženi priznao izvršenje
djela i krivicu i izrazio žaljenje, da je sa oštećenim u prijateljskim
odnosima i da se oštećeni nijesu pridružili krivičnom gonjenju kao i da
optuženi do sada nije osudjivan molio je sud da optuženom izrekne što blažu
krivičnu sankciju navodeći da bi se i sa uslovnom osudom postigla svrha
kažnjavanja.
Optuženi S. Ž. u završnoj riječi usvojio je u cjelosti odbranu svog branioca.
U dokaznom postupku sud je pročitao iskaze svjedoka- oštećenih B. A. i G.R.,
pročitao nalaz i mišljenje vještaka Š.M. , pročitao nalaz i mišljenje vještaka
dr.P. M., pročitao otpusnu listu sa epikrizom KCCG broj 9880 za oštećenog
G.R., pročitao izvještaj ljekara specijaliste hirurga O. bolnice P. broj 2400
od 01.05.2013.godine za oštećenu B. A., pročitao izvještaj KCCG broj 385 od
11.05.2013.godine o koncentraciji alkohola u krvi kod okrivljenog, izvršio
uvid u fotodokumentaciju sa skicom lica mjesta UP PJ P. broj 179/2013,
pročitao rješenje P. organa za prekršaje P. PP.br.36/13 od 28.06.2013.godine i
pročitao izvod iz KE za optuženog.
Nakon provedenog dokaznog postupka i ocjene izvedenih dokaza kako svakog
pojedinačno tako i u medjusobnoj povezanosti a pri tom cijeneći priznanje
optuženog, sud je utvrdio činjenično stanje bliže opisano izrekom ove presude.
Naime, optuženi S. priznaje izvršenje krivičnog djela i svoju krivicu navodeći
da ga je kritične prilike konzumirao alkohol i da ga je sa puta izbacio neki
šoder.
Priznanje optuženog S. je jasno, potpuno i nedvosmisleno a kao takvo je
potvrđeno i dokazima izvedenim u postupku.Oštećeni G.R. je kazao da se dobro
poznaje sa optuženim i B.A., da je kritičnog dana cijeli dan roštiljao sa
društvom i konzumirao alkohol kao i da mu je poznato da optuženi posjeduje
motor dvotočkaš. Kada je uveče otišao u grad sreo se sa optuženim i B. A. koji
su bili na motoru, nije bio u pitanju motor optuženog pa je i on sjeo na motor
iza A., motorom je upravljao optuženi pa su se vozili po gradu. U razgovoru je
vidio da je i S. u pripitom stanju. Otišli su u pravcu B., zatim u pravcu Guka
pa skrenuli lijevo prema mjestu K. V., bilo je negdje oko 21,00 čas i sjeća se
da su se u jednom trenutku pri vožnji preturili sa motora jer su udarili
koliko se sjeća u neku metalnu ogradu sa lijeve strane puta. Svi su bili
povrijedjeni i u jednom momentu je naišlo neko vozilo koje ih je prevezlo u
B.radi ukazivanja pomoći a njega su transportovali u K. centar. Oštećena B. A.
je posvjedočila da se poznaje sa optuženim i G.R. kao i da je dana
01.05.2013.godine negdje oko 20,00 časova pošla u grad i kod Crkve se srela sa
S. Ž. koji je bio na motoru dvotočkašu ali ona nezna marku motora jer se u to
ne razumije, Ž. je upravljao motorom i ponudio joj da se provozaju pa je sjela
na motor i vozeći se po gradu naišli su na R. koji je takodje sjeo na motor,
ona je bila izmedju Ž. i R.a i jedino se sjeća da su se sa motorom kretali
ulicom prema B. i odatle nema pojma gdje su išli, kuda su se vozili i gdje su
doživljeli saobraćajnu nezgodu jer je u toku noći u B. malo došla sebi, imala
je povredu glave a vidjela je u B.Ž. i R. koji su takodje bili povrijedjeni.
Po mišljenju suda oštećeni G. R. i B. A. su bili i istiniti i nepristrasni u
svom kazivanju i posvjedočili su smao ono čega se sjećaju i bez obzira na
činjenicu da su u drugarskim odnosima sa optuženim. Iz ovih razloga njihove
iskaze sud u cjelosti prihvata.
Vještak saobraćajne struke Š.M. u svom pisanom nalazu i mišljenju ističe da je
do nezgode došlo usled propusta u vožnji od strane vozača-optuženog a to se
ogleda u tome što vozač nije održavao bezbjedni smjer kretanja motocikla
desnom stranom kolovoza na bezbjednoj distanci od desne ivice puta u smjeru
kretanja već je prilikom savladjivanja kritičnog poteza puta a usled
neadekvatne pažnje sa istim skrenuo od desne prema lijevoj ivici kolovoza na
lijevo preko lijeve ivice puta u smjeru kretanja nakon čega je došlo do
fizičkog kontakta motocikla sa metalnim stubom - nosačem ograde što je
izazvalo destabilizaciju, gubljenje ravnoteže a zatim prevrtanjem motocikla i
pad suvozača. Vozač S.je upravljao motociklom koje je posjedovalo mjesto za
dva fizička lica-vozača i suvozača pa stoga suvozač G. nije smio prihvatiti
vožnju motociklom kao drugi suvozač što znači da na strani ovog lica takodje
postoji doprinos nastaloj nezgodi i posledicama.
Sud je u potpunosti prihvatio kao objektivan i po pravilima struke dat nalaz i
mišljenje vještaka Š. smatrajući da je ovaj vještak veoma detaljno a na osnovu
postojeće dokumentacije - fotoelaborata i skice lica mjesta UP PJ P. dao svoj
nalaz i mišljenje povodom ove saobraćajne nezgode.
U ovoj saobraćajnoj nezgodi oštećeni su zadobili povrede i to oštećeni G.tešku
tjelesnu povredu a oštećena B. lake tjelesne povrede. To je utvrdjeno iz
nalaza i mišljenja vještaka dr.P.M. koji je nakon uvida u medecinsku
dokumentaciju za oštećene kazao je da se iz medecinske dokumentacije vidi da
je oštećeni G.R. zadobio povrede i to:prelom jagodičnog luka desno,
razderotina sljepoočno desno pa je dana 04.05.2013.godine uradjena operacija.
Radi se o teškoj tjelesnoj povredi koja je najvjerovatnije nastala padom i
udarom desne strane lica od tvrdu podlogu. Vještak dr.P. je dalje u svom
nalazu i mišljenju istakao i to na osnovu medecinske dokumentacije za oštećenu
B.A. da je ova oštećena zadobila povrede i to razderotine kože na glavi čeono
desno i na desnoj ušnoj školjki, na donjoj usni i drugom prstu desne šake kao
i brojne oguljotine kože na ruci, podlaktici i laktu desno te da se radi o
lakim tjelesnim povredama koje su najvjerovatnije nanesene padom i drljanjem
povrijedjenih dijelova tijela od tvrdu podlogu.
Nalaz i mišljenje vještaka dr. P. sud prihvata u cjelosti kao objektivan i dat
po pravilima struke a koji imaju utemeljenje u medecinskoj dokumentaciji za
oštećene.
Dakle , u postupku je potpunim i jasnim priznanjem optuženog S., iz navoda
oštećenih B. A. i G. R. kao i nalazom i mišljenjem vještaka saobraćajne struke
Šljivančanina, nalazom i mišljenjem vještaka medicinske struke dr. P. kao i
ostalim dokazima izvedenim u postupku utvrdjeno da je optuženi S. Ž. izvršio
krivično djelo teška djela protiv bezbjednosti javnog saobraćaja iz čl. 348
st.1 Krivičnog zakonika u vezi krivičnog djela ugrožavanje javnog saobraćaja
iz čl.339 st.3 u vezi st.1 Krivičnog zakonika kako mu se to javnom optužbom i
stavlja na teret pa je sud optuženog S. Ž. kao umišljajnog učinioca,obzirom da
je bio svjestan da se nemože upravljati motornim vozilom pa ni motociklom u
javnom saobraćaju pod dejstvom alkohola a optuženi je imao 0,82 promila
alkohola u krvi što je utvrdjeno iz izvještaja KC CG broj 385 od
11.05.2013.godine, da se saobraćaju mora kretati na bezbjednoj distanci od
desne ivice puta u smjeru kretanja i održavati bezbjedan smjer kretanja desnom
stranom kolovoza dakle nepridržavajući se saobraćajnih propisa kritične
prilike ugrozio saobraćaj i doveo u opasnost život i tijelo ljudi-ošećenih G.
i B. jer nije postupao u skladu sa čl.182 i 27 ZOBS-a na putevima, dakle
djelovao sa umišljajem, u kojim radnjama optuženog stoje svi bitni elementi
bića krivičnog djela teška djela protiv bezbjednosti javnog saobraćaja iz
čl.348 st.1 Krivičnog zakonika Crne Gore u vezi krivičnog djela ugrožavanje
javnog saobraćaja iz čl.339 Krivičnog zakonika Crne Gore pa ga je sud kao
umišljajnog učinioca oglasio krivim i osudio po zakonu.
Prilikom odlučivanja o vrsti i visini kazne sud je cijenio sve okolnosti u
smislu čl.42 Krivičnog zakonika Crne Gore koje utiču kako na vrstu tako i na
visinu kazne. Optuženi S. je priznao u cjelosti izvršenje krivičnog djela i
krivicu. Izrazio je kajanje i žaljenje. Radi se o mladiću starom 26.godine
koji do sada nije osudjivan što se utvrdjuje iz izvoda iz KE i što upućuje na
zaključak da se ne radi o osobi sklonoj vršenju krivičnih djela. Nezaposlen
je. Optuženi je u prijateljskim odnosima sa oštećenim koji se nijesu
pridružili krivičnom gonjenju, naprotiv oštećeni G. je kazao da netraži
krivični progon protiv optuženog. Sve ove okolnosti a posebno odnos optuženog
nakon izvršenog krivičnog djela te odnos oštećenih prema optuženom, sud je
uzeo kao olakšavajuće okolnosti na strani optuženog i utvrdio mu kaznu zatvora
u trajanju od 1(jedne) godine a u smislu čl.52 Kz sud je cijenio i svrhu
uslovne osude i imajući u vidu godine života, dosadašnji neporočni život
optuženog, odnos oštećenih te odnos optuženog nakon izvršenog djela te da se
oštećeni nijesu pridružili krivičnom gonjenju sud je mišljenja da se u
konkretnom slučaju a radi krivično pravne zaštite prema ovom optuženom svrha
kažnjavanja može postići i uslovnom osudom pa je sud nakon što je optuženom
utvrdio kaznu zatvora u trajanju od 1 (jedne) godine što je zakonski minimum
propisan za ovo krivično djelo njeno izvršenje odložio za vrijeme od dvije
godine dana pod uslovom da optuženi ne izvrši novo krivično djelo u tom
periodu te da će se i uslovnom osudom postići u cjelosti svrha kažnjavanja i
dovoljno uticati na optuženog da više ne vrši krivična djela.
Shodno čl.226 i 229 ZKP-a sud je obavezao optuženog da na ime troškova
krivičnog postupka koji čine troškovi za saobraćajno i medecinsko vještačenje
te analizu krvi plati Budžetu Crne Gore iznos od 227,50 € kao i da na ime
paušala Budžetu Crne Gore plati iznos od 27,50 € koji iznos je odmjeren
obzirom na dužinu trajanja i složenost krivičnog postupka te imovno stanje
optuženog.
Imovinsko pravnog zahtjeva nije bilo.
OSNOVNI SUD U PLJEVLJIMA , dana 16.10.2013.godine.
Zapisničar,  S u d i j a,
Leković Zora  Ljiljana Popović
PRAVNA POUKA:
Protiv ove presude dozvoljena je žalba u roku od 15.dana po
prijemu iste Višem sudu B.Polje, a preko ovog suda.
DOSTAVITI:
1 x ODT Pljevlja
1 x Optuženom
1 x Braniocu optuženog