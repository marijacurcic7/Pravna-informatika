HYPERLINK
"http://upload.wikimedia.org/wikipedia/commons/2/23/Coat_of_arms_of_Montenegro.svg"
K.br.19/13
U IME CRNE GORE
Osnovni sud u Pljevljima,kao prvostepeni krivični sud, po sudiji Ljiljani
Popović, uz sudjelovanje zapisničara Leković Zore, u krivičnom predmetu protiv
optuženog G.P. iz P., zbog krivičnog djela nedavanje izdržavanja iz čl.221
st.1 Krivičnog zakonika a po optužnom predlogu ODT Pljevlja, Kt.br.7/13 od
07.02.2013.godine, nakon održanog glavnog i javnog pretresa, u prisustvu
zamjenika ODT Pljevlja Gačević Božidarke, zakonske zastupnice maloljetnog
oštećenog T. J. i optuženog G. P., dana 19.03.2013. godine, donio je i javno
objavio
P R E S U D U
Optuženi G. P., JMBG ...., od oca G. i majke M. rodjene C., rodjen u P.dana
...godine, sa prebivališem u P. Ul.V. K., državljanin CG, neoženjen, bez
djece, nezaposlen, pismen, završio za metalostrugara, govori crnogorski jezik,
lošeg imovnog stanja, neosudjivan.
K R I V J E
Što je :
u periodu od 10.02.2011.godine do 27.12.2012.godine nije davao izdržavanje
svom maloljetnom sinu T. A. rodj.27.10.2007.godine, kojeg je po zakonu dužan
da izdržava a što je utvrdjeno pravosnažnom i izvršnom sudskom presudom
Osnovnog suda u Pljevljima P.br.481/10 od 10.02.2011.godine i da svakomjesečno
plaća iznos od 50,00 € počev od 10.02.2011.godine pa u buduće do svakog 5-tog
u mjesecu za prethodni mjesec sve dok za to budu postojali zakonski uslovi a
sve u roku od 15 dana po pravosnažnosti presude u ukupnom iznosu od 1.100,00
€,
čime je izvršio krivično djelo nedavanje izdržavanja iz čl.221 st.1 Krivičnog
zakonika ,
pa ga sud na osnovu već citiranog zakonskog propisa te primjenom članova
4,5,13,15, 32, 33,39 i 42 Krivičnog zakonika, te čl.226, 229,239 i 374 ZKP-a
O S U DJ U J E
Na novčanu kaznu u iznosu od 600 (šesto) € koja će se u slučaju nenaplativosti
zamijeniti kaznom zatvora tako što će se za svakih 25,00 € novčane kazne
odrediti jedan dan zatvora.
Izrečenu novčanu kaznu optuženi je dužan platiti u roku od 3 mjeseca po
pravosnažnosti presude.
Optuženi je dužan platiti ovom sudu na ime paušala iznos od 27,50 eura,
a ovo u roku od 15 dana po pravosnažnosti presude pod prijetnjom prinudnog
izvršenja.
Optuženi je dužan na ime imovinsko pravnog zahtjeva isplatiti zakonskoj
zastupnici mal.oštećenog iznos od 1.100,00 €.
O b r a z l o ž e nj e
Osnovno državno tužilaštvo u Pljevljima optužnim predlogom Kt.br.7/13 od
07.02.2013.godine, optužilo je G. P.iz P.da je izvršio krivično djelo
nedavanje izdržavanja iz čl. 221 st.l Krivičnog zakonika, a na način, mjesto i
vrijeme bliže opisano izrekom ove presudu. U završnoj riječi ODT Pljevlja,
predložio je da sud optuženog oglasi krivim i osudi po zakonu.
Zakonska zastupnica maloljetnog oštećenog se pridružila krivičnom gonjenju i
postavila imovinsko pravni zahtjev u iznosu od 1.100,00 €.
Optuženi G.P.u odbrani na glavnom pretresu ne priznajući izvršenje krivičnog
djela ni svoju krivicu navodi da je tačno da je presudom Osnovnog suda u
Pljevljima P.br.481/10 obavezan da na ime izdržavanja maloljetnog T. A. plaća
svakog mjeseca po 50,00 € mjesečno te da je tačno da od 10.02.2011.godine pa
do današnjeg dana nije ni jednog mjeseca platio alimentaciju a to nije uradio
jer smatra da maloljetni T. A.a nije njegovo dijete bez obzira na presudu
P.br.481/10 kojom je utvrdjeno da je T.A. njegov sin. Nezna datum rodjenja T.
A., A. ima negdje 4 do 5 godina. Kazao je i to da ni u buduće neće plaćati
alimentaciju T. A. bez obzira da li će ga sud osuditi ili neće. Nije u
finansijskog mogućnosti da radi DNK.U završnoj riječi odluku o svojoj krivici
i kazni ostavio je na ocjenu sudu.
U dokaznom postupku sud je saslušao zakonsku zastupnicu mal.oštećenog
Tomašević Jelicu, izvršio uvid u presudu Osnovnog suda u Pljevljima
P.br.481/10 od 10.02.2011. godine i pročitao izvod iz KE za optuženog.
Nakon provedenog dokaznog postupka i ocjene izvedenih dokaza kako svakog
pojedinačno tako i u medjusobnoj povezanosti a pri tom cijeneći i odbranu
optuženog, sud je utvrdio činjenično stanje bliže opisano izrekom ove presude.
Naime, javna optužba stavlja na teret optuženom G.P. da je izvršio krivično
djelo nedavanje izdržavanja iz čl.221 st.1 Krivičnog zakonika tako što u
periodu od 10.02.2011.godine do 27.12.2012.godine nije davao izdržavanje za
svog maloljetnog sina T.A. i to u ukupnom iznosu od 1.100,00 € koga je po
zakonu dužan da izdržava na osnovu pravosnažne i izvršne presude Osnovnog suda
u Pljevljima P.br.481/10 od 10.02.2011.godine i to u iznosu od 50,00 €
mjesečno sve dok za to postoje zakonski razlozi. Optuženi G.P. priznaje da za
period od 10.02.2011.godine do 27.12.2012.godine nije plaćao izdržavanje za
maloljetnog T.A. iz razloga što on, uprkos presudi P.br.481/10, smatra da
maloljetni T. A. nije njegov sin kao i da ni u buduće neće plaćati
alimentaciju.
Dakle, optuženi G.P. priznaje da je pravosnažnom i izvršnom presudom Osnovnog
suda u Pljevljima P.br.481/10 od 10.02.2011.godine obavezan da svakomjesečno
na ime izdržavanja maloljetnog sina T.A. plaća iznos od 50,00 € sve dok za to
postoje zakonski uslovi kao i da u periodu od 10.02.2011.godine do 27.12.2012.
godine nije davao izdržavanje T. A. jer ga ne priznaje za svoje dijete. Navodi
optuženog da u spornom periodu nije plaćao izdržavanje maloljetnom sinu T.
A.potvrdjeni su i iskazom zakonske zastupnice maloljetnog oštećenog T. J.koja
je izjavila da je sa optuženim bila 4 godine u vezi i iz te veze dana
27.10.2007.godine rodila sina Andriju pa kako optuženi nije priznavao da je A.
njegov sin ustala je sa tužbom i presudom P.br.481/10 od 10.02.2011.godine
utvrdjeno da je optuženi otac maloljetnog A.e a istom presudom optuženi je
obavezan da na ime izdržavanja maloljetnog A. plaća mjesečno iznos od 50,00 €.
Presuda P.br.481/10 je pravosnažna, optuženi se na istu žalio ali je sud u
Bijelom Polju njegovu žalbu odbio. Ni jednog mjeseca optuženi nije platio
alimentaciju na koju je obavezan presudom. Kazala je i to da na ime
neisplaćenih alimentacija za sporni period optuženi duguje maloljetnom A.
iznos od 1.100,00 €.
Cijeneći iskaz zakonske zastupnice maloljetnog oštećenog sud je stekao
ubjedjenje da je bila istinita i objektivna u svom kazivanju a njeni navodi
nijesu u suprotnosti sa presudom ovog suda P.br.481/10 od 10.02.2011.godine iz
koje se nesumnjivo utvrdjuje da je u postupku utvrdjeno da je optuženi G. P.
otac maloljetnog T. A. rodjenog dana 27.10.2007.godine od majke T. J. kao i da
je optuženi ovom presudom obavezan da na ime doprinosa za izdržavanje
maloljetnog T. A. plaća svakomjesečno iznos od 50,00 € počev od
10.02.2011.godine pa u buduće sve dok za to postoje zakonski uslovi. Da je
pravosnažnom presudom P.br.481/10 od 10.02.2011.godine utvrdjeno da je otac
maloljetnog T.A. kao i da je obavezan da svakomjesečno na ime doprinosa za
izdržavanje maloljetnog A. plaća iznos od 50,00 € dok postoje zakonski uslovi
ne spori ni sam optuženi. Iz navedenih razloga sud u cjelosti prihvata iskaz
zakonske zastupnice maloljetnog oštećenog.
Dakle, na osnovu odbrane optuženog G. P., iskaza zakonske zastupnice
maloljetnog oštećenog T.J. kao i na osnovu pravosnažne i izvršne presude
Osnovnog suda u Pljevljima P.br.481/10 od 10.02.2011.godine u postupku je
utvrdjeno da je ovom presudom utvrdjeno da je optuženi G.P. otac maloljetnog
T. A.rodjenog 27.10.2007.godine od majke T. J. kao i da je istom presudom
optuženi obavezan da na ime izdržavanja svog maloljetnog sina T. A.plaća
svakomjesečno iznos od 50,00 € sve dok za to postoje zakonski uslovi. Dalje je
na osnovu odbrane optuženog i iskaza zakonske zastupnice maloljetnog oštećenog
utvrdjeno da optuženi u periodu od 10.02.2011. godine do 27.12.2012.godine
nije plaćao izdržavanje za svog maloljetnog sina T. A. koje izdržavanje je
utvrdjeno i na koje je obavezan pravosnažnom i izvršnom presudom Osnovnog suda
u Pljevljima P.br.481/10 od 10.02.2011.godine. Za sporni period visina
neisplaćenih mjesečnih alimentacija iznosi 1.100,00 €. Optuženi iako je znao
za ovu svoju obavezu nije plaćao izdržavanje, dakle postupao je sa direktnim
umišljajem pa ga je sud kao umišljajnog učinioca obzirom da se u ovim njegovim
radnjama stiču svi bitni elementi bića krivičnog djela nedavanja izdržavanja
iz čl.221 st.1 Krivičnog zakonika oglasio krivim i osudio po zakonu.
Prilikom odlučivanja o vrsti i visini kazne sud je cijenio sve okolnosti iz
čl.42 Kz koje utiču kako na vrstu tako i na visinu kazne.Optuženi je
nezaposlen i do sada nije osudjivan. Ove činjenice sud je optuženom uzeo kao
olakšavajuće okolnosti. Bez obzira na ove olakšavajuće okolnosti sud je
mišljenja da u konkretnom slučaju radi krivično pravne zaštite prema ovom
optuženom adekvatna krivična sankcija je novčana kazna koja je predvidjena za
ovo krivično djelo pa ga je sud osudio i u smislu čl.39 Kz izrekao mu novčanu
kaznu u iznosu od 600,00 € smatrajući da će se ovom kaznom dovoljno uticati na
optuženog da u buduće ne vrši krivična djela i na taj način postići svrha
kažnjavanja zakonom predvidjena. Shodno čl.39 st.5 Kz optuženi je dužan
izrečenu novčanu kaznu platiti u roku od 3 mjeseca po pravosnažnosti presude.
Shodno čl.226 i 229 ZKP-a sud je obavezao optuženog da na ime paušala plati
ovom sudu iznos od 27,50 eura , koji iznos je odmjeren obzirom na dužinu
trajanja i složenost krivičnog postupka te imovno stanje optuženog.
U smislu čl.239 ZKP-a sud je a ovo obzirom da je u postupku sud prostim
računom odnosno sabiranjem obaveza za sporni period utvrdio ukupan iznos
neisplaćenih obaveza optuženog koji iznosi 1.100,00 € obavezao optuženog da da
na ime imovinsko pravnog zahtjeva zakonskoj zastupnici maloljetnog – oštećenog
plati iznos od 1.100,00 €.
OSNOVNI SUD U PLJEVLJIMA , dana 19.03.2013.godine.
Zapisničar, S ud i j a,
Leković Zora Ljiljana Popović
PRAVNA POUKA:
Protiv ove presude dozvoljena je žalba u roku od 8.dana po
prijemu iste Višem sudu B.Polje, a preko ovog suda.
DOSTAVITI:
1 x ODT Pljevlja
1 x Optuženom