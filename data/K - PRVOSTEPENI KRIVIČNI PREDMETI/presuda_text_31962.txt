K.br.36/12
U IME CRNE GORE
Osnovni sud u Pljevljima, kao prvostepeni krivični sud, po sudiji Ljiljani
Popović, uz sudjelovanje zapisničara Zore Leković u krivičnom predmetu protiv
optuženog Dj.Ž. iz P. zbog krivičnog djela protivpravno priključenje
gradilišta na tehničku infrastrukturu iz čl.326 b Krivičnog zakonika a po
optužnom predlogu ODT Pljevlja Kt.br.52/12 od 23.03.2012.godine, nakon
održanog glavnog i javnog pretresa u prisustvu zamjenika ODT Pljevlja Djurović
Veljka i optuženog Dj. Ž., dana 09.04.2012.godine , donio je i javno objavio
P R E S U D U
Optuženi DJ.Ž., JMBG ...,  od oca M. i majke J. rodjene N., rodjen u P.a dana
24.12.1958.godine, sa prebivalištem u P., Ul.B. J., državljanin CG, oženjen,
otac dvoje djece, nezaposlen, pismen, završio višu ekonomsku školu, govori
crnogorski jezik, lošeg imovnog stanja, neosudjivan.
K R I V J E
Što je :
Neutvrdjenog datuma tokom mjeseca maja 2010.godine u mjestu C., opština P.
protivno propisima o izgradnji objekata suprotno čl.75 Zakona o uredjenju
prostora i izgradnji objekata ("Sl.list CG" broj 51/08) priključio na tehničku
infrastrukturu - elektroenergetsku mrežu objekat dimenzija 23 m x 5,5 m -
farmu za koke nosilje za koju nije izdata gradjevinska dozvola,
Čime je izvršio krivično djelo protivpravno priključenje gradilišta na
tehničku infrastrukturu iz čl.326 b Krivičnog zakonika,
pa mu sud na osnovu već citiranog zakonskog propisa te primjenom članova
4,5,13,15,32,33,36, 42,52,53 i 54 Krivičnog zakonika, te čl. 226,229 i 374
ZKP-a i z r i č e
USLOVNU OSUDU
Sa kojom se optuženom Dj. Ž. utvrdjuje kazna zatvora u trajanju od 3 /tri/
mjeseca i istovremeno odredjuje da se ista neće izvršiti ako optuženi u roku
od jedne godine dana ne izvrši novo krivično djelo.
Optuženi je dužan platiti ovom sudu na ime paušala iznos od 27,50 eura,
A sve ovo u roku od 15.dana po pravosnažnosti presude pod prijetnjom prinudnog
izvršenja.
O b r a z l o ž e nj e
Osnovno državno tužilaštvo u Pljevljima , optužnim predlogom Kt.br.52/12 od
23.03.2012.godine, optužilo je Dj. Ž.iz P. da je izvršio krivično djelo
protivpravno priključenje gradilišta na tehničku infrastrukturu iz čl.326 b
Kz-a a na način, mjesto i vrijeme bliže opisano izrekom ove presude. U
završnoj riječi zamjenik ODT Pljevlja ostajući pri podnijetom optužnom
predlogu predložio je da sud optuženog oglasi krivim i osudi po zakonu.
Optuženi Dj. Ž.u svojoj odbrani priznajući izvršenje krivičnog djela i krivicu
navodi da je negdje u mjesecu maju 2010.godine na svom porodičnom imanju u
mjestu C. započeo izgradnju objekta dimenzija 23 x 5,5 m - farmu za koke
nosilje i kako na objektu nije bila priključena struja a bila mu je potrebna
radi daljih izvodjenja radova na objektu to je jednim kablom priključio
objekat na ED mrežu a tačno je da nije imao gradjevinsku dozvolu za objekat
koji gradi i da je znao da sam ne smije priključi objekat na ED mrežu ali je
prethodno dva do tri puta išao u Opštinu i obraćao se nadležnim da bi dobio
gradjevinsku dozvolu za taj objekat ali su mu u Opštini rekli da nije usvojen
Detaljni urbanistički plan i da amu ne mogu dati gradjevinsku dozvolu pa pošto
je nezaposlen i teško živi morao je priključi objekat na ED mrežu jer je
kasnije nabavio i koke nosilje. Spreman je da ED P. plati svu utrošenu
električnu energiju koju je brojilo koje je postavio na farmi registrovalo a
već je uplatio 300,00 eura, ostao dužan 450,00 eura koji će platiti čim bude
mogao. Farmu je priključio na ED mrežu iz nevolje, žao mu je što je to učinio
jer jedino od farme ostvaruje prihode i izdržava porodicu pošto je nezaposlen,
pet puta je od 1992.godine ostajao bez posla, supruga mu je zaposlena u "V."
ali već 10 mjeseci nije primila platu, kćerka je učenica osnovne škole a sin
studira u P. mašinstvo, druga je godina i dobar je student i sa tom farmom
koka nosila želio je da porodici obezbijedi egzistenciju i mogućnost da njegov
sin nastavi sa školovanjem. U lošoj je materijalnoj situaciji a u njegovim
godinama teško može naći posao. U završnoj riječi molio je sud da ga što blaže
kazni jer je djelo izvršio iz nevolje a kaje se.
U dokaznom postupku sud je saslušao svjedokae K.S. i V. N., pročitao zapisnik
kontroli ED P. broj 0000669 od 21.10.2010.godine, pročitao obračun ED P. o
utrošenoj električnog energiji broj 36/10/10 i pročitao izvod iz KE za
optuženog.
Nakon provedenog dokaznog postupka i ocjene izvedenih dokaza a pri tom
cijeneći priznanje optuženog ovaj sud je utvrdio činjenično stanje bliže
opisano izrekom ove presude.
Optuženi Dj. Ž. priznaje izvršenje krivičnog djela i krivicu navodeći da je
tačno da je mjeseca maja 2011.godine na svom porodičnom imanju u mjestu C.
započeo izgradnju objekta dimenzija 23 x 5,5 m - farmu za koke nosilje i da je
priključio taj objekat na elektromrežu. Znao je da sam nesmije da priključi
objekat na elektromrežu a tačno je da nije imao gradjevinsku dozvolu za
objekat koji je gradio, više puta je tražio gradjevinsku dozvolu od nadležnog
organa Opštine medjutim, istu nije dobio iz razloga što nije usvojen DUP.
Priznanje optuženog Dj. Ž. je jasno, potpuno i nedvosmisleno a kao takvo je
potvrdjeno iskazima svjedoka K. S. i V. N. te zapisnikom o kontroli ED P. broj
0000669 od 21.10.2010.godine. Svjedoci K. i V., radnici ED P. su izjavili da
su oktobra mjeseca 2010.godine bili u redovnoj kontroli potrošača električne
energije u selu C. te da su kod potrošača-optuženog Dj. Ž. zatekli da je ob
jekat u kome se nalazi farma koka priključen na elektromrežu i da se radi o
nelegalnom priključenju na elektromrežu obzirom da se taj potrošač ne nalazi u
potrošačkoj knjizi. Objasnili su da, da bi objekat bio priključen legalno na
elektromrežu potrebna je saglasnost ED P.i rješenje o priključenju a rješenje
o priključenju se daje samo ako objekat ima gradjevinsku dozvolu. Optuženi im
je rekao da nema gradjevinsku dozvolu za taj objekat. Sačinili su zapisnik
koji je optuženi potpisao. Kazali su i to da električna energija u objektu
registrovala se uredno na brojilu.
Cijeneći iskaze svjedoka K. S. i V.N. sud je njihove iskaze u cjelosti
prihvatio kao istinite i nepristrasne. Njihovi navodi nijesu u suprotnosti sa
priznanjem optuženog a iste potvrdjuje i zapisnik o kontroli broj 0000669 od
21.10.2010.godine.
Dakle, u postupku je na osnovu priznanja optuženog Dj.Ž., iskaza svjedoka K.
S. i V. N. kao i ostalim dokazim utvrdjeno da je optuženi Dj. Ž. izvršio
krivično djelo protivpravno priključenje gradilišta na tehničku infrastrukturu
iz čl.326 b Krivičnog zakonika kako mu je to javnom optužbom i stavljeno na
teret obzirom da čl.75 Zakona o uredjenju prostora o izgradnji objekata (
"Sl.list CG br.51/08 koji je stupio na snagu 01.10.2008.godine") propisuje da
se gradilište odnosno objekat na kome se izvode radove bez gradjevinske
dozvole ili glavnog projekta ili objekat koji je izgradjen bez gradjevinske
dozvole i glavnog projekta ne može biti priključen na tehničku infrastrukturu
( elektroenergetsku, vodovodnu, kanalizacionu, putnu i dr.) te da je optuženi
djelo izvršio sa umišljajem jer je znao da za gradnju objekta pa i na selu
mora imati gradjevinsku dozvolu, na to upućuje i činjenica da je tražio
gradjevinsku dozvolu za taj objekat od nadležnog organa Opštine ali ista mu
nije data i uprkos toj činjenici počeo zidanje i u toku mjeseca maja
2010.godine izgradio svoj objekat i isti iako nije imao gradjevinsku dozvolu
priključio na elektroenergetsku mrežu, dakle, djelovao je sa direktnim
umišljajem pa ga je sud kao umišljajnog učinioca oglasio krivim i osudio po
zakonu.
Prilikom odlučivanja o vrsti i visini kazne a u okviru opšte svrhe krivičnih
sankcija sud je u smislu čl.52 Kz cijenio i svrhu uslovne osude. Optuženi Dj.
Ž. je priznao izvršenje krivičnog djela i krivicu, izrazio kajanje, porodičan
je čovjek, otac 2 djece od kojih je jedno učenik osnovne škole a drugo dijete
je student. Nezaposlen je a supruga koja je zaposlena deset mjeseci nije
primila platu.U veoma lošoj je materijalnoj situaciji a objekat je izgradio i
priključio na elektromrežu kako bi osnovao farmu koka nosilja i obezbijedio
egzistenciju porodici. Do sada nije dolazio u sukob sa zakonom što upućuje na
zaključak da nije sklon vršenju krivičnih djela. Ove okolnosti koje su na
strani optuženog uzete kao olakšavajuće okolnosti a u nedostatku otežavajućih
okolnosti, po mišljenju suda opravdavaju izricanje uslovne osude jer je sud
mišljenja da će se i samim upozorenjem uz prijetnju kaznom dovoljno uticati na
ovog optuženog da više ne vrši krivična djela i na taj način u cjelosti
postići svrha kažnjavanja zakonom predvidjena. Obzirom na sve ovo optuženom je
utvrdjena kazna zatvora u trajanju od 3 mjeseca što predstavlja zakonski
minimum za ovo krivično djelo s tim što je njeno izvršenje odloženo na period
od godinu dana ukoliko optuženi ne izvrši novo krivično djelo te da će se po
mišljenju suda i ovom krivičnom sankcijom u potpunosti ostvariti svrha
kažnjavanja.
Odluka suda da optuženi plati na ime paušala plati iznos od 27,50 eura koji
iznos je odmjeren obzirom na dužinu trajanja i složenost krivičnog postupka te
imovno stanje optužene zasniva se na čl.226 i 229 ZKP-a .
OSNOVNI SUD U PLJEVLJIMA, dana 09.04.2012.godine.
Zapisničar, S u d i j a,
Zora Leković Ljiljana Popović
PRAVNA POUKA:
Protiv ove presude dozvoljena je žalba u roku od 8.dana po prijemu
iste Višem sudu B. Polje, a preko ovog suda.
DOSTAVITI:
1 x ODT Pljevlja
1 x Optuženom