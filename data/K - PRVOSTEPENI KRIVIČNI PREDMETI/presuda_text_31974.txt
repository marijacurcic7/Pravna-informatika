OSNOVNI SUD U ROŽAJAMA
K.br. 131/13
U IME CRNE GORE
Sudija Osnovnog suda u Rožajama Milosav Zekić, uz učešće zapisničara Aide
Luboder , rješavajući po optužnom predlogu Osnovnog državnog tužilaštva iz
Rožaja Kt.br.120/13 od 26.08.2013.g. podnijet protiv okrivljenog A.D. iz
Rožaja, zbog krivičnog djela nedozvoljena trgovina iz čl. 284. st. 3. u vezi
st. 1. i 2. Krivičnog zakonika, nakon održanog glavnog i javnog pretresa dana
03.10.2013.g. u prisustvu Zamjenika Osnovnog državnog tužioca Armina
Selmanovića i okrivljenog,donio je i dana 04.10. 2013. javno objavio
P R E S U D U
Okrivljeni A. D., JMB, od oca R. i majke K. rođene M., rođen .godine, u
Rožajama, gdje i živi, selo D., državljanin Crne Gore, razumije crnogorski
jezik a njegov jezik je albanski, nezaposlen, neoženjen, pismen, završio SSS,
siromašnog imovnog stanja neosuđivan.
K R I V J E
Što je:
dana 26.04.2013.godine, u Rožajama, neovlašćeno kupio robu čiji je promet
ograničen protivno odredbama čl. 12. i 14. Zakona o duvanu (Sl.list CG br.
48/08 od 11.08.2008.godine, 76/08 od 12.12.2008.godine i 40/11 od
08.08.2011.godine) i to: 75 paketa od po 50 šteka cigareta marke “Prestige”
(3.750 boksova), na način što je iste kupio od nepoznatog lica bez dokaza o
porijeklu i akciznih markica Crne Gore, a zatim ih utovario u svoje kombi
vozilo marke “IVECO” tip. “DAILY”, reg oznaka RO AR 229, radi prodaje na
teritoriji Crne Gore, kojom prilikom su cigarete zatečene od strane službenika
Uprave policije – Ekspoziture granične policije Rožaje, u zaglavljenom i
napuštenom kombi vozilu na planinskom putu u selu Džudževiće, Opština Rožaje,
- čime je izvršio krivično djelo nedozvoljena trgovina iz čl. 284. st. 3. u
vezi st. 1. i 2. Krivičnog zakonika.
pa ga sud primenom pomenutog zakonskog propisa i čl. 4, 13, 15, 32, 36 i 42,
45 i 46 st. 1. tač. 5. Krivičnog zakonika i čl. 374. Zakonika o krivičnom
postupku
O S U Đ U J E
Na KAZNU ZATVORA u trajanju od 45 (četrdesetpet ) dana.
Da plati na ime troškova krivičnog postupka paušalni iznos od 30,00 eura, u
korist budžeta Crne Gore, u roku od 15 dana po pravosnažnosti ove presude.
Od okrivljenog se oduzima 75 paketa cigareta marke "Prestige" (3.750 boksova)
, koje su upotrijebljene kao predmet izvršenja krivičnog djela.
Odbija se kao neosnovan predlog Zamjenika ODT-a da se od okrivljenog oduzme
kombi vozilo marke "Iveco" , tip "Daily", reg br. RO AB 229 .
O b r a z l o ž e nj e
Osnovno državno tužilaštvo iz Rožaja, podnijelo je ovome sudu optužni predlog
Kt.br.120/13 od 26.08.2013.g. protiv okrivljenog A. D. iz Rožaja, zbog
krivičnog djela nedozvoljena trgovina iz čl. 284. st. 3. u vezi st. 1. i 2.
Krivičnog zakonika (KZ).
Na glavnom pretresu Zamjenik ODT-a Armin Selmanović je ostao pri podnijetom
optužnom predlogu, te je predložio da sud okrivljenog oglasi krivim zbog
krivičnog djela koje mu je optužbom stavljeno na teret i osudi ga na kaznu
zatvora u trajanju od tri mjeseca, te da se od istog oduzmu cigarete kao
predmet izvršenja krivičnog djela i kombi vozilo.
Okrivljeni je u svojoj odbrani istakao, da dana 26.04.2013.g. nije kupio, ni
prevozio cigarete vozilom marke Iveco , reg br. RO AR 229 radi prodaje. Da je
ranije posedovao ovo vozilo koje je početkom aprila mjeseca 2013.g. prodao S.
M. iz Dečani, Republika Kosovo za 7.300,00 eura i predao mu isto u Rožajama ,
a nije ga preveo na njega niti mu je predao punomoćje. Kritičnog dana ga je
pozvala policija i rekla mu da su u ovom vozilu pronađene neke cigarete u selu
Džudževići, Opština Rožaje. U toku dokaznog postupka istakao je da je u
predmetu K.br. 31/13 okrivljenog A. K. saslušan u svojstvu svedoka dana
16.04.2013.g. i tada ovo vozilo nije bio prodao S., već se isto nalazilo kod
njega i on ga je tada koristio. Upoznat sa ranijim iskazom, istakao je da je
vozilo prodao Sadiku 10 do 15 dana prije kritičnog dana , te da je istina ovo
što je kazao u toku dokaznog postupka. Predložio je da ga sud oslobodi od
optužbe jer nije izvršio djelo koje mu je stavljeno na teret.
Po ovoj krivičnopravnoj stvari sud je izveo dokaze: saslušao svedoke D.D.i A.
G., pročitao potvrdu o privremeno oduzetim predmetima Uprave policije - EGP
Rožaje br. 04/5-479 od 26.04.2013.g. zapisnik o izvršenoj primopredaji Uprave
policije br. 04/5-480 od 26.04.2013.g., potvrdu Uprave policije br.
02-240-1385 od 26.04.2013.g. ,izvještaj Forezničkog Centra CG o DNK
vještačenju br. 1419/13, obavještnja - telegrame Uprave policije Sektor
kriminalističke policije Podgorica br. 47/8-43 -981 od 12.06.2013.g. i br.
47/8-981/2 od 17.06.2013.g., službenu zabiljišku OB Rožaje br. 02-Sl od
18.06.2013.g., izvršio uvid u fotodokumentaciju Ispostave Rožaje br. 79/2013
od 26.04.2013.g. i br. 1419/13 od 10.06.2013.g., uvid u prekršajni nalog PJ
Berane br. 0002416566 od 10.03.2013.g., polisu osiguranje br. 114117173 od
06.03.2013.g., sa rokom važenja do 06.03.2014.g., tranzitne polise osiguranja
br. 0229534 izdata 16.08.2012.g. i br. 0033478 izdata 30.03.2012.g. za ulaz u
Republiku Kosovo, kreditni nalog od 27.01.2012.g. i račun br. 31829 od
17.08.2012.g., uvid u spise predmeta K.br. 31/13 i pročitao zapisnik sa
pretresa od 16.04.2013.g. koji se nalazi u ovim spisima, uvid u izvod iz
kaznene evidencije na ime okrivljenog.
Cijeneći odbranu okrivljenog i sve izvedene dokaze kako pojedinačno, tako i u
međusobnoj vezi, u smislu čl. 370. st. 3. Zakonika o krivičnom postupku (ZKP),
sud je nesumnjivo utvrdio da je okrivljeni izvršio krivično djelo za koje je
optužen i da je kriv i krivičnopravno odgovoran.
Naime, iz iskaza svedoka D. D. proizilazi da radi kao službenik granične
policije u EGP Rožaje. Da je dana 26.04.2013.g. sa svojim kolegama pošao
službenim vozilom u smenu prema graničnom prelazu i kada su se kretali
magistralnim putem prema selu Bać, sa sporednog puta se uključilo kombi
vozilo, zelene boje, marke Iveco, reg. br. RO AR 229 i kretalo se ispred njih
oko 50 m velikom brzinom te nijesu vidjeli ko je upravljao istim. Vidjeli su
da je vozilo skrenulo prema selu Džudževići pa su pošli za njim i kada su
došli u ovo selo zatekli su vozilo na putu u blizini šume ugašeno, bez vozača
. U vozilu su pronašli 75 paketa cigareta, marke Prestige, bez akcizne
markice, polisu osiguranja, nalog za plaćanje novčane kazne i račun na ime A.
D.. Iskaz ovog svedoka sud je ocijenio kao objektivan, uvjerljiv i
potkrijepljen ostalim izvedenim dokazima.
Iz iskaza svedoka A. G. proizilazi da radi kao službenik granične policije u
EGP Rožaje. Da je dana 26.04.2013.g. sa svojim kolegama pošao službenim
vozilom u smenu prema graničnom prelazu i prije sela Bać su primjetili kombi
vozilo marke Iveco, zelene boje, reg.br. RO AR 229 koje se sa sporednog puta
uključilo na magistralni put na oko 50 m ispred njih i kretalo se prema selu
Bać a zatim skrenulo sa magistralnog puta na sporedni put koji vodi prema selu
Džudževiće, gdje su ga zatekli zaglavljeno u blizini šume i napušteno od
vozača. U vozilu su našli 75 paketa cigareta merke Prestige, bez akcizne
markice, polisu osiguranja, nalog za plaćanje novčane kazne i račun na ime A.
D., a nijesu vidjeli ko je upravljao vozilom. Iskaz ovog svedoka, sud je
prihvatio kao objektivan, uvjerljiv i potkrijepljen ostalim izvedenim
dokazima.
Iz potvrde o privremeno oduzetim predmetima Uprave policije - EGP Rožaje br.
04/5-479 od 26.04.2013.g. , zapisnika o izvršenoj primopredaji Uprave policije
br. 04/5-480 od 26.04.2013.g. i potvrde Uprave policije br. 02-240-1385 od
26.04.2013.g. , proizilazi da je vozilo marke Iveco, reg. br. RO AR 229,
polisa osiguranja i 75 paketa od 50 šteka cigareta marke Prestige oduzeto od
NN lica, te da su iste predate Ispostavi policije u Rožajama od strane
granične policije, a Ispostava Rožaje je ove predmete predala područnoj
jedinici u Beranama na čuvanje. Ove dokaze sud je ocijenio kao jasne, određene
i potkrijepljene ostalim izvedenim dokazima.
Iz izvještaja Forezničkog Centra CG o DNK vještačenju br. 1419/13, proizilazi
da je na osnovu dostavljenog materijala koji je pronađen u kombi vozilu i
upoređivanje istih sa nespornim uzorkom okrivljenog A. D., utvrđeno da je na
CD-u marke Verbatin utvrđeno prisustvo biološkog materijala najverovatnije od
dvije osobe. Statističkim proračunom je dobijeno da rezultati daju veoma jaku
podšku hipotezi da se na uzorku nalazi biološki materijal A. D. i jedne
nepoznate osobe. Na uzorku izuzetom sa površine CD marke Princo, utvrđeno je
prisustvo male količine biploškog materijal koji nije pogodan za poređenje sa
nespornim DNK prifilom okrivljenog, dok je na najlonu sa paketa cigareta
utvrđeno prisustvo biološkog materijala od minimum tri osobe, a dobijeni
rezultat ne ukazuje da je okrivljeni jedan od mogućih donora, iako se nije
moguće decidno izjasniti o tome. Ovaj dokaz, sud je cijenio kao jasan,
određen, stručan i potkrijepljen fotodokumentacijom Ispostave Rožaje koju je
sud prihvatio kao jasnu i određenu.
Iz obavještnja - telegrama Uprave policije Sektor kriminalističke policije
Podgorica br. 47/8-43 -981 od 12.06.2013.g. i br. 47/8-981/2 od 17.06.2013.g.,
proizilazi da vozilo marke Iveco, reg br. RO AR 229 u kritičnom periodu nije
ulazilo na teritoriju Kosova, niti je registrovano na Kosovu, te da je S. M.
preminio dana 31.05.2005.g. Ove dokaze, sud je ocijenio kao jasne, određene i
istinite.
Iz službene zabiljiške OB Rožaje br. 02-Sl od 18.06.2013.g., proizilazi da je
kombi vozilo marke Iveco, reg br. RO AR 229 u kritičnom periodu bilo
registrovano na ime okrivljenog A. D. iz Rožaja. Ovaj dokaz, sud je ocijenio
kao jasan, određen i potkrijepljen iskazom okrivljenog.
Iz prekršajnog naloga PJ Berane br. 0002416566 od 10.03.2013.g., polise
osiguranja br. 114117173 od 06.03.2013.g., sa rokom važenja do 06.03.2014.g.,
tranzitne polise osiguranja br. 0229534 izdata 16.08.2012.g. za ulaz u
Republiku Kosovo, se vidi da isti glase na ime okrivljenog i odnose se na
vozilo marke Iveco reg. br. RO AR 229, dok se iz tranzitne polise osiguranja
br. 0033478 izdata 30.03.2012.g. i kreditnog naloga od 27.01.2012.g., vidi da
isti glase na ime R.M., dok se račun br. 31829 od 17.08.2012.g. odnosi na ime
okrivljenog. Ove dokaze sud je prihvatio kao jasne, određene i nalazi oslonca
u ostalim izvedenim dokazima i iskazu okrivljenog.
Iz spisa predmeta K.br. 31/13 i zapisnika sa pretresa od 16.04.2013.g.,
proizilazi da je okrivljeni A. D. dana 16.04.2013.g. saslušan u svojstvu
svedoka u krivičnom predmetu okrivljenog A. K. zbog krivičnog djela
krijumčarenje 1z čl. 265. st. 3. KZ, kada je istakao da je vlasnik kombi
vozilo marke Iveco reg. br. RO AR 229 i da isto koristi za prevoz robe tj.
vrši usluge prevoza roba, iz čega se zaključuje i da je on koristio ovo vozilo
u tom periodu, a što ne spori ni okrivljeni.
Iz izvoda iz kaznene evidencije na ime okrivljenog, vidi se da okrivljeni nije
evidentiran kroz kaznenu evidenciju OB Rožaje.
Dakle, na osnovu iskaza svedoka D. D. i A. G., utvrđeno je da se dana
26.04.2013.g. , kombi vozilo marke Iveco reg. br. RO AR 229 prije sela Bać,
Opština Rožaje uključilo na magistralni put sa sporednog puta i pošlo prema
Baću a zatim skrenulo prema selu Džduždevići gdje su ga zatekli u blizini
šume, napušten od strane vozača, a u istom su našli 75 paketa cigareta marke
"Prestige" bez akciznih markica, polisa osiguranja, nalog za plaćanje novčane
kazne, uplatnicu i račun koje su oduzeli, što se vidi i iz fotodokumentacije
Ispostave Rožaje, prekršajnog naloga, polise osiguranja i ostale
dokumentacije, dok se iz potvrde o privremeno oduzetim predmetima, zapisnika o
izvršenoj primopredaji i potvrde o predaji predmeta, utvrđuje da su cigarete i
dr. stvari koje su nađene u vozilu, kao i vozilo predati Ispostavi Rožaje,a
zatim PJ Berane na čuvanje.
Na osnovu službene zabilješke Ispostave Rožaje , utvrđeno je da je navedeno
vozilo u kojem su se kritičnog dana nalazile cigarete, registrovano na ime
okrivljenog A. D., a iz izvještaja forezničkog centra je utvrđeno da se na
CD-u koji je nađen u vozilu utvrđen biološki materijal koji potiče od
okrivljenog. Imajući to u vidu kao i činjenicu da su u vozilu nađena polisa
osiguranja, prekršajni nalog i druga dokumentacija na ime okrivljenog koja se
odnosi na vozilo u kojem su nađene cigarete bez akciznih markica, kao i
činjenicu da ovo vozilo u kritičnom periodu nije ulazilo na teritoriju
Republike Kosova i da S. M., na koga se poziva okrivljeni, nije bio u životu u
kritičnom periodu, što se utvrđuje iz obavještenja Uprave policije, zaista se
nesumnjivo zaključuje da je okrivljeni stvarni vlasnik ovog vozila i da je
kritičnog dana od nepoznatog lica neovlašćeno kupio 75 paketa od po 50 šteka
cigareta marke Prestige čije promet ograničen čl. 12. i 14. Zakona o duvanu,
bez dokaza o porijeklu i bez akciznih markica i utovario ih u svoje vozilo
radi prodaje na teritoriji Crne Gore, a zatim, kada je sa sporednog puta
izašao na magistralni put i primjetio policiju, povećao je brzinu kretanja
vozila i uputio se prema Baću a zatim prema selu Džduževići gdje je ostavio
vozilo na putu i pobjegao u nepoznatom pravcu, kojom prilikom je policija u
vozilou zatekla navedene cigarete i dokumentaciju i iste je oduzela i predala
Ispostavi u Rožajama, a Ispostava je iste predala Područnoj jedinici u
Beranama.
Sud je cijenio iskaz okrivljenog pa je isti prihvatio u dijelu u kojem ne
spori činjenice koje su utvrđene u postupku. Naime, okrivljeni ne spori da se
predmetno vozilo vodi na njegovo ime i da su kritičnog dana u istom nađene
cigarete i ostala dokumentacija. Međutim, okrivljeni se brani da u kritičnom
periodu nije koristio ovo vozilo jer je isto prodao S. M. iz Peći, te da
kritičnog dana nije upravljao vozilom i nije kupio niti prevozio navedene
cigarete. Iskaz okrivljenog, u ovom dijelu, sud nije prihvatio, obzirom da je
isti neuvjerljiv, neobjektivan, protivrečan sam sa sobom i dokazima izvedenim
u postupku, Naime, okrivljeni se u početku branio da je vozilo prodao S.
početkom aprila 2013.g. a kasnije nakon upoznavanja istog sa iskazom datim
dana 16.04.2013.g. u predmetu K.br. 31/13 kada je istakao da je i tada
koristio ovo vozilo, izmijenio je iskaz, ističući da je vozilo prodao S. 10 do
15 dana prije kritičnog dana. Osim toga iz obavještenja Uprave policije
Podgorica se jasno utvrđuje da S. M. nije bio u živoru u kritičnom periodu jer
je umro još 2005.g., te imajući to u vidu, kao i činjenicu i da navedeno
vozilo u kritičnom periodu uopšte nije ulazilo na teritoriju Republike Kosovo,
očigledno je da okrivljeni sa ovakvom odbranom smišljeno i sračunato nastoji
da izbjegne krivičnopravnu odgovornost.
Dakle, u postupku je utvrđeno da je okrivljeni dana 26.04.2013.godine, u
Rožajama, neovlašćeno kupio robu čiji je promet ograničen protivno odredbama
čl. 12. i 14. Zakona o duvanu (Sl.list CG br. 48/08 od 11.08.2008.godine,
76/08 od 12.12.2008.godine i 40/11 od 08.08.2011.godine) i to: 75 paketa od po
50 šteka cigareta marke “Prestige” (3.750 boksova), na način što je iste kupio
od nepoznatog lica bez dokaza o porijeklu i akciznih markica Crne Gore, a
zatim ih utovario u svoje kombi vozilo marke “IVECO” tip. “DAILY”, reg oznaka
RO AR 229, radi prodaje na teritoriji Crne Gore, kojom prilikom su cigarete
zatečene od strane službenika Uprave policije – Ekspoziture granične policije
Rožaje, u zaglavljenom i napuštenom kombi vozilu na planinskom putu u selu
Džudževiće, Opština Rožaje,
Cijeneći psihički odnos okrivljenog prema učinjenom krivičnom djelu, sud je
našao da je isti bio svjestan svog djela tj. svjestan da je na opisani način
neovlašćeno nabavio - kupio navedenu robu čije promet ograničen navedenim
propisima, radi prodaje na teritoriji Crne Gore i to je htio pa je postupao sa
umišljajem.
Pravnom ocjenom utvrđenog činjeničnog stanja, sud je našao da su u radnjama
okrivljenog sadržani svi bitni elementi krivičnog djela nedozvoljena trgovina
iz čl. 284. st. 3. u vezi st. 1. i 2 KZ.
Za navedeno krivično djelo propisana je kazna zatvora u trajanju od tri
mjeseca do tri godine.
Za izvršeno krivično djelo, sud je okrivljenog oglasio krivim i osudio ga na
kaznu zatvora u trajanju od četrdesetpet dana, kao ublaženu kaznu primjenom
čl. 45 i 46. st. 1. tač. 5 KZ .
Prilikom odlučivanja o izboru vrste i visine kazne, sud je imao u vidu sve
okolnosti iz čl. 42. KZ, koje utiču da kazna bude veća ili manja, pa je
okrivljenom od olakšavajućih okolnosti cijenio njegovu nezaposlenost i
siromašno imovno stanje i raniju neosuđivanost, koje okolnosti su u svojoj
ukupnosti cijenjene kao naročito olakšavajuće okolnosti , dok otežavajućih
okolnosti na njegovoj strani nije bilo.
Cijeneći navedene okolnosti, kao i okolnosti pod kojima je djelo izvršeno,
držanje okrivljenog nakon izvršenog djela i stepen nastupjele posledice, sud
je našao da je imalo mjesta izricanju ovakve vrste visine kazne, ubijeđen da
je izrečena kazna zatvora u naznačenom trajanju, kao ublažena kazna,
srazmjerna težini učinjenog krivičnog djela i stepenu krivice okrivljenog i
dovoljna za ostvarenje svrhe kažnjavanja iz čl. 32. KZ, u okviru ošte svrhe
krivične sankcije iz čl. 4. istog zakona.
Na osnovu čl. 229. u vezi čl. 226. st. 2. tač. 9. i st. 3. ZKP, sud je
obavezao okrivljenog da plati na ime troškova krivičnog postupka paušalni
iznos od 30,00 eura, u korist buđeta Crne Gore, a ovo imajući u vidu trajanje
i složenost krivičnog postupka kao i imovno stanje okrivljenog.
Na osnovu čl. 284. st. 6. KZ, od okrivljenog se oduzima75 paketa cigareta
marke "Prestige" (3.750 boksova) , koje su upotrijebljene kao predmet
izvršenja krivičnog djela.
Odbija se kao neosnovan predlog Zamjenika ODT-a da se od okrivljenog oduzme
kombi vozilo marke "Iveco" , tip "Daily", reg br. RO AB 229, jer nijesu
ispunjeni zakonski uslovi za oduzimanje navedenog vozila.
Sa izloženog odlučeno je kao u dispozitivu ove presude.
OSNOVNI SUD U ROŽAJAMA, dana 04.10.2013.g.
Zapisničar,S U D I J A,
Aida Luboder s.r.Milosav Zekić s.r.
PRAVNA POUKA: Protiv ove presude može se izjaviti žalba u roku od 8 dana od
dana prijema iste i to Višem sudu u Bijelom Polju, a preko ovog suda.