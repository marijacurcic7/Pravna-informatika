K.br.36/13
U IME CRNE GORE
OSNOVNI SUD U BERANAMA, po sudiji pojedincu Dašić Draganu, uz učešće
namještenika suda Čukić Mirjane, kao zapisničara, u krivičnom predmetu protiv
okrivljenog B.M., iz B, zbog krivičnog djela šumska krađa iz čl.324. st.1.
Krivičnog zakonika Crne Gore, po optužnom predlogu Osnovnog državnog
tužilaštva u Beranama Kt.br.35/2013 od 21. februara 2013. godine, nakon
održanog glavnog i javnog pretresa, u prisustvu zastupnika javne optužbe
Zamjenika Osnovnog državnog tužioca u Beranama Sujković Amre, branioca
okrivljenog advokata R.M., iz B, i okrivljenog, a u odsustvu predstavnika
oštećene Uprave za šume Pljevlja PJ A, donio je dana 12.09.2013. godine, a
javno objavio dana 13.09.2013. godine
P R E S U D U
Okrivljeni B.M. /jmbg /, od oca T i majke L, rođene K, rođen godine u B, sa
prebivalištem u selu Š, opština B, državljanin Crne Gore, nezaposlen,
neoženjen, pismen, sa završenom ugostiteljskom školom, srednjeg imovnog
stanja, osuđivan: presudom Osnovnog suda u Beranama K.br.639/07 od 06.03.2008.
godine, po čl.239. st.1. KZ CG, na tri mjeseca zatvora uslovno za jednu
godinu; i presudom Osnovnog suda u Beranama K.br.228/09 od 09.07.2009. godine,
po čl.239. st.1. KZ RCG, na novčanu kaznu u iznosu od 1.200,00 eura.
K R I V J E
Što je:
Dana 04.08.2012. godine, u državnoj šumi, kojom gazduje Uprava za šume
Pljevlja - PJ A, u mjestu zv. "O", opština A, radi krađe oborio 4 čamova
stabla, u ukupnoj količini od 4,54 m3.
- čime je izvršio krivično djelo šumska krađa iz čl.324. st.1. Krivičnog
zakonika Crne Gore.
- pa ga sud za izvršeno krivično djelo, na osnovu navedenog Zakonskog
propisa, te primjenom čl.4. st.2, čl.32, čl.36, čl.39. i čl.42. Krivičnog
zakonika Crne Gore /KZ CG/, kao i primjenom čl.226. st.2. tač.1. i 9, čl.229.
st.1, čl.239. st.2. i čl.374. Zakonika o krivičnom postupku /ZKP-a/,
O S U Đ U J E
Na kaznu zatvora u trajanju od 30 /trideset/ dana i
Na novčanu kaznu u iznosu od 400,00 € /četiristotineeura/, koju je okrivljeni
dužan platiti u roku od 3 /tri/ mjeseca od dana pravosnažnosti presude.
Ukoliko okrivljeni ne plati novčanu kaznu u naznačenom roku ista će se
zamijeniti kaznom zatvora računajući za svakih započetih 25,00 €
/dvadesetpeteura/ novčane kazne kao 1 /jedan/ dan zatvora.
Okrivljeni se obavezuje da na ime troškova krivičnog postupka plati iznos od
220,00 € /dvijestotinedvadeseteura/ i da na ime paušala plati iznos od 30,00 €
/trideseteura/, u korist budžeta Crne Gore na žiro račun broj 907-83001-19, a
sve u roku od 15 dana od dana pravosnažnosti presude, pod prijetnjom prinudnog
izvršenja.
Oštećena Uprava za šume Pljevlja PJ A radi ostvarivanja imovinskopravnog
zahtjeva za naknadu štete upućuje se na parnicu.
O b r a z l o ž e nj e
Optužnim predlogom Osnovnog državnog tužilaštva u Beranama Kt.br.35/2013 od
21. februara 2013. godine, stavljeno je na teret optuženom B.M.u, iz Berana,
krivično djelo šumska krađa iz čl.324. st.1. KZ CG.
Na glavnom pretresu od 12.09.2013. godine, u završnoj riječi, zastupnik javne
optužbe Zamjenik Osnovnog državnog tužioca u Beranama Sujković Amra, ostala je
pri podnesenom optužnom predlogu, jer je izvedenim dokazima nesporno utvrđeno
da je okrivljeni izvršio krivično djelo stavljeno mu na teret. S toga,
predložila je sudu da okrivljenog B.M. oglasi krivim i izrekne mu kaznu
zatvora u trajanju od 4 /četiri/ mjeseca i novčanu kaznu u iznosu od 400,00 €
/četiristotineeura/.
Okrivljeni B.M., u toku postupka, u svoju odbranu, naveo je da nije izvršio
krivično djelo stavljeno mu na teret. Da nije u mjestu "O" izvršio šumsku
krađu, niti obaranje bilo kakvog stabla. Da se dana 04.08.2012. godine nalazio
se na mjestu Š s, koja je od mjesta "O" udaljeno oko 15 kilometara, u društvu
L.R.i M.M., iz sela Š. Da ga lugar V.S.nije zatekao na licu mjesta, niti ga je
toga dana vidio. U završnoj riječi, prihvatio je završnu riječ svog branioca
advokata R.M., te još jednom ponovio da nije izvršio krivično djelo za koje je
optužen.
Na glavnom pretresu od 12.09.2013. godine, u završnoj riječi, branilac
okrivljenog B.M., advokat R.M., iz B, naveo je da ni jednim dokazom nije
potvrđeno da je sječu izvršio okrivljeni, te da je neprihvatljiva tvrdnja
reonskog lugara da se sa okrivljenim na mjestu sječe i u vrijeme iste sreo na
licu mjesta i da su bili na udaljenosti od desetak metara, a da je tada
okrivljeni pobjegao sa lica mjesta. Da ovakva tvrdnja reonskog lugara nema
uporišta, a da su saslušani svjedoci potvrdili odbranu okrivljenog, da je toga
dana bio svetac i da mještani izlaze na mjesto „M“, gdje je bio i okrivljeni.
Zatražio je da sud okrivljenog B.M., u nedostatku dokaza, oslobodi od optužbe.
U dokaznom postupku sud je izveo sledeće dokaze:
saslušao svjedoke V.S., M.M.i L.R.a; pročitao prijavu za šumsku krivicu br. od
... godine, Uprave za šume Pljevlja PJ A; izvršio uviđaj na licu mjesta dana
25.06.2013. godine; pročitao nalaz i mišljenje vještaka geometra Č.D., od
26.06.. godine; pročitao nalaz i mišljenje vještaka šumarske struke K.P., od
02.07.2013. godine; i izvršio uvid u izvod iz kaznene evidencije za
okrivljenog B.M..
Nakon sprovedenog dokaznog postupka, cijeneći navode optužbe, odbranu
okrivljenog, te izvedene pobrojane dokaze, u smislu čl.16. i 370. ZKP-a,
dovodeći ih u vezu jedne sa drugim, sud je stao na stanovište da su činjenice
iz činjeničnog opisa izreke presude u svemu dokazane i da je okrivljeni B.M.
izvršio krivično djelo šumska krađa iz čl.324. st.1. KZ CG, koje mu je
optužnim predlogom Osnovnog državnog tužilaštva u Beranama Kt.br.35/2013 od
21. februara 2013. godine, stavljeno je na teret, pa ga je oglasio krivim i
krivičnopravno odgovornim jer nije bilo osnova koji bi isključivali postojanje
krivičnog djela i krivičnopravne odgovornosti okrivljenog. Sud je, najprije,
cijenio odbranu okrivljenog B.M. koji je negirao izvršenje krivičnog djela za
koje je optužen, navodeći da se predmetnog dana nalazio na mjestu “”, koje je
udaljeno 15 kilometara od mjesta “O”, gdje je izvršena predmetna krađa, ali
istu nije mogao prihvatio iz razloga jer je nesporno usmjerena na izbjegavanje
krivičnopravne odgovornosti, neobjektivna je i u suprotnosti sa dokazima
izvedenim na glavnom pretresu, a koje je sud u potpunosti prihvatio. Ovakva
odbrana okrivljenog B.M. obezvrijeđena je prvenstveno iskazom svjedoka V.S. –
reonskog lugara Uprave za šume PJ A, zasnovanom na ličnim opažanjima, koji je
po mišljenju suda veoma objektivno svjedočio, a koji je svojim iskazom naveo
da je apsolutno siguran da je na licu mjesta – u državnoj šumi “O” zatekao
okrivljenog, koga inače poznaje od ranije, tako da je sud ubijeđen da je ovaj
svjedok govorio istinu. A, posebno imajući u vidu da odbranu okrivljenog
nijesu mogli potvrditi svjedoci M.M. i L.R., čije je saslušanje okrivljeni
predložio, a koji su sa njim, kako su to i sami naveli, znaju od ranije, te je
jasno da su njihovi iskazi sračunato dati radi olakšavanja krivičnopravnog
položaja okrivljenog, sa ciljem da se učini vjerovatnim njegova odbrana. Iz
navedenih razloga, nesporno je da je okrivljeni B.M. svoju odbranu iznio
tendenciozno u cilju izbjegavanja svoje krivičnopravne odgovornosti.
Iz iskaza svjedoka V.S., lugara Uprave za šume Pljevlja PJ A, vidi se da je
dana 04.08.2012. godine, na terenu na kojem radi začuo zvuk motorne testere i
otišao u tom pravcu. Na udaljenosti od nekih 500 metara, motorna testera je
prestala sa radom, a čuli su se udarci sjekire. Kada je prišao licu mjesta, na
udaljenosti od oko 10 do 15 metara, vidio je okrivljenog B.M. zvanog M, da
siječe grane od svježe posječenih čamovih stabala. Obratio mu se riječima "M,
šta to radiš, danas je svetac", a on je bez riječi uzeo sjekiru i motornu
testeru i trčeći se udaljio u šumu. Na licu mesta izvršio je premjer četiri
čamova stabla i utvrdio njihovu drvnu masu. Istakao je da okrivljenog B.M.
poznaje duži vremenski period i da je apsolutno siguran da je njega zetekao na
licu mjesta. O svemu je napravio izvještaj i obavijestio Upravu za šume o ovom
događaju.
Iz prijave za šumsku krivicu br. od 11.09.2012. godine, Uprave za šume
Pljevlja PJ A, vidi se da je ista podnesena od strane reonskog lugara V.S., a
da je u njoj navedeno da je dana 04.08.2012. godine u šumi zv. „“, B.M.izvršio
protivpravnu sječu 4 /četiri/ stabla smrče.
Sud je cijenio iskaz svjedoka V.S., lugara Uprave za šume Pljevlja PJ A i isti
u potpunosti prihvatio kao jasan i istinit dokaz. Sud je našao da je ovaj
svjedok veoma objektivno i nepristrasno svjedočio o činjenicama koje su mu
poznate u vezi predmetnog krivičnog djela, zasnovan je na ličnim zapažanjima i
ničim doveden u sumnju. Takođe, sud je cijenio i prihvatio kao dokaz i
navedenu prijavu za šumsku krivicu. Iz navedenih dokaza, nesporno je utvrđeno
da je predmetna sječa izvršena u državnoj šumi „O“, kojom gazduje Uprava za
šume Pljevlja, dana 04.08.2012. godine, od strane okrivljenog B.M., koji je
zatečen na licu mjesta od strane lugara V.S., prilikom vršenja sječe četiri
čamova stabla. A, navedeno potvrđuju i nalazi i mišljenja vještaka geometra
Č.D. i vještaka šumarske struke K.P.. Zbog svega izloženog, sud je iskazu
svjedoka lugara V.S., kao što je već navedeno, u potpunosti povjerovao i isti
u cjelosti prihvatio, ocjenivši ga potpuno jasnim, uvjerljivim i saglasnim sa
izvedenim pismenim dokazom.
Iz nalaza i mišljenja vještaka geometra Č.D., od 26.06.2013. godine, vidi se
da je predmetna sječa izvršena na lokalitetu zv. “O” - U, u državnoj šumi koja
je upisana u KO G u posjedovnom listu br., koji glasi na Crnu Goru.
Nalaz i mišljenje navedenog vještaka sud je cijenio i isti u potpunosti
prihvatio kao dokaz sačinjen od strane vještaka sa dugogodišnjim iskustvom,
koji je na licu mjesta identifikovao parcelu na kojoj je izvršena predmetna
sječa četiri čamova stabla. Na osnovu navedenog, nesporno je da je sječa
stavljena na teret okrivljenom B.M.u izvršena u državnoj šumi, upisanoj u KO
G, u posjedovnom listu br.311, koji glasi na Crnu Goru.
Uviđajem suda na licu mjesta dana 25.06.2013. godine i iz nalaza i mišljenja
vještaka šumarske struke K.P., od 02.07.2013. godine, vidi se da je predmetna
sječa izvršena u okviru kompleksa šuma „P“ Gazdinska jedinica , u mjestu zv.
„O“, u državnoj šumi u  odjeljenju, kojom gazduje Uprava za šume Pljevlja PJ
Andrijevica. Da se sječa odnosi na četiri panja - stabla četinara /smrče/, da
je izvršena motornom testerom, na isti način, iz dva reza, od strane jednog
lica. Vještak je na osnovu korena panja, piljevine, propiljka, poprečnog
presjeka i boje panja, ustanovio da je sječa izvršena u drugoj polovini 2012.
godine, a da vrijednost posječenih stabala čamovog porijekla iznosi 320,66
eura.
Nalaz i mišljenje navedenog vještaka sud je cijenio i isti prihvatio, nalazeći
da je dat stručno i savjesno, od strane lica kompetentnog za davanje
kvalitetnog nalaza i mišljenja. Iz istog je nesporno utvrđeno da je predmetna
sječa izvršena motornom testerom od strane jednog lica, u drugoj polovini
2012. godine. A, kada se činjenice, koje su na osnovu navedenog nalaza i
mišljenja učinjene u potpunosti nespornim, dovedu u vezu sa iskazom svjedoka
V.S., reonskog lugara Uprave za šume Pljevlja PJ A, potvrđuje se da je dana
04.08.2012. godine, okrivljeni B.M. uz upotrebu motorne testere izvršio
bespravnu sječu četiri stabla, u državnoj šumi kojom gazduje Uprava za šume
Pljevlja PJ A.
Iz iskaza svjedoka M.M., vidi se da se dana 04.08.2012. godine, na svjetac
Blagu Mariju, tradicionalno na mjestu DSvrši okupljanje, pa je tada tamo bilo
oko pedesetak ljudi. Toga dana oko 12 sati došao je okrivljeni B.M., koga on
poznaje od ranije. Zadržali su se do 18 časova, konzumirali su alkohol, a
nakon toga su otišli do L.R.a, gdje su do kasno u noć pili alkohol, pa se
razišli. Istakao je da mu nije ništa poznato u vezi krivičnog djela koje je
okrivljenom B.M.u stavljeno na teret.
Iz iskaza svjedoka L.R.a, vidi se da okrivljenog B.M. poznaje i da se dobro
sjeća da je predmetnog dana bio svetac Blaga Marija, kada rijetko ko radi u
selu Šekular i okolnim mjestima. Da su toga dana pravili svečanost u mjestu
DS, gdje je postavljen Krst i gdje se okuplja veliki broj građana. Toga dana,
oko 12 sati, vidio je okrivljenog B.M., zajedno su, na tom mjestu, pili
alkoholna pića i pravili roštilj sve do 18 časova, kada su otišli njegovoj
kući u mjestu Š. Nakon toga, okrivljenog B.M. i njegovog brata, on je odveo do
njihove kuće. A, što se tiče sječe u državnoj šumi u mjestu zv. “O”, ništa mu
nije poznato.
Sud je cijenio iskaze navedenih svjedoka, ali iste nije mogao prihvatiti kao
nesporne dokaze koji bi potvrdili odbranu okrivljenog B.M. da nije izvršio
predmetno krivično djelo za koje je optužen, odnosno da je dana kada je
izvršena predmetna sječa – 04.08.2012. godine, u mjestu “O”, bio u mjestu “ŠS”
udaljenom 15 kilometara od mjesta sječe. Pri tome, sud je posebno cijenio
činjenicu da su navedeni svjedoci istakli da okrivljenog B.M. poznaju od
ranije, pa je, s toga zaključeno da su njihovi iskazi dati sračunato radi
olakšavanja krivičnopravnog položaja okrivljenog, a sa ciljem da se učini
vjerovatnim njegova odbrana.
Pravnom analizom naprijed utvrđenog činjeničnog stanja sud je našao da su se u
opisanim radnjama okrivljenog B.M. stekla sva bitna obeležja bića krivičnog
djela šumska krađa iz čl.324. st.1. KZ CG, koje mu je stavljeno na teret.
Naime, nesporno je utvrđeno da je okrivljeni B.M. dana 04.08.2012. godine, u
državnoj šumi, kojom gazduje Uprava za šume Pljevlja PJ A, u mjestu zv. "O",
Opština A, radi krađe oborio 4 čamova stabla, u ukupnoj količini od 4,54 m3.
Naime, sud je svoju odluku zasnovao na činjenicama koje slijede iz izvedenih
dokaza tokom postupka, a kojim je nesporno potvrđeno da je okrivljeni B.M.
izvršio krivično djelo za koje je optužen, na opisani način, mjesto i vrijeme.
Pa tako, najprije, sud je za odbranu okrivljenog koji navodi da nije izvršio
predmento krivično djelo, a da se na dan kada je sječa izvršena, nalazio u
mjestu “Šs”, udaljenom od mjesta sječe 15 kilometara, našao da je
neprihvatljiva. Sud je posebno cijenio da su svjedoci M.M. i L.R., čije je
saslušanje okrivljeni predlozio, u svojim iskazima bili krajnje pristrasni, te
ih nije prihvatio. Iskaz svjedoka V.S., reonskog lugara Uprave za šume
Pljevlja PJ A, koji je okrivljenog B.M. zatekao prilikom vršenja predmetne
sječe, sud je u potpunosti prihvatio, jer je našao da je jasan, logičan,
zasnovan na ličnim zapažanjima, a samim tim i uvjerljiv, pri tome posebno
cijenivši da potiče od svjedoka koji je kritične prilike vršio službenu
dužnost. Isti je, u potpunosti, negirao odbranu okrivljenog B.M.. Svemu
izloženom treba dodati i činjenice koje su utvrdjene prilikom izvršenog
uvidjaja suda na licu mjesta i na osnovu nalaza i mišljenja vještaka geometra
Č.D. – da je mjesto sječe šuma “Omara” u državnoj šumi i vještaka šumarske
struke K.P. – da je predmetnu sječu izvršilo jedno lice motornom testerom.
Iste u njihovoj sveukupnosti idu u prilog zaključenju suda da je okrivljeni
B.M. izvršio predmetnu sječu, kojom je izvršio krivično djelo koje mu je
stavljeno na teret. S toga, ocjenjujući pravno utvrđeno činjenično stanje, sud
nalazi da su u radnjama okrivljenog B.M. sadržana sva bitna obilježja, kako
subjektivna, tako i objektivna, krivičnog djela šumska kradja iz čl.324. st.1.
KZ CG. Sud je cijenio psihički odnos okrivljenog u odnosu na radnju izvršenja
predmetnog krivičnog djela, pa je našao da je isti, kritične prilike, postupao
sa direktnim umišljajem. Okrivljeni je bio svjestan ne samo činjenice da
sječom u šumi koja je u državnom vlasništvu, bez predhodnog odobrenja, odnosno
bez pravnog osnova, a sa namjerom da sebi pribavi protivpravnu imovinsku
korist, čini krivično djelo, pa je i pored toga htio njegovo izvršenje.
Prilikom odlučivanja o izboru, vrsti i visine krivičnih sankcija koje u
konkretnom slučaju treba primijeniti prema okrivljenom B.M.u za naprijed
navedeno krivično djelo, sud je imao u vidu sve okolnosti u smislu čl.42.
KZ-a. Tako je od olakšavajućih okolnosti na strani okrivljenog, sud cijenio i
uzeo u obzir da je nezaposlen i neoženjen, dok je kao otežavajuću okolnost
cijenio njegovu raniju osuđivanost. S toga, sud je okrivljenom B.M.u, za
izvršeno krivično djelo, kao glavnu kaznu, izrekao kaznu zatvora u trajanju od
30 /trideset/ dana, dok mu je kao sporednu kaznu izrekao novčanu kaznu u
iznosu od 400,00 € /četiristotineeura/. Sud je uvjerenja da su izrečene kazne
srazmjerne težini izvršenog krivičnog djela i stepenu krivičnopravne
odgovornosti okrivljenog, te da će se u konkretnom slučaju ovakvom vrstom i
visinom kumulativno izrečenih kaznu, u okviru opšte svrhe izricanja krivičnih
sankcija predvidjenih čl.4. st.2. KZ CG, postići svrha kažnjavanja propisana
čl.32. istog Zakonika. Osnovano se može očekivati da će izrečene kumulativne
kazne pozitivno djelovati na prevaspitavanje okrivljenog, te da će iste na
njega uticati da u buduće ne vrši krivična djela.
Odluka o troškovima krivičnog postupka u iznosu od 220,00 €
/dvijestotinedvadeseteura/, zasnovana je na odredbi čl.229. st.1. ZKP-a i
predstavlja izdatke koje je sud imao za naknadu i nagradu angažovanim
vještacima - vještaku šumarske struke K.P.u i vještaku geometru Č D, kao i
izdatke koje je sud imao za izlazak na lice mjesta, dok je paušalni iznos
odmjeren s obzirom na trajanje i složenost krivičnog postupka, te imovnog
stanja okrivljenog.
Oštećena Uprava za šume Pljevlja PJ A radi ostvarivanja imovinskopravnog
zahtjeva za naknadu štete upućuje se na parnicu.
S iznijetih razloga odlučeno je kao u izreci presude.
OSNOVNI SUD U BERANAMA
Dana, 13.09.2013. godine.
ZAPISNIČAR S U D I J A
Mirjana Čukić Dragan Dašić
PRAVNA POUKA:
Protiv ove presude može se izjaviti žalba
Višem sudu u Bijelom Polju, u roku od 8
/osam/ dana od dana prijema pismenog
otpravka, preko ovog suda u dva primjerka.