K.br.126/12
U IME CRNE GORE
Osnovni sud u Pljevljima, kao prvostepeni krivični sud, po sudiji Ljiljani
Popović, uz sudjelovanje zapisničara Zore Leković u krivičnom predmetu protiv
optuženog M. D. iz P. zbog krivičnog djela gradjenje objekta bez gradjevinske
dozvole iz čl.326 a Krivičnog zakonika a po optužnom predlogu ODT Pljevlja
Kt.br.155/12 od 04.09.2012.godine, nakon održanog glavnog i javnog pretresa u
prisustvu zamjenika ODT Pljevlja Gačević Božidarke i optuženog M.D., dana
25.09.2012.godine , donio je i javno objavio
P R E S U D U
Optuženi M. D., JMBG .......,  od oca M. i majke S. rodjene B., rodjen u P.
dana ........godine, sa prebivalištem u P., Ul.N. R., državljanin CG, oženjen,
otac dvoje djece, zaposlen u TE Pljevlja, pismen, završio srednju mašinsku
školu, govori crnogorski jezik, srednjeg imovnog stanja, osudjivan presudom
Osnovnog suda u Pljevljima K.br.166/2000 zbog krivičnog djela iz čl.138 st.1
KZ RCG osudjen novčanom kaznom u iznosu od 1.800,00 dinara.
K R I V J E
Što je :
Aprila mjeseca 2012.godine u Ul.V. J. u P. na katastarskoj parceli 809/2
upisanoj u list nepokretnosti broj 1185 KO P. protivno odredbi člana 69 Zakona
o uredjenju prostora i izgradnji objekata ( Sl.list CG broj 51/08) kao
investitor započeo izgradnju objekta dimenzija 3,60 x 9,00 m bez prethodno
pribavljene gradjevinske dozvole na način što je izgradio "0" ploču i izidao
jedan red betonskih blokova pa je inspektor zaštite prostora Z. Č. izvršila
inspekcijski nadzor dana 12.04.2012.godine i o nadjenom stanju sačinila
zapisnik o inspekcijskom pregledu broj 1003-20/12 a nakon inspekcijskog
pregleda dana 30.05.2012.godine donijela rješenje broj 1303/2-87/12 kojim je
naredila da optuženi M. D. poruši objekat u izgradnji u Ul.V. J. u P. na
katastarskoj parceli 809/2, -
Čime je izvršio krivično djelo gradjenje objekta bez gradjevinske dozvole iz
čl.326 a Krivičnog zakonika,
pa mu sud na osnovu već citiranog zakonskog propisa te primjenom članova
4,5,13,15,32,33,36, 42,52,53 i 54 Krivičnog zakonika, te čl. 226,229 i 374
ZKP-a i z r i č e
USLOVNU OSUDU
Sa kojom se optuženom utvrdjuje kazna zatvora u trajanju od 6 /šest/ mjeseci i
istovremeno odredjuje da se ista neće izvršiti ako optuženi u roku od jedne
godine dana ne izvrši novo krivično djelo.
Optuženi je dužan platiti ovom sudu na ime troškova krivičnog postupka iznos
od 110,00 eura kao i na ime paušala iznos od 27,50 eura,
A sve ovo u roku od 15.dana po pravosnažnosti presude pod prijetnjom prinudnog
izvršenja.
O b r a z l o ž e nj e
Osnovno državno tužilaštvo u Pljevljima, optužnim predlogom Kt.br.155/12 od
04.09.2012.godine, optužilo je M. D. iz P. da je izvršio krivično djelo
gradjenje objekta bez grdjevinske dozvole iz čl.326a Kz-a a na način, mjesto i
vrijeme bliže opisano izrekom ove presude. U završnoj riječi zamjenik ODT
Pljevlja ostajući pri podnijetom optužnom predlogu predložio je da sud
optuženog oglasi krivim i osudi po zakonu.
Optuženi M. D. priznajući izvršenje krivičnog djela i krivicu na glavnom
pretresu je istakao da je zaposlen u TE P. i da se ovih dana u njegovom
preduzeću donosi konačna odluka o dodjeli stambenih kredita po konkursu koji
je izašao decembra 2011.godine i od 14 kredita koji se dijele on je na desetom
mjestu. Čekajući da se okonča ovaj postupak a obzirom da je bio siguran da će
dobiti kredit aprila mjeseca 2012.godine započeo je izgradnju objekta uz
porodičnu kuću u Ul.V. J.. Predao je opštini zahtjev da mu se izda
gradjevinska dozvola i nečekajući dozvolu počeo je tu izgradnju, izlio mrtvu
ploču dimenzija 3,60 x 9,0 m i ozidao tri reda blokova. Optuženi navodi da
nije znao da to nesmije da radi sve dok nije došla inspektorka Čolović aprila
2012.godine izvršila kontrolu i sačinila zapisnik. Naloženo mu je da to poruši
ali on nije porušio jer nemože da poruši mrtvu ploču a čim dobije kredit
platiće gradjevinsku dozvolu za ovu izgradnju. U završnoj riječi odluku o
svojoj krivici ostavio je na slobodnu ocjenu sudu.
U dokaznom postupku sud je saslušao svjedoka Č. Z., pročitao nalaz i mišljenje
vještaka Č.M., pročitao zapisnik o inspekcijskom pregledu broj 1003-20/12 od
12.04.2012.godine sa fotoelabortom, pročlitao rješenje Ministarstva održivog
razvoja i turizma broj 1303/2-87/12 od 30.05.2012.godine i pročitao izvod iz
KE za optuženog.
Nakon provedenog dokaznog postupka i ocjene izvedenih dokaza a pri tom
cijeneći priznanje optuženog ovaj sud je utvrdio činjenično stanje bliže
opisano izrekom ove presude.
Naime, javna optužba stavlja na teret optuženom M. D. da je izvršio krivično
djelo gradjenje objekta bez gradjevinske dozvole iz čl.326a Krivičnog zakonika
tako što je aprila mjeseca 2012.godine nemajući odobrenje za gradnju kao
investitor u Ul.V. J. u P. započeo gradnju objekta 3,60 x 9,00 m tako što je
izlio "0" ploču i izdao jedan red blokova pa je tako stanje utvrdila inspektor
zaštite prostora Č.inspekcijskim nadzorom dana 12.04.2012.godine i rješenjem
naredila da optuženom da poruši izgradjeno. Optuženi priznaje izvršenje
krivičnog djela i krivicu navodeći da je tačno da je tokom aprila 2012.godine
započeo izgradnju objekta dimenzija 3,60 x 9,00 m tako što je izlio takozvanu
mrtvu ploču i izidao tri reda blokova. Nije znao da mu treba gradjevinska
dozvola za izgradnju ovog objekta. Bio je podnio zahtjev za gradjevinsku
dozvolu ali prije dobijene gradjevinske dozvole započeo je izgradnju ovog
objekta. Inspektora Č. je na licu mjesta nakon nadzora sačinila zapisnik a
rješenjem mu naložila rušenje. Nije izvršio rušenje započetog objekta.
Priznanje optuženog je jasno, potpuno i nedvosmisleno a kao takvo je
potvrdjeno iskazom svjedoka Č. Z. inspektora zaštite prostora za Opštinu P. i
Ž. koja je izjavila da je dana 12.04.2012.godine po službenoj dužnosti
izvršila inspekcijski nadzor na objektu optuženog u Ul.V. J. u P. kojom
prilikom je zatekla izvodjenje radova, bila je izlivena nulta takozvana mrtva
ploča dimenzija u osnovi 9,2 x 4,0 m a sa kraće strane do kuće R. bila su
izidana tri reda blokova dok je sa duže strane bio izidan jedan red blokova i
započet drugi. Investitor M.D. nije imao gradjevinsku dozvolu koja je
neophodna po Zakonu o izgradnji objekata iz 2008.godine. Kazala je da je nakon
inspekcijskog nadzora sačinila zapisnik a dana 30.05.2012.godine donijela
rješenje o rušenju koje je postalo pravosnažno. Investitor nije porušio ono
što je izgradio do momenta inspekcije ali je obustavio radove i ništa više
nije radjeno od momenta inspekcijskog nadzora.
Sud je cijenio iskaz svjedoka Č. Z. i stekao ubjedjenje da je ova svjedokinja
kranje istinito i nepristrasno posvjedočila činjenice koje su joj poznate u
okviru vršenja svojih redovnih radnih zadataka-inspektora zaštite prostora.
Osim toga navodi svjedokinje Č. nijesu u suprotnosti sa navodima odbrane
optuženog.
Vještak Č. M. u svom pisanom nalazu i mišljenju koji prati skica lica mjesta
nakon izlaska na lice mjesta navodi da je optuženi uz porodičnu stambenu
zgradu u prizemlju dogradio mrtvu ploču dimenzija 3,60 x 9,00 m ukupne
površine 35 m2 i na toj plloči je ozidan i jedan red betonskih blokova.
Objekat je izgradjen na katastarskoj parceli broj 809/2 koja je upisana kao
dvorište površine 321 m2 u listu nepokretnosti broj 1185 KO P. kao državna
svojina.
Nalaz i mišljenje vještaka Č. sud u cjelosti prihvata kao objektivan, dat po
pravilima struke i na osnovu izlaska na lice mjesta.
Dakle, u postupku je na osnovu jasnog i potpunog priznanja optuženog, iskaza
svjedokinje Č. Z., nalaza i mišljenje vještaka Č. kao i ostalim dokazima u
postupku utvrdjeno da je optuženi M. D. izvršio krivično djelo gradjenje
objekta bez gradjevinske dozvole iz čl.326a Krivičnog zakonika kako mu je to
javnom optužbom i stavljeno na teret te da je optuženi djelo izvršio sa
umišljajem jer je znao da za gradnju objekta mora imati odobrenje nadležnog
organa ali je uprkos toj činjenici započeo radove na objektu tako što je izlio
nultu takozvanu mrtvu ploču i izidao jedan red betonskih blokova, dakle
djelovao je sa direktnim umišljajem pa ga je sud kao umišljajnog učinioca
oglasio krivim i osudio po zakonu.
Sud je cijenio navode optuženog da nije znao da mu treba gradjevinska dozvola
niti da je zakonom zabranjena gradnja bez gradjevinske dozvole ali je
mišljenja da su ovi navodi smišljeni u smislu olakšanja položaja pred sudom pa
ih sud nije mogao prihvatiti. Ovo prevashodno imajući u vidu navode samog
optuženog da je podnio zahtjev Opštini za izdavanje gradjevinske dozvole ali
da je nečekajući gradjevinsku dozvolu započeo radove što znači da je znao da
mu je za gradnju potrebna gradjevinska dozvola.
Prilikom odlučivanja o vrsti i visini kazne sud je cijenio i svrhu uslovne
osude. Optuženi M. D. je priznao izvršenje krivičnog djela i krivicu, radi se
o porodičnom čovjeku, ocu 2 djece. Ove činjenice su optuženom uzete kao
olakšavajuće okolnosti. Činjenica je da je optuženi do sada jednaput osudjivan
i to 2000.godine što je utvrdjeno iz izvoda iz KE je uzeta kao otežavajuća
okolnost. Bez obzira na osudjivanost optuženog i to prije 12.godina po imajući
u vidu priznanje optuženog kao i ostale olakšavajuće okolnosti u konkretnom
slučaju sud je mišljenja da iste opravdavaju izricanje uslovne osude i da će
se i samim upozorenjem uz prijetnju kaznom dovoljno uticati na ovog optuženog
da više ne vrši krivična djela i na taj način u cjelosti postići svrha
kažnjavanja zakonom predvidjena. Obzirom na sve ovo optuženom je utvrdjena
kazna zatvora u trajanju od 6 mjeseci što predstavlja zakonski minimum za ovo
krivično djelo s tim što je njeno izvršenje odloženo na period od godinu dana
ukoliko optuženi ne izvrši novo krivično djelo te da će se po mišljenju suda i
ovom krivičnom sankcijom u potpunosti ostvariti svrha kažnjavanja.
Odluka suda da optuženi plati na ime troškova krivičnog postupka iznos od
110,00 eura koji čini naknadu i nagradu vještaku za obavljeno vještačenje kao
i da na ime paušala plati iznos od 27,50 eura koji iznos je odmjeren obzirom
na dužinu trajanja i složenost krivičnog postupka te imovno stanje optuženog
zasniva se na čl.226 i 229 ZKP-a .
OSNOVNI SUD U PLJEVLJIMA, dana 25.09.2012.godine.
Zapisničar, S u d i j a,
Zora Leković Ljiljana Popović
PRAVNA POUKA:
Protiv ove presude dozvoljena je žalba u roku od 8.dana po prijemu
iste Višem sudu B. Polje, a preko ovog suda.
DOSTAVITI:
1 x ODT Pljevlja
1 x Optuženom