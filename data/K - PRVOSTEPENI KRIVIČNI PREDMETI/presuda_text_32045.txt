K.br. 133/12
U IME CRNE GORE
Osnovni sud u Pljevljima kao prvostepeni krivični sud po sudiji Ljiljani
Popović uz sudjelovanje zapisničara Zore Leković, u krivičnom predmetu protiv
optuženih Č. M. iz B., Opština P. i Č. Dž. iz S., zbog krivičnog djela laka
tjelesna povreda iz čl. 152. st.2. Krivičnog Zakonika po optužnom predlogu ODT
Pljevlja Kt.br.186/12 od 19.09.2012. godine nakon održanog glavnog i javnog
pretresa u prisustvu zamjenika ODT Pljevlja Đurović Veljka, oštećenih H. A.i
H. M. i optuženih Č.M. i Č. Dž., dana 23.10.2012. godine donio je i javno
objavio
P R E S U D U
Optuženi Č. M.,zv.M., JMBG ....., od oca S. i majke B., rođene V., rođen u B.,
Opština P. dana ..... godine, sa prebivalištem u B., državljanin CG i R. BiH,
pismen, završio srednju medicinsku školu, nezaposlen, otac dvoje djece, ranije
osuđivan presudom Osnovnog suda u F. br. 094 0 kps 08 000 069 od 22.09.2008.
godinezbog krivičnog dijela falsifikovanje isprave iz čl. 377 st.2 KZ R. S.,
kažnjen novčano 1.000 KM.
Optuženi Č. DŽ., JMBG ...., od oca od oca S. i majke B., rođene V., rođen u
B., Opština P. dana 06.121962. godin, sa prebivalištem u S.- S. grad - ul. P.
br.16, državljanin CG i Republike BiH, pismen, završio višu komercijalnu
školu, privatni preduzetnik, otac jednog djeteta, ranije ne osuđivan.
K R I V I S U
Što su:
Optuženi Č. M.
Što je:
Dana 13.07.2012.godine oko 17,30 časova na vašaru u mjestu P. MZ B., Opština
P., lako tjelesno povrijedio oštećenog H. A., na način što je staklenom
pivskom flašom, sredstvom podobnim da tijelo teško povrijedi ili zdravlje
teško naruši, gadjao i udario u predjelu glave oštećenog, nanijeviši oštećenom
H. A. lake tjelesne povrede, kontuzija glave, u predjelu desne čeone regije,
rasjekotine ukoso, dužine oko 4 cm i u predjelu desne jagodične regije
razderotinu dužine oko 2 cm,
čime je izvršio krivično djelo laka tjelesna povreda iz čl. 152 st. 2 u vezi
st. 1 KZ,
pa ga sud na osnovu citiranog zakonskog propisa, te primjenom čl. 4,5,13,15,
32, 33, 36 i 42 Kz, te čl. 374 ZKP-a
O S U D J U J E
Na kaznu zatvora u trajanju od 30 (trideset) dana.
Optuženi Č. DŽ.
Što je:
Dana 13.07.2012.godine oko 17,30 časova na vašaru u mjestu P. MZ B. , Opština
P., lako tjelesno povrijedio oštećenog H. M. na način što je staklenom pivskom
flašom, sredstvom podobnim da tijelo teško povrijedi ili zdravlje teško
naruši, gadjao i udario u predjelu glave oštećenog, nanijeviši oštećenom H. M.
lake tjelesne povrede, kontuzija glave, u predjelu lijeve čeone regije dvije
rasjekotine, poprečno postavljene, gornja dužina oko 4 cm a donja dužina oko 5
cm,
čime je izvršio krivično djelo laka tejelesna povreda iz čl. 152 st. 2 u vezi
st 1 Kz,
pa mu sud na osnovu citiranog zakonskog propisa te primjenom čl.
4,5,13,15,32,33,36,42,52,53 i 54 Kz, te 374 ZKP-a izriče
USLOVNU OSUDU
sa kojom se optuženom Č. Dž. utvrdjuje kazna zatvora u trajanju od 30
(trideset) dana, s tim što se istovremeno odredjuje da se ista neće izvršiti
ako optuženi u roku od 1 (jedne) godine ne izvrši krivično djelo.
Optuženi su shodno čl.226 i 229 ZKP-a dužni na ime troškova krivičnog postupka
platiti solidarno iznos od 165,00 eura kao i na ime paušala pojedinačno iznose
od po 27,50 €,
a ovo u roku od 15 dana po pravosnažnosti presude pod prijernjom prinudnog
izvršenja.
Oštećeni H. A. i H. M. radi ostvarivanja imovinskopravnog zahtjeva upućuju se
na parnicu shodno čl. 239 ZKP-a.
O b r a z l o ž e n j e
Osnovno državno tužilaštvo u Pljevljima, optužnim predlogom Kt.br. 186/12 od
19.09.2012.godine, optužilo je Č.M. i Č.Dž. iz P., da su izvršili krivična
djela lake tjelesne povrede iz čl. 152 st. 2 u vezi st. 1 KZ, a na način,
mjesto i vrijeme bliže opisano izrekom ove presude. U završnoj riječi zamjenik
ODT-a je istakao da ostaje pri podnijetom optužnom predlogu, te da je
izvedenim dokazima u postupku kao i na osnovu medicinske dokumentacije za
oštećene na jasan i nedvosmislen način utvrdjeno da su optuženi počinili
krivična djela lake tjelesne povrede iz čl. 152 st. 2 u vezi st. 1 kako im je
to i javnom optužbom stavljeno na teret, pa je predložio da ih sud oglasi
krivim i osudi po zakonu.
Oštećeni H.A.u završnoj riječi je istakao da se pridružuje krivičnom godnjenju
protiv optuženog Č.M. te da postavlja prema njemu imovinsko pravni zahtjev u
iznosu od 15,000,00 €.
Oštećeni H.M. u završnoj riječi je istakao da se pridružuje krivičnom
godnjenju protiv optuženog Č.Dž., te da postavlja prema njemu imovinsko pravni
zahtjev u iznosu od 15,000,00 €.
Optuženi Č.M. u svojoj odbrani datoj tužilaštvu istakao je da se dana
13.07.2012.godine u poslijepodnevnim časovima nalazio na vašaru u mjestu P.,
MZ B. sa Č.F.,H. O., I. E., Dž. R.i još nekim ljudima gdje su se veselili i
pili jer je prethodno tu bio sastanak u vezi pravljenja kuća u B.. Kazao je da
je za njegov sto prišao H. M. poznat po nadimku Ć., i da je izmedju H. A. i H.
Š. krenula rasprava oko nekakvih kuća koje oni nijesu dobili, te da su M. i
nejgov brat A.iz čista mira počeli uzimati flaše sa stola i istim gadjati u
prisutne na vašaru. Dalje je kazao da su braća H. A. i M. kritične prilike
bili vidno pijani, a djelovali su i kao drogirani i ludi ljudi jer su više
puta flašama gadjali i pogadjali prisutne na vašaru. Dalje je istakao da je
odmah došla policija i da se na tome završio cio dogadjaj. Ošećeni je dodao da
njega kritične prilike niko nije udario niti je on udario H. A. pivskom flašom
u predjelu glave jer sa istim nije ni u kakvom nesporazumu, te da ne zna zbog
čega je njega H. A. prijavio. Na glavnom pretresu ne priznajući izvršenje
krivičnog djela i navodeći da se ne smatra krivim ostao je pri odbrani koju je
dao tužilaštvu dodajući da nikad nije bio u lošim odnosima sa H. A. i M. a da
je kritične prilike vidio povrede na oba ošećena, da su obojica bili krvavi,
ali da on ne zna ko im je te povrede nanio, jer kako su svi bacali flaše svi
su mogli i povrijediti oštećene.
U završnoj riječi je istakao da odluku o svojoj krivici i odbrani ostavlja na
ocjenu sudu.
Optuženi Č.Dž.u odbrani datoj tužilaštvu navodi da se dana 13.07.2012.godine
nalazio na vašaru u mejstu P. MZ B.. Dalje je kazao da je na livadi bio
postavljen jedan sto jer su tu prethodno imali sastanak udruženja B. koji žive
u BiH i šire te da je za tim stolom sjedio sa H. Š., H.O., S.I., Dž.R. i dr.
Istakao je da je nešto oko 17,30 časova za taj sto prišao jedan od braće H. i
počeo da šamara H.Š., koja je blagajnica i sekretar udruženja, a zatim da baca
flaše sa stola nakon čega je odmah prišao i njegov brat A. koji je takodje
flašama gadjao prisutne na vašaru. Optuženi je dodao da je u trenutku kada je
nastala opšta gužva i pometnja vriska žena i djece, skočio iza stola da smiri
situaciju. Kazao je da je i on bio krvav po glavi i košulji, da mu je ista
bila pocijepana jer je razvadjao braću H. da ne napadaju prisutne goste. Dalje
je naveo da je njegova majka bila takodje povrijedjena jer ju je neko pesnicom
udario u predjelu desne sljepočnice ali ne zna ko i čime s tim da je moguće da
ju je udario neko od dvojice H.. Optuženi je dalje kazao da je dogadjaj trajao
kratko jer je odmah intervenisala policija koja je jedva smirila braću H. da
dalje ne nasrću na pijane goste. Dodao je da je vidio da su oba brata H.
krvavi po glavi ali da ne zna ko ih je udario i čime jer je bio opšti metež i
haos. Posebno je istakao da kritične prilike nije staklenom pivskom flašom
udario H.M.u predjelu glave-lijeve slepočnice niti mu nanio tu povredu, a da
ne zna što je H.M. rekao da ga je on udario jer istog i ne poznaje. Takodje je
naveo da su kritične prilike braća H.M. i A. bili u izuzetno alkoholisanom
stanju, da su djelovali agresivno i nenormalno jer su bez ikakvog povoda
napadali prisutne goste i da su samoinicijativno došli na vašir. Na glavnom
pretresu ne priznajući izvršenje krivičnog djela i navodeći da se ne smatra
krivim ostao je pri odbrani koju je dao tužilaštvu dodajući da kritične
prilike nije pivskom flašom niti bilo čim drugim udario oštećenog M. kojeg i
ne poznaje a da je razvadjao i čuvao oštećene, kao i da je i sam bio
povrijedjen ali nije vadio ljekarski izvještaj za povrede.
U završnoj riječi je istakao da nije kriv a odluku o svojoj krivici i kazni
ostavio je na ocjenu sudu.
U dokaznom postupku sud je saslušao svjedoke ošetećene H. A. i H.M., saslušao
svjedoke B. S., H. Š., Č. F., L. D., B. D.. L. G. i T. M., saslušao vještaka
Dr. P. M., izvršio uvid u izvještaj ljekara specijaliste JZU Opšta bolnica
P.broj protokola 2457 od 13.07.2012.godine o povredama za oštećenog H.A.,
izvršio uvid u izvještaj ljekara specijaliste JZU Opšta bolnica P.broj
protokola 2458 od 13.07.2012.godine o povredama za oštećenog H.M.,pročitao
službenu zabilješku UP-PJ Pljevlja 02-240/12-7103/10 od 13.07.2012.godine i
pročitao izvode iz KE za optužene.
Nakon provedenog dokaznog postupka i ocjene izvedenih dokaza kako svakog
pojedinačno tako i u medjusobnoj povezanosti a pri tom cijeneći odbrane
optuženih Č.M. i Č.D.ovaj sud je utvrdio činjenično stanje bliže opisano
izrekom ove presude.
Naime, javna optužba stavlja ne teret optuženim da su izvršili krivična djela
lake tjelesne povrede iz čl. 152 st. 2 u vezi st. 1 Kz tako što su: optuženi
Č. M.dana 13.07.2012.godine oko 17,30 časova na vašaru u mejstu P. MZ B. lako
tjelesno povrijedio oštećenog H. A. na način što ga je staklenom pivskom
flašom sredstvom podobnim da tijelo teško povrijedi ili zdravlje teško naruši
udario u predjelu glave nanijevši mu lake tjelesne povrede bliže opisane
izrekom ove presude, a optuženi Č. Dž. dana 13.07.2012.godine oko 17,30 časova
na vašaru u mjestu P.MZ B. lako tjelesno povrijedio H.M.na način što ga je
staklenom pivskom flašom sredstvom podobnim da tjelo teško povrijedi i
zdravlje teško naruši udario u predjelu glave nanijevši mu lake tjelesne
povrede bliže opisane izrekom ove presude. Optuženi negiraju izvršenje
krivičnog djela i svoju krivicu tvrdeći da kritične prilike nijesu oštećene
udarili pivskom flašom u predjelu glave, da ne znaju ko im je te povrede
nanio, te kako su svi prisutni bacali flaše to su svi mogli i povrijediti
oštećene.
Radi utvrdjivanja osnovanosti javne optužbe kao i radi provjere odbrane
optuženih sud je izveo naprijed navedene dokaze. Oštećeni H. A. navodi da živi
u selu S. - MZ B., da se bavi poljoprivredom a da je dana 13.07.2012.godine sa
bratom H.M. došao u mjesto P. povodom održavanja vašara.Dalje je kazao da su
došavši na vašar popili po jednu pivu a zatim sa poznanicima K. B. i V. V.
sjeli za jedan sto i nastavili piti pivo. Naveo je da je nedaleko od njih na
oko 40-50 metara sjedjelo oko četrdesetak ljudi, uglavnom porodica Č. i
njihovi rodjaci i prijatelji. Kada je krenuo do žbuna da obavi malu nuždu
ispred njega je izašao Č. M. i obratio mu se s riječima " šta ćeš ovde, jebo
te onaj ko te spremio ovde", nakon čega je ponovio iste riječi uvrede i
psovke. Oštećeni je dalje istakao da ga je M.potom desnom rukom uhvatio u
predjelu vrata, zagrlio ga a onda stisnutom pesnicom lijeve ruke udario u
predjelu lijevog obraza. Dalje je kazao da je uspio da mu se otrgne i da je
pošao prema policiji te da je tada vidio brata H. M. kako trči prema njemu.
Kada se okrenuo na drugu stranu ugledao je Č. M. kako zamahuje desnom rukom u
kojoj je držao punu pivsku staklenu flašu sa kojom ga je gadjao sa udaljenosti
od 3 metra i pogodio u predjelu desne strane glave, od čega je pivska flaša
pukla. Dalje je naveo da je odmah počeo jako krvariti ali da je ostao na
nogama, da je osjetio jak bol u glavi i ispred sebe nije ništa vidio. Kada je
došao sebi vidio je Č. Dž. da zamahuje pivskom flašom i istom udara njegovog
brata M. u predjelu glave iznad lijevog okaod čega mu je potekla krv. Dalje je
kazao da se sve ovo desilo na udaljenosti od 3 m od stola gdje su sjedili Č. i
ostalo društvo, te da su svi mogli da vide da ga je Č. M. pivskom flašom
udario, a da je Č. Dž.takođe pivskom flašom udario njegovog brata H.M..
Posebno je istakao da prije ovog dogadjaja izmedju njega i njegovog brata s
jedne strane i Č. M. i Č. Dž. s druge strane nije bilo nikakve prepirke, te da
je tačno da su taj dan konzumirali alkohol ali nikog nisu vrijedjali i
napadali. Nakon dolaska policije Č. M. i Č. Dž. nisu više upućivali prijetnje
niti su pokušavali da ih tuku ali da je neko iz grupe za stolom gdje je
sjedilo dosta Č. gadjao njegovog brata pivskom flašom ali ga nije pogodio.
Oštećeni je posebno istakao da ni on ni njegov brat pivskim flašama nisu
zamahivali niti gadjali ikog jer su od njih bili udaljeni oko 50 m, a na
udaljenosti od oko 3-4 m od njih su sjedili policajci radi obezbjedjenja
vašara. Nakon kritičnog dogadjaja preveženi su na hirurško odjeljenje bolnice
u P. radi lječenja. Oštećeni smatra da je razlog što su ih Č. kritične prilike
napali taj što se on i njegov brat druže sa S.. Tvrdio je da ga je kritične
prilike staklenom pivskom flašom udario Č. M. u desnu stranu glave da je flaša
pukla i da ima ožiljke od te povrede.
Oštećeni H.M. navodi da živi u selu S.- MZ B., da se bavi poljoprivredom a da
je dana 13.07.2012. godine sa bratom H.A. došao u mjesto P. povodom održavanja
vašara. Dalje je kazao da su došavši na vašar popili po jedno pivo a zatim sa
poznanicima K. B. i V. V. sjeli za jedan sto i nastavili piti. Istakao je da
je nedaleko od njih na udaljenosti od oko 40-50 m sjedilo oko 30-tak ljudi i
to porodice Č., njihovi rodjaci i prijatelji, jer je tog dana bio sastanak za
dodjelu ključeva od novoizgrađenih kuća u B.za raseljene ljude iz B.. Oštećeni
je dalje kazao da je nakon par minuta pošto je njegov brat A. ustao i otišao
njemu pritrčao sestrić I. H. govoreći mu da neko udara H.A. nakon čega je on
odmah ustao i krenuo put A. da vidi šta se dešava. Kako je dalje istakao vidio
je Č.M. zv. M. da zamahuje desnom rukom u kojoj je držao punu pivsku staklenu
flašu i gadja u njegovog brata A. u predjelu desne strane glave. A. je jako
krvario , krv mu je bila po licu i garderobi, ali je ostao na nogama. Dalje je
kazao da je prišao bratu A. sa namjerom da ga odvede ali da ga je Č.Dž.
takodje pivskom flašom gadjao i pogodio u predjelu iznad lijevog oka - lijeve
sljepočnice. Istakao je da mu je odmah udarila krv jer je flaša pukla i
napravila mu rasjekotine na glavi, svjest mu se pomutila ali je ostao na
nogama. Sve ovo dešavalo se na udaljenosti od oko 3-4 metra od stola gdje su
sjedjeli Č. i ostali njihovi rodjaci. Dalje je kazao da je odmah nakon što su
zadobili povrede od Č.a došla policija koja je bila za stolom udaljenim od
njihovog stola od oko 3-4 metra a Č. M.i Dž. su odmah negdje otišli jer se
nijesu vratili za svoj sto. Posebno je istakao da kritične prilike on i njegov
brat H. A.nikoga nijesu vrijedjali, psovali niti bilo čim iritirali da bi ih
Č. pivskim flašama gadjali i nanijeli im povrede a da misli da je razlog zbog
čega su se Č. tog dana tako ponašali taj što su bili u alkoholisanom stanju i
to što im smeta što se oni druže sa pravoslavnim. Nakon toga prevezeni su na
H. odjeljenje bolnice u P.gdje su im konstatovali povrede.I ovaj oštećeni je
tvrdio da ga je kritične prilike optuženi Dž.udario staklenom pivskom flašom u
predjelu lijeve strane glave, da se flaša polomila od čega ima vidan ožiljak.
Vještak dr. P.M. u svom nalazu i mišljenju datom pred zamjenikom ODT-a a nakon
uvida u medicinsku dokumentaciju na ime H.A., a to je izvještaj ljekara
specijaliste hirurga iz P. br 2457 od 13.07.2012. godine navodi da su u ovom
izvještaju navedene povrede i to: u predjelu desne frontalne (čeone) regije
rasjekotina ukoso postavljena dužine oko 4 cm, u predjelu desne zigomatične
(jagodične) regije razderotina dužine oko 2 cm, oguljotina u predjelu desne
ušne školjke. Dalje je istakao da u dijagnozi na latinskom kada se prevede na
naš jezik stoji - kontuzija glave sa ranama u vidu posjekotine u desnoj čeonoj
jagodičnoj regiji. Vještak je naveo da se radi o lakim tjelesnim povredama
koje su nanesene jednim udarcem staklenom flašom po desnoj strani glave. Dalje
je istakao da nakon uvida u medicinsku dokumentaciju na ime H.M. a to je
izvještaj ljekara specijaliste hirurga iz P. br. 2458 od 13.97.2012. godine
navodi da su u ovom izvještaju navedene povrede i to: u predjelu lijeve
(čeone) regije dvije rasjekotine poprečno postavljene, paralelne jedna drugoj.
Gornja je dužine oko 4 cm, a donja oko 5 cm. Dalje je istakao da u dijagnozi
na latinskom kada se prevede na naš jezik stoji - kontuzija glave sa
razderotinama čeono lijevo. Vještak je naveo da se radi o lakim tjelesnim
povredama koje su nanesene jednim udarcem staklenom flašom u predjelu čela
lijevo. Na glavnom pretresu vještak je istakao da povreda koje su mu oštećeni
H.M. i H. A. pokazali odgovaraju povredama opisanim u medicinskoj
dokumentaciji za oštećene H. M. i H. A. i da su najvjerovatnije nastale udarom
staklene flaše koja se polomila.
Sud je u cjelosti prihvatio kao objektivan i po pravilima struke dat nalaz i
mišljenje vještaka Dr. P.M. koji nalaz i mišljenje su potkrjepljeni
medicinskom dokumentacijom za oštećene. Cijeneći iskaz oštećenih i dovodeći te
iskaze u vezu sa objektivnim nalazom i mišljenjem vještaka sud prihvata kao
jasan i veoma detaljan te kategoričan iskaz oštećenih H.A. i H.M. o načinu
isredstvu zadobijanja povreda u predjelu glave. Naime, sud je prihvatio kao
istinite i jasne iskaze oštećenih da su povrede u predijelu glave zadobili
staklenom pivskom flašm budući da se poklapaju sa nalazom i mišljenjem
vještaka Dr. P. o sredstvu kojim su ove povrede mogle biti nanjete.Osim toga
optuženi i oštećeni su bili u dobrim odnosima prije kritičnog dogadjaja te
dakle oštećeni nemaju razloga da prikazuju odnosno tvrde da su im optuženi
kritične prilike nanijeli povrede pivskim flašama da optuženi to zaista nijesu
i uradili.
Svjedok B. S. je istakao da se dana 13.07.2012. godine oko 17,30 h nalazio na
vašaru u mjestu P. MZ B., te da je za istim stolom sjedio sa Č. F., N. i Dž.
kao i sa E., E. i R., a da im je kasnije prišao H. A.sa bratom M.. Dalje je
kazao da je vidio da se A. obratio Č. F. i da je uputio uvrijedljive riječi I.
E. koji ga je molio da se smiri. Tada je nastala opšta gužva i poletjele su
flaše na sve strane, a on ne zna ko je koga gađao. posebno je istakao da nije
vidio da su Č. M. i Č. Dž. gađali staklenim pivskim flašama u predjelu glave
H. A. i H. M., niti da su H. A. i H. M.bilo koga gađali i povrijedili. Kazao
je da nije vidio da su H. ikoga maltretirali, niti da je bilo maltretiranja ni
od jedne strane. Svjedok T. M. je naveo da je policajac u UP PJ P. i da je
dana 13.07.2012. godine sa kolegama L. D., L. G. i B. D. preduzimao službenu
radnju obezbjeđivanja vašara u selu P. u B.. Dalje je kazao da se on nalazio u
P. kod jedne prodavnice jer je i tu bilo naroda tako da nije vidio sam
događaj. Posebno je istakao da je učestvovao jedino u transportu povrijeđenih
H., da je prisustvovao kada im je ukazana ljekarska pomoć u Hitnoj službi i
Hirurškom odjeljenju, te da je vidio da su oštećeni imali povrede u predjelu
glave i da su bili obliveni krvlju. Svjedok B. D. je istakao da je policajac u
UP PJ Pljevlja i da je dana 13.07.2012. godine zajedno sa kolegama L.G. i L.
D. bio na obezbjeđenju javnog skupa u selu P. u B.. Dalje je kazao da je
sjedio sa kolegama za jednim stolom na livadi a da je na rastojanju od oko
30-tak metara od njih bila grupa od 10-15 ljudi. Kad je izbila gužva primjetio
je oštećene i sa kolegama ih je izdvojio iz gužve. Naveo je da su oštećeni
imali povrede u predjelu glave - lica, da su bili obliveni krvlju, te da su
rekli da su ih povrijedile Č., ali nisu naveli imena tih Č.. Posebno je
istakao da nije vidio ko je i čime udario oštećene, te da niko iz te grupe
ljudi nije prilazio i žalio se na H., niti na bilo koga. Svjedok L. D. je
kazao da je policajac u UP PJ Pljevlja i da je dana 13.07.2012. godine zajedno
sa kolegama B. D., L. G. i T. M. bio na obezbjeđenju javnog skupa u selu P.u
B., s tim što je T.M.ostao kod kuće D.. Dalje je kazao da optužene ne poznaje
a da oštećene zna od ranije i da je vidio kasu došli sa K. B.i V. V. autom
marke "A.". Takođe je naveo da je vidio kad su oštećeni otišli do stola gdje
su bile Č. i da se tada odjednom stvorila gužva. Svjedok je dalje kazao da je
on sa kolegama pritrčao i da je vidio kad je flaša pukla , te da su oba H.
bila krvava. Posebno je istakao da ne zna ko je i čime udario H. te da prije
nego su H. prišli stolu Č. nije bilo nikakve gužve ni svađe, niti se ko od
prisutnih žalio na koga. Dodao je i da ne zna jesu li H.u rukama imali flašu,
i da nije vidio da su oni nekog udarili. Svjedok L.G.je kazao da je kao
policajac sa kolegama L. D. i B. D. dana 13.07.2012. godine bio na
obezbjeđenju skupa u P.. Dalje je kazao da optužene ne poznaje, a da oštećene
zna iz viđenja i da su oštećeni taj dan došli u vidno pijanom stanju sa K.
B.vozilom marke "A.". Svjedok je dalje istakao da su nakon sat i po oštećeni
krenuli prema svom vozilu i prema sofri gdje je bilo oko 20-tak ljudi iz S..
Kazao je da je u jednom momentu nastala gužva i lomljava flaša, te da je on sa
kolegama pritrčao i vidio H.koji su bili krvavi po licu. Posebno je naveo da
od njihovog dolaska niko nije udario H. niti su H. koga udarili, a da su im
H.govorili da su udareni flašom ne navodeći ko ih je udario. Nakon toga su
pokušali da ih spreme za P. radi ukazivanja pomoći ali su hasovići pružali
otpor tako da su A. morali da stave lisice. Dodao je da su oštećeni obilno
krvarili, a da je njemu prišla majka optuženih sa podlivom ispod lijevog oka
govoreći da je neko udario ali ne zna ko. Svjedok K. B. je posvjedočio da je
dana 13.07.2012. godine u selo P. došao sa svojim kombi vozilom sa tetkom Š.
M., da su istovremeno sa V. V. vozilom marke "A." došli i oštećeni. Dalje je
kazao da su sjeli za jedan sto u blizini stola gdje su sjedili policajci, da
su popili po pivo a da je zatim on odvezao svog tetka kući koja je udaljena od
P. 3-4 kilometra. Svjedok je dalje naveo da kada se vratio u selo njegovo
društvo je i dalje sjedilo za istim stolom, poručili su piće a nakon toga
H.A.je negdje otišao a nekoliko minuta za njim i M.. Minut posle M. odlaska
policajci su ustali i trčeći otišli u pravcu jednog crvenog kombija. Kazao je
da je i on sa V.V. krenuo za policijom i kada su došli na jednu ravan udaljenu
od stola Č. oko 10- tak m vidio je oštećene krvave po glavi i garderobi.
Posebno je istakao da mu nisu odmah rekli ko ih je udario, a na putu ka
bolnici su rekli da su ih udarili M. i Dž. flašama. Takođe je dodao da kada su
A. i M. otišli od njihovog stola nisu imali nikakve flaše u rukama.
Svjedokinja H. Š.je istakla da je sekretar i član Udruženja građanja B.i da je
dana 13.07.2012. godine bila u P.u B.gdje je održan sastanak s obzirom da su
dodjeljeni ključevi od deset završnih objekata. Dalje je kazala da dok se
spremala da krenem prišao je H. A.i rekao joj da on nije iz B.P.pošto mu je
ona to rekla obzirom da je običaj odakle je žena odatle je i muž, nakon čega
je otišla da ostatak hrane da ženama. Svjedokinja je dalje istakla da je u tom
momentu nastao haos, flaše su letjele, a da je ona vidjela da je A.bio krvava
po licu. Kako je navela A.je tada krenuo da se tuče a ona i pokojna B. su
pokušale da ga spriječe i u tom čupanju A.koji od krvi nije ništa vidio na
jedno oko udario je nju i B.. Posebno je istakla da ona nije vidjela ko je i
čime A. udario, da nije vidjela da je A.koga gađao, a da je vidjela da nije
imao ništa u rukama kada je prišao. Kazala je da je vidjela i da je A. brat
krvav po licu ali da ne zna ko ga je i čime udario. Takođe je dodala da nije
čula da je A. bilo koga vrijeđao prije nego što je povrijeđen, a da su povrede
imali samo ona, oštećeni i majka optuženih. Svjedok Č.F. je izjavio da živi u
S., a da je dana 13.07.2012 bio u B. u selu P. a povodom dodjele ključeva od
objekata koji su završeni u 2011. godine. Dalje je kazao da je u jednom
momentu prišao H. A.nešto ga nerazgovjetno pitao i odmah ustao i otišao iza
kombija kojim su Š. i njen suprug došli iz S.. Istakao je da nije nije vidio
da neko odlazi za A., a da se u jednom momentu napravila galama, te da je
vidio H. M. kako prilazi stolu galami psuje i govori "hajde da se tučemo".
Kada se okrenuo vidio je M. koji je bio krvav po glavi, a tada mu je s lijeve
strane prišao i A.takođe krvav po glavi. Posebno je dodao da on ne zna ko je i
čime udario H., a da oni nisu imali nikakav predmet u rukama kada su prišli.
Sud je cjenio iskaze svjedoka B.S., H.Š., Č.F., L.D., B.D., L.G.i T.M. i
stekao ubjeđenje da su ovi svjedoci istinito, jasno i nepristrasno
posvjedočili o svemu što im je poznato, odnosno što su kritične prilike lično
vidjeli i čuli i bez namjere da se stavljaju bilo na stranu optuženih bilo na
stranu oštećenih. Iz navedenih razloga sud iskaze ovih svjedoka u cjelosti
prihvata.
Dakle, jasnim i kategoričnim iskazom oštećenog H.A.i oštećenog H.M., te
navodima svjedoka B.S., H.Š., Č.F., L.D., B.D., L.G. i T.M., kao i na osnovu
objektivnog nalaza i mišljenja vještaka Dr. P.M. koji ima utemeljenje u
medicinskoj dokumentaciji za oštećene negirana je odbrana optuženih Č.M. i Č.
Dž. i na nesumnjiv način je utvrđeno da su optuženi Č. M. i Č. Dž.kritične
prilike oštećenim H.A.i H.M. nanjeli lake tjelesne povrede kako je to bliže
opisano izrekom ove presude u kojim radnjama optuženih stoje svi bitni
elementi bića krivičnih djela lake tjelesne povrede iz čl. 152 st.2 u vezi
st.1 Kz pa je sud optužene koji su krivična dijela izvršili sa direktnim
umišljajem, obzirom da su bili savjesni da je staklena pivska flaša sredstvo
podobno da tijelo teško povrijedi ili zdravlje teško naruši te da udarcima
pivskom flašom mogu povrjediti oštećene ali su uprkos tome gadjali staklenim
pivskim flašama oštećene i nanijeli im povrede oglasio krivim i kao umišljajne
izvršioce osudio po zakonu.
Kako je dakle sud optužene oglasio krivim i osudio po zakonu za krivična djela
koja su im javnom optužbom stavljena na teret to je sud prilikom odlučivanja o
vrsti i visini kazne cjenio sve okolnosti iz čl. 42 KZ koje utiču kako na
vrstu tako i na visinu kazne. Optuženi Č.M.je porodičan čovjek, otac dvoje
djece, nezaposlen i živi od poljoprivrede. Ove okolnosti sud mu je uzeo kao
olakšavajuće okolnosti. Njegov dosadašnji život naime njegova osuđivanost koja
je utvrdjena iz izvoda iz KE je činjenica koja je ovom optuženom uzeta kao
otežavajuća okolnost. Obzirom na dosadašnji život ovog optuženog i njegovu
osudjivanost i to prije 4 godine kada mu je izrečena novčana kazna sud je
mišljenja da u konkretnom slučaju a radi krivično pravne zaštite prema ovom
optuženom jedina adekvatna krivična sankcija je kazna zatvora, pa je sud
optuženom izrekao kaznu zatvora u trajanju od 30 dana smatrajući da će se na
ovaj način postići svrha kažnjavanja zakonom predvidjena. Optuženi Č. Dž. je
porodičan čovjek, otac jednog djeteta koji do sada nije osudjivan što je
utvrdjeno iz izvoda iz KE za optuženog. Ove činjenice uzete su kao
olakšavajuće okolnosti na strani optuženog i sud je mišljenja da u konkretnom
slučaju nije nužno radi krivično pravne zaštite prema ovom optuženom a
prevashodno imajući u vidu njegov dosadašnji život izricati kaznu zatvora već
opravdano može očekivati da će u smislu čl. 52 KZ i samim upozorenjem uz
prijetnju kaznom dovoljno uticati na ovog optuženog da više ne vrši krivična
djela, pa je sud optuženom Č.Dž. utvrdio kaznu zatvora u trajanju od 30 dana
istovremeno odredjujući da se ista neće izvršiti ako optuženi u roku od 1
(jedne) godine ne izvrši novo krivično djelo smatrajući da će se i na ovaj
način postići svrha kažnjavanja zakonom predvidjena.
Shodno čl. 226 i 229 ZKP-a sud je obavezao optužene da na ime troškova
krivičnog postupka koji čine naknada i nagrada za obavljeno medicinsko
vještačenje ovom sudu solidarno plate iznos od 165,00 € kao i da na ime
paušala pojedinačno plate iznos od po 27,50 € koji iznos je odmjeren obzirom
na dužinu trajanja i složenost krivičnog postupka te imovno stanje optuženih.
Oštećeni H.A.i H.M.su postavili imovinsko pravni zahtjev prema optuženim u
iznosu od po 15.000,00 €, medjutim kako krivični sud u toku postupka nije
utvrdjivao visinu imovinsko pravnog zahtjeva to je sud oštećene shodno
odredbama čl. 239 ZKP-a a radi ostvarivanja imovinsko pravnog zahtjeva uputio
na parnicu.
OSNOVNI SUD U PLJEVLJIMA
dana 23.10.2012. godine
Zapisničar,  S u d i j a,
Leković Zora Ljiljana Popović
PRAVNA POUKA: protiv ove presude dozvoljena je žalba u roku od 8 dana po
prijemu iste Višem sudu u Bijelom Polju a preko ovog suda.
DOSTAVLJENO:
1 x ODT Pljevlja
2 x okrivljenim