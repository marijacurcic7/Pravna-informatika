HYPERLINK
"http://upload.wikimedia.org/wikipedia/commons/2/23/Coat_of_arms_of_Montenegro.svg"
K.br.152/12
U IME CRNE GORE
Osnovni sud u Pljevljima, kao prvostepeni krivični sud, po sudiji Ljiljani
Popović, uz sudjelovanje zapisničara Zore Leković,u krivičnom predmetu protiv
optuženog S. V. iz P. zbog krivičnog djela nedozvoljeno držanje oružja i
eksplozivnih materija iz čl.403 st.1 Kz u sticaju sa krivičnim djelom
ugrožavanje sigurnosti iz čl.168 st.1 Krivičnog zakonika,a po optužnom
predlogu ODT Pljevlja Kt.br.268/12 od 18.10.2012.godine, nakon održanog
glavnog i javnog pretresa u prisustvu zamjenika ODT Pljevlja Djurović Veljka,
oštećenog J. M., optuženog S.V. i njegovog branioca advokata D. M.,dana
03.12.2012. godine donio je i javno objavio
P R E S U D U
Optuženi S. V., JMBG .......,  od oca V. i majke S. rodjene D., rodjen u
mjestu Lj. opština P. dana ..........godine sa prebivalištem u mjestu Lj.
opština P., državljanin CG, oženjen, otac 4 punoljetno djece, penzioner,
pismen, završio osnovnu školu, govori crnogorskim jezikom,živi od penzije,
neosudjivan.
K R I V J E
Što je:
Dana 10.10.2012.godine oko 16,10 časova ispred porodične kuće u mjestu Lj.
opština P. neovlašćeno protivno čl.10a Zakona o izmjenama i dopunama Zakona o
oružju ( Sl. list CG br.20/11) nosio vatreno oružje pištolj marke "Zbrojevka"
fabričkog broja C-01340 kalibra 7,65mm te oštećenom J. M. ugrozio sigurnost
prijetnjom da će napasti na život ili tijelo oštećenog na način što je držeći
u ruci pištolj oštećenom J. uputio riječi prijetnje "sad ću te ubiti,jebem ti
majku" potom pištolj repetirao te je oštećeni pobjegao iza svoje kuće a
okrivljeni je iz pištolja ispalio jedan metak što je izazvalo osjećaj straha
kod oštećenog J. M.,
čime je izvršio krivično djelo nedozvoljeno držanje oružja i eksplozivnih
materija iz čl.403 st.1 Krivičnog zakonika u sticaju sa krivičnim djelom
ugrožavanje sigurnosti iz čl.168 st.1 Kz,
pa mu sud na osnovu već citiranih zakonskih propisa te primjenom članova
4,5,13,15,32,33,36,39 i 42 KZ u t v r dj u j e
a) za krivično djelo nedozvoljeno držanje oružja i eksplozivnih materija iz
čl.403 st.1 Kz kaznu zatvora u trajanju od 3 (tri) mjeseca,
b) za krivično djelo ugrožavanje sigurnosti iz čl.168 st.1 Kz novčanu kaznu u
iznosu od 600,00 €
Pa mu sud primjenom čl.39,48,52,53 i 54 Kz i čl.226,229,239 i 374 ZKP-a za
krivično djelo nedozvoljeno držanje oružja i eksplozivnih materija iz čl.403
st.1 Kz i z r i č e
USLOVNU OSUDU
Sa kojom se optuženom utvrdjuje kazna zatvora u trajanju od 3 (tri) mjeseca i
istovremeno odredjuje da se ista neće izvršiti ako optuženi u roku od jedne
godine dana ne izvrši novo krivično djelo.
A za krivično djelo ugrožavanje sigurnosti iz čl.168 st.1 Kz sud optuženog
O S U DJ U J E
Na novčanu kaznu u iznosu od 600,00 (šeststotina) € koja će se u slučaju
nenaplativosti zamijeniti kaznom zatvora tako što će se za svakih započetih
25,00 € novčane kazne odrediti jedan dan zatvora.
Izrečenu novčanu kaznu optuženi je dužan platiti u roku od 3 (tri) mjeseca po
pravosnažnosti presude pod prijetnjom prinudnog izvršenja.
Optuženi je dužan platiti ovom sudu na ime paušala iznos od 27,50 € a ovo u
roku od 15 dana po pravosnažnosti presude.
Oštećeni J.M. radi ostvarivanja imovinsko pravnog zahtjeva upućuje se na
parnicu.
O b r a z l o ž e nj e
Osnovno državno tužilaštvo u Pljevljima optužnim predlogom Kt.br.268/12 od
18.10.2012.godine optužilo je S.V. iz P. da je izvršio krivično djelo
nedozvoljeno držanje oružja i eksplozivnih materija iz čl.403 st.1 Kz u
sticaju sa krivičnim djelom ugrožavanje sigurnosti iz čl.168 st.1 Kz a na
način, mjesto i vrijeme bliže opisano izrekom ove presude. Zamjenik ODT
Pljevlja u završnoj riječi nakon što je precizirao optužni predlog predložio
je da sud optuženog oglasi krivim i osudi po zakonu za oba krivična djela
stavljena mu na teret jer je u postupku utvrdjeno da je optuženi izvršio
navedena krivičan djela.
Oštećeni J. M. u završnoj riječi istakao je da se pridružuje krivičnom
gonjenju protiv optuženog i postavio imovinsko pravni zahtjev u iznosu prema
pravdi i pravici.
Optuženi S. V. u odbrani datoj na glavnom pretresu priznajući izvršenje
krivičnog djela nedozvoljeno držanje oružja i eksplozivnih materija i svoju
krivicu kazao je da ne priznaje izvršenje krivičnog djela ugrožavanje
sigurnosti niti se za to djelo smatra krivim te da je dana 10.10.2012.godine
bio u Lj. na sastanku za biračke odbore, odlučivalo se ko će biti kod biračkih
kutija i on je predložen za člana biračkog odbora ispred DPS-a za kutije u
selu Lj.,bilo ih je dosta i razgovarali su o tome ko će pobijediti na izborima
a ko neće pobijediti i on je rekao da će pobijediti njegova partija.Kući je
došao oko 14,00 časova i rekao ženi da mu nadje pištolj za koji ima odobrenje
jer hoće da puca a žena mu rekla da ne treba da puca ali je on uprkos tome
uzeo pištolj iz vetrine i izašao ispred vrata kuće, repetirao pištolj i
jedanput pucao uvid. Tačno je da je čaura od ispaljenog metka bila na
stepnicama njegove kuće gdje je i policija našla a on nije znao da ne može da
puca iz pištolja za koji ima dozvolu, znao je da je nešto zabranjeno ali da je
to baš toliko strogo zabranjeno nije znao.Nakon što je ispalio taj jedan metak
vratio se u kuću i legao na krevet a pištolj stavio na sto pored kreveta pa je
policija našla pištolj na stolu. Optuženi S. dalje u svojoj odbrani navodi da
tada kad je pucao nigdje nije vidio J. M. niti se sjeća da je J. uputio riječi
prijetnje "sad ću te ubiti", J. mu je najbliži komšija, dje bi on to rekao
najbližem komšiji. Do ovog dana bio je u odličnim odnosima sa oštećenim, išli
su jedan kod drugog, posjećivali se, pili kafu zajedno. Kritičnog dana je
popio dva do tri vinjaka na tom sastanku a kad je došao kući više nije
konzumirao alkohol te da se začudio zbog čega ga je oštećeni prijavio kad su
do tog dana bili u dobrim odnosima. Kazao je da je pucao uvis što može
potvrditi njegova supruga B. kao i da je rastojanje izmedju njegove i kuće
oštećenog jedno 30m, izmedju njihovih kuća postoji bašta šljiva, bio je i
drvljanik složen što je milicija ustanovila a nikad prije ovog dana izmedju
njega i oštećenog nije bilo loše riječi. Kad je ispalio taj metak njegova
supruga je bila pored njega ispred vrata.
U završnoj riječi branilac optuženog D.M. je istakao da je optuženi priznao
izvršenje krivičnog djela nedozvoljeno držanje oružja i eksplozivnih materija
iz čl.403 st.1 Kz, priznao je da je kritične prilike pucao iz pištolja koji
ima pod dozvolom, da je pucao uvis kao i da nije znao da je zabranjeno pucati
ispred svoje kuće te da sud ima u vidu njegovo priznanje i ostale olakšavajuće
okolnosti i optuženog što blaže kazni a što se tiče krivičnog djela
ugrožavanje sigurnosti iz čl.168 st.1 Kz nema dokaza da je optuženi kritične
prilike uputio prijetnje oštećenom pa je predložio da sud optuženog oslobodi
od optužbe za krivično djelo ugrožavnaje sigurnosti iz čl.168 st.1 Kz i
naknadi mu troškove postupka.
Optuženi S.V. u završnoj riječi je usvojio odbranu svog branioca.
U dokaznom postupku sud je saslušao svjedoka- oštećenog J.M., saslušao
svjedoke S.B.i J.M.,pročitao zapisnik o uvidjaju UP PJ Pljevlja broj
03-240/12-9886/1 od 12.10.2012. godine, pročitao potvrdu UP PJ Pljevlja broj
03-sl od 10.10.2012. godine o privremeno oduzetim predmetima, izvršio uvid u
fotoelaborat UP PJ Pljevlja broj 491/12 od 10.10.2012.godine i pročitao izvode
iz KE za optužene.
Nakon provedenog dokaznog postupka i ocjene izvedenih dokaza i to kako svakog
pojedinačno tako i u medjusobnoj povezanosti a pri tom cijeneći priznanje
optuženog S.V. da je izvršio krivično djelo nedozvoljeno držanje oružja i
eksplozivnih materija iz čl.403 st.1 Kz kao i njegovu odbranu u odnosu na
krivično djelo ugrožavanje sigurnosti iz čl.168 st.1 Kz ovaj sud je utvrdio da
je optuženi S.V. izvršio krivično djelo nedozvoljeno držanje oružja i
eksplozivnih materija iz čl.403 st.1 Kz u sticaju sa krivičnim djelom
ugrožavanje sigurnosti iz čl.168 st.1 Kz kako mu je to javnom optužbom i
stavljeno na teret pa ga je sud oglasio krivim i osudio po zakonu.
Ovakvu svoju odluku sud temelji na činjenicama koje proizilaze iz izvedenih
dokaza. Naime, optuženi S.V. priznaje da je kritične prilike iz pištolja koji
pištolj ima pod dozvolom ispred svoje kuće ispalio jedan metak uvis te da nije
znao da je to zabranjeno kao i da se nesjeća da je kritične prilike svom
komšiji, oštećenom J. M. uputio riječi prijetnje te da nigdje oštećenog nije
vidio kada je iz pištolja ispalio metak uvis.
Svjedok-ošećeni J. M.je kazao da je optuženi S. dana 10.10.2012. godine oko
15,00 časova došao na svoju kapiju i sjeo na klupu i okrenuo se prema njemu
koji je radio na svom ljetnikovcu i počeo ga vrijedjati i prijetiti mu
govoreći mu "hoću da se mičete odavde inače ću vas zaklati i najposlije ubiti
pištoljem". On je izbjegavao komentar znajući da to iritira optuženog što ne
lodgovar ana njegove psovke i uvrede i nastavlja sa radovima a optuženi mu se
obraća riječima "obraćam ti se da li si me dobro čuo, jebaću ti majku u koliko
budeš kuckao više ovuda i ja sam ovdje glavi i kad ti naredim da jedeš govna
moraćeš ih jesti".Oštećeni navodi da je on nastavi i dalje da radi a kada ga
je optuženi i treći put pozvao da ga sluša šta će reći rekao je optuženom
"komšija sad si definitivno prećarao i da znaš od danas kao prvi susjed za
mene si umro". Optuženi je zanijemio, sjedio je na klupi možda nepun minut da
bi mujnjevito ustrčao uz svoje stepenice u svoju kuću a posle desetak minuta
izlazi iz svoje kuće držeći pištolj objema rukama i oštro okrenuvši se prema
njemu govori mu "sad ću te ubiti, jebem ti majku", optuženi repetira pištolj,
čuje se pucanj. Oštećeni J. je dalje kazao da se strašno prepao i da od straha
ulijeće u svoju kuću i zaključava ulazna vrata kuće i mobilnim telefonom zove
suprugu koja je na jedno 150 m od kuće čuvala ovce, pita suprugu jeli čula
suprugu a ona mu je rekla da je čula i da ne izlazi iz kuće a da će se ona
sakriti u mjestu zvane "J.". Odmah poslije razgovora sa suprugom pozvao je
policiju koja je došla za pola sata. Oštećeni je kazao da se kritične prilike
prepao znajući optuženog a i prije ovog dogadjaja je prijavljivao optuženog u
policiju zato što mu je prijetio i pucao preko njega ali su ga supruga i
sinovi koji su dobri sa optuženim pomirili i prešao je preko toga optuženom.
Nema nikakvog razloga da izmisli bilo šta protiv optuženog kao i da supruga
optuženog u momentu kad je optuženi pucao nije bila pored otpuženog već je
čuvala krave na 400m dalje od kuće. Kazao je i to da njegova supruga M. nije
mogla vidjeti dogadjaj jer su joj vidik zaklonile štala i pomoćni objekti ali
je mogla čuti pucanj.
Sud je cijenio iskaz svjedoka-oštećenog J. M. i stekao ubjedjenje da je ovaj
svjedok bio krajnje istinit u svom kazivanju te da je veoma jasno i detaljno
opisao cijeli dogadjaj i to upravo onako kako se i dogodio. Iz ovih razloga
sud iskaz oštećenog J. u cjelosti prihvata kao istinit.
Svjedokinja J. M. je posvjedočila da je optuženi komšija, da su im kuće
udaljene 30 do 40m te da su do ovog dogadjaja ona i suprug oštećeni M. bili u
dobrim odnosima sa optuženim i njegovom porodicom. U zadnje vrijeme optuženi
često vrijedja njenog muža, desi se da sjedi pred kućom i da njenog supruga
naziva bedom, vrijedjao je i nju pa je morala da zove policiju. Dana
10.10.2012.godine nije bila kući već je pustila ovce na ispašu, bila je možda
na jedno 150 do 200m od kuće i negdje od 15,00 do 15,30 časova a možda i u
16,00 časova čula je pucanj nakon čega je suprug nazvao na mobilni telefon i
rekao joj da je V. pucao i da on ide u kuću jer se prepao a i ona mu je rekla
da se skloni u kuću. Kad je došla kući već je bila stigla policija. Kazala je
i to da je i prije nekoliko godina optuženi pucao i da ga je njen muž prijavio
u policiju ali da optuženom nije sudjeno zbog tog dogadjaja. Poslije pucnja je
vidjela ženu optuženog kod krava ali nemože da se sjeti da li je vidjela u
vrijeme pucnja jer nije pratila.
Mišljenje suda je da je svjedokinja J. M. bez obzira na činjenicu da joj je
oštećeni suprug bila krajnje istinita i nepristrasna u svom kazivanju, da je
izjavila samo ono što joj je poznato odnosno ono što je lično čula i vidjela
kritične prilike i bez namjere da svojim kazivanjem pomogne svom suprugu -
oštećenom. Sud u cjelosti prihvata iskaz ove svjedokinje a njene navode da je
čula pucanj potvrdjuje i sam optuženi koji ne spori činjenicu da je kritične
prilike ispred vrata svoje kuće jedanput pucao uvis.
Svjedokinja S.B.je izjavila da su njoj i suprugu V. J. prve komšije, da nema
10m izmedju njihovih kuća te da im dvorište pregradjuje ograda kao i da su
bili u dobrim odnosima. Dalje je kazala da je njen muž V. dana
10.10.2012.godine bio u M. u vezi izbora i kad je došao kući negdje oko 14,00
časova ona je bila pred vratima i V. rekao da hoće da ispali jedan metak pa je
ušao u kuću i uzeo pištolj i sa stepenica isplaio jedan metak uvis u vezi tih
demokratskih izbora i biračkih odbora. Vidjela je u tim momentima da je J. M.
bio kod stepenica svoje kuće i da se malo zaklonio kad je vidio da je njen
suprug sa pištoljem izašao na stepenice. Nije čula da je njen muž prijetio M.
a morala bi čuti da mu je prijetio. I prije nekoliko godina njen muž je pucao
iz pištolja i M. ga prijavio ali su se izmirili pa sudjenja nije bilo.Tvrdila
je da je njen muž kritične prilike pucao uvis.
Cijeneći iskaz svjedokinje S. B. sud je stekao ubjedjenje da ova svjedokinja
nije bila u potpunosti istinita u svom kazivanju, naprotiv da je bila
pristrasna i na strani svog supruga - optuženog V.. Naime, ova svjedokinja je
izjavila da je njen muž kritične prilike jedanput pucao uvis a to je ono što
je priznao i optuženi, čaura je nadjena na stepenicama ispred njihove kuće i
fotografisana fotoelaboratom UP PJ Pljevlja. Iz ovih razloga svjedokinja je i
izjavila da njen muž - optuženi kritične prilike pucao iz svog pištolja koji
je pod dozvolom. Medjutim, svjedokinja je kazala da nije čula a da bi morala
čuti da je njen suprug prijetio oštećenom, optuženi navodi da se ne sjeća da
je prijetio kritične prilike oštećenom pa je sud mišljenja da su i ovi navodi
optuženog kao i navodi njegove supruge svjedokinje B. navodi smišljeni kako bi
optuženi izbjegao krivičnu odgovornost za počinjeno djelo. Iz ovih razloga sud
djelimično prihvata iskaz svjedokinje S.B. odnosno prihvata samo njene navode
da je njen suprug optuženi V. kritične prilike jednaput pucao iz svog pištolja
kao i da je i prije nekoliko godina pucao iz pištolja a oštećeni ga i tada
prijavio ali zbog toga što su se izmirili nije bilo sudjenja. U ostalom dijelu
iskaz ove svjedoke sud ne prihvata kao istinit.
Dakle, priznanjem optuženog S.V., koje priznanje je potvrdjeno iskazom
svjedoka-oštećenog J.M. i svjedokinja J.M. i S. B., na osnovu fotoelaborata UP
PJ Pljevlja broj 491/12 od 10.10.2012.godine kao i na osnovu potvrde UP PJ
Pljevlja o privremeno oduzetim predmetima od 10.10.2012.godine nesporno je
utvrdjeno da je optuženi S. V. dana 10.10.2012.godine oko 16,10 časova ispred
svoje porodične kuće u mjestu Lj. neovlašćeno nosio vatreno oružje - pištoj
marke "Zbrojevka" fabričkog broja C-01340 kalibra 7,65mm iz koga je nakon što
je isti repetirao ispalio jedan metak uvis.Optuženi S. je kazao da je znao da
je zabranjeno nošenje oružja ali da je mislio da nije zabranjeno pucati ispred
svoje kuće i da nemože da puca iz pištolja za koji ima dozvolu ali su ovi
navodi optuženog smišljeni u cilju olakšanja položaja pred sudom jer je
opštepoznata činjenica da je zabranjeno nošenje vatrenog oružja i da je
optuženi to znao i uprkos tome kritične prilike ispred svoje kuće ispalio
jedan metak uvis, postupao suprotno odredbi čl.10a Zakona o izmjenama i
dopunama Zakona o oružju ( Sl.list CG broj 20 od 15.04.2011.godine ) dakle
djelovao sa direktnim umišljajem i u njegovim radnjama stoje svi bitni
elementi bića krivičnog djela nedozvoljeno držanje oružja i ekslozivnih
materija iz čl.403 st.1 Kz pa ga je sud kao umišljanog učinioca oglasio krivim
za ovo krivično djelo i osudio po zakonu. Na osnovu jasnog, detaljnog i po
mišljenju suda istinitog iskaza svjedoka-oštećenog J.M. i svjedokinje J. M. u
postupku je na nesumnjiv način utvrdjeno da je optuženi S. kritične prilike
izvršio i krivično djelo ugrožavanje sigurnosti iz čl.168 st.1 Kz na štetu
oštećenog J. tako što je oštećenom J. M. uputio riječi prijetnje " sad ću te
ubiti, jebem ti majku" nakon čega je repetirao pištolj i ispalio jedan metak
uvis a što je kod oštećenog J. izazvalo osjećaj straha i ugroženosti pogotovo
što je i prije nekoliko godina optuženi pucao iz pištolja i oštećeni ga
prijavio ali su se izmirili.Oštećeni je usled straha utrčao u svoju kuću i
zaključao se a nakon toga pozvao i policiju što sve upućuje na zaključak da je
imao osjećaj ugroženosti. Optuženi S. je bio svjestan da navedenim riječima
prijetnje a uz to repetirajući i ispaljući jedan metak iz svog pištolja i to
na tridesetak metara od oštećenog ugrožava sigurnost oštećenom J. ali je
uprkos tome oštećenom uputio riječi prijetnje i ispalio metak iz pištolja
dakle djelovao je sa direktnim umišljajem i prilikom izvršenja krivičnog djela
ugrožavanje sigurnosti iz čl.168 st.1 Kz pa ga je sud obzirom da se u njegovim
radnjama stiču svi bitni elementi bića krivičnog djela ugrožavanje sigurnosti
iz čl.168 st.1 Kz oglasio krivim i osudio po zakonu.
Kako je dakle sud utvrdio da je optuženi S.V.počinio krivično djelo
nedozvoljeno držanje oružja i eksplozivnih materija iz čl.403 st.1 Kz u
sticaju sa krivičnim djelom ugrožavanje sigurnosti iz čl.168 st.1 Kz kako je
to bliže opisano izrekom ove presude to ga je sud oglasio krivim i osudio po
zakonu a prilikom odlučivanja o vrsti i visini kazne u smislu čl.42 Kz sud je
cijenio sve okolnosti koje utiču kako na vrstu tako i na visinu kazne.Optuženi
S. je stariji čovjek, ima 72.godine, penzioner, porodičan čovjek. Priznao je
izvršenje krivičnog djela nedozvoljeno držanje oružja i eksplozivnih materija
iz čl.403 st.1 Kz, nije do sada osudjivan. Ove okolnosti sud je optuženom S.
cijenio kao olakšavajuće okolnosti pa mu je za krivično djelo nedozvoljeno
držanje oružja i eksplozivnih materija iz čl.403 st.1 Kz utvrdio kaznu zatvora
u trajanju od 3 mjeseca a za krivično djelo ugrožavanje sigurnosti iz čl.168
st.1 Kz novčanu kaznu u iznosu od 600,00 €. Shodno čl.52 Kz optuženom S.,
smatrajući da optuženom za krivično djelo nedozvoljeno držanje oružja i
eksplozivnih materija iz čl.403 st.1 Kz nije nužno izricati efektivnu kaznu
zatvora već da se opravdano može očekivati da će se i samim upozorenjem uz
prijetnju kaznom dovoljno uticati na ovog optuženog da više ne vrši krivična
djela, sud je izrekao kaznu zatvora u trajanju od 3 mjeseca istovremeno
odredjujući da se ista neće izvršiti ako optuženi u roku od jedne godine dana
ne izvrši novo krivično djelo.Što se tiče krivičnog djela ugrožavanje
sigurnosti iz čl.168 st.1 Kz sud je mišljenja da će se novčanom kaznom
dovoljno uticati na optuženog da više ne vrši krivična djela te da će novčana
kazna i to u iznosu od 600,00 € koja ne predstavlja mali iznos ni za veća
primanja od primanja optuženog koji živi od penzije u iznosu od 290,00 € biti
adekvatna krivična sankcija za optuženog pa mu je sud u smislu čl.39 Kz za ovo
krivično djelo izrekao novčanu kaznu u iznosu od 600,00 € koju je optuženi
dužan platiti u roku od 3 mjeseca po pravosnažnosti presude shodno čl.39 st.5
Kz.
U smislu čl.226 i 229 ZKP-a sud je obavezao optuženog S. V. da ovom sudu na
ime paušala plati iznos od 27,50 € koji iznos je odmjeren obzirom na dužinu
trajanja, složenost i imovno stanje optuženog.
Oštećeni J.M. je postavio imovinsko pravni zahtjev prema optuženom ne
precizirajući iznos već navodeći da je to iznos koji je po pravdi i pravici pa
kako krivični sud u postupku nije utvrdjivao visinu imovinsko pravnog zahtjeva
niti je pak oštećeni istu precizirao to je sud oštećenog J. M.u smislu čl.239
ZKP-a radi ostvarivanja imovinsko pravnog zahtjeva uputio na parnicu.
OSNOVNI SUD U PLJEVLJIMA , dana 03.12.2012.godine.
Zapisničar, S u d i j a,
Zora Leković Ljiljana Popović
PRAVNA POUKA:
Protiv ove presude dozvoljena je žalba u roku od 8.dana po prijemu
iste Višem sudu B. Polje, a preko ovog suda.
DOSTAVITI:
1 x ODT Pljevlja
1 x Okrivljenom
1 x Braniocu optuženog