HYPERLINK
"http://upload.wikimedia.org/wikipedia/commons/2/23/Coat_of_arms_of_Montenegro.svg"
K.br.171/12
U IME CRNE GORE
Osnovni sud u Pljevljima, kao prvostepeni krivični sud, po sudiji Ljiljani
Popović, uz sudjelovanje zapisničara Leković Zore, u krivičnom predmetu protiv
optuženog P. N. iz P. zbog krivičnog djela lake tjelesne povrede iz čl.152
st.2 u vezi st.1 Krivičnog Zakonika,po optužnom predlogu ODT Pljevlja
Kt.br.294/12 od 23.11.2012. godine, nakon održanog glavnog i javnog pretresa u
prisustvu zamjenika ODT Pljevlja Djurović Veljka, oštećenog B. R. i optuženog
P. N., dana 11.12.2012.godine, donio je i javno objavio
P R E S U D U
Optuženi P. N., JMBG .........., od oca R. i majke M. rodjene Dž., rodjen u P.
dana ......., sa prebivalištem u P. mjesto K., državljanin CG, oženjen, bez
djece, nezaposlen, pismen, završio srednju PTT školu, govori crnogorskim
jezikom, živi od poljoprivrede, neosudjivan.
K R I V J E
Što je :
Dana 09.11.2012.godine oko 23,40 časova u Ul.B. B. ispred zgrade DPS-a u P.
lako tjelesno povrijedio oštećenog B. R. na način što je drvenom
palicom,sredstvom podobnim da tijelo teško povrijedi ili zdravlje teško
naruši, izudarao oštećenog u predjelu glave i tijela nanijevši oštećenom B.
lake tjelesne povrede krvne podlive na glavi, ledjima, sjedalnom predjelu,
lijevom laktu, sa prednje strane grudnog koša ispod desne bradavice i u
predjelu desne podlaktice uglavnom uzdužnog oblika dužine 20 do 25 cm a širine
oko 2 cm,
čime je izvršio krivično djelo lake tjelesne povrede iz čl.152 st.2 u vezi
st.1 Krivičnog Zakonika,
pa mu sud na osnovu citiranog zakonskog propisa te primjenom čl.4,5,13, 15,
32,33,36,42,52,53 i 54 Krivičnog zakonika te čl.226, 229,239 i 374 Zakona o
krivičnom postupku
i z r i č e
USLOVNU OSUDU
Sa kojom se optuženom P. N. utvrđuje kazna zatvora u trajanju od 45
(četrdesetpet) dana s tim što se istovremeno određuje da se iste neće izvršiti
ako optuženi u roku od 1(jedne) godine dana ne izvrši novo krivično djelo.
Optuženi je dužan platiti ovom sudu na ime troškova krivičnog iznos od 60,50 €
kao i na ime paušala iznos od 27,50 €,
a ovo u roku od 15.dana po pravosnažnosti presude pod prijentjom prinudnog
izvršenja.
Oštećeni B. R. radi ostvarivanja imovinsko pravnog zahtjeva upućuje se na
parnicu.
O b r a z l o ž e nj e
Osnovno državno tužilaštvo u Pljevljima, optužnim predlogom Kt.br.294/12 od
23.11.2012.godine optužilo je P. N. iz P., da je izvršio krivično djelo lake
tjelesne povrede iz čl.152 st.2 u vezi st.1 Krivičnog Zakonika, a na način,
mjesto i vrijeme bliže opisano izrekom ove presude. U završnoj riječi zamjenik
ODT Pljevlja nakon što je precizirao optužni predlog predložio je da sud
optuženog oglasi krivom i osudi po zakonu.
Oštećeni B. R. je istakao da se ne pridružuje krivičnom gonjenju protiv
optuženog i da ne želi da optuženi ide u zatvor te da postavlja imovinsko
pravni zahtjev prema optuženom ali da isti nemože precizirati.
Optuženi P. N. u svojoj odbrani priznajući izvršenje krivičnog djela i krivicu
navodi da su navodi optužnog predloga tačni osim u dijelu da je oštećenog
udarao u predjelu glave jer je oštećenog kritične prilike više puta udario
drvenom palicom po tijelu, palicu je našao na ulici i u stvari to nije bila
palica već drvo ili neka grana. Dalje je naveo da se dana 14.11.2012.godine
oženio kao i da se u vrijeme dogadjaja zabavljao sa svojom sadašnjom suprugom
B. M. kao i da mu je dana 09.11.2012.godine djevojka rekla preko telefona da
joj je stigla poruka od oštećenog i da je u poruci stajalo "šta ima" i on je
od djevojke tražio da mu da broj telefona oštećenog što je ona i uradila pa je
nazvao oštećenog i predstavio mu se i dogovrili su se da se nadju u Ul.B. B. i
porazgovaraju u vezi tih poruka. Optuženi je kazao da je oštećeni tražio da se
sretnu pa je pristao i našli su se u Ul.B. B. negdje ispred ponoći i on je
imao namjeru da od oštećenog traži da prestane da šalje poruke njegovoj
djevojci ali do tog razgovora nije došlo pošto je imao osjećaj a i vidio je po
položaju tijela i ruke oštećenog da će oštećeni da ga udari pa je onda on
udario oštećenog pesnicom u predjelu glave i obojica padaju na ulicu, tu se
našla ta grana ili drvo i on više puta u predjelu tijela udara oštećenog. U
Ul.B. B. je došao svojim autom, u autu su bili B. M. i P. D. i misli da njih
dvojica nijesu vidjeli dogadjaj izmedju njega i oštećenog a dok je on bio na
oštećenom iz auta je izašao B. i skinuo ga sa oštećenog. Na tome se sve
završilo i on, B. i P. odlaze njegovim autom. Iskreno mu je žao što se ovo
desilo i iskreno se izvinjava oštećenom. U završnoj riječi odluku o krivici i
kazni ostavio je na ocjenu sudu izvinjavajući se oštećenom.
U dokaznom postupku sud je saslušao svjedoka-oštećenog B. R., saslušao
svjedoke B. M. i P. D.,pročitao nalaz i mišljenje vještaka dr. P. M., pročitao
izvještaj ljekara JZU O. b. P. od 10.11.2012.godine i pročitao izvod iz KE za
optuženog.
Nakon provedenog dokaznog postupka i ocjene izvedenih dokaza kako svakog
pojedinačno tako i u medjusobnoj povezanosti a pri tom cijeneći priznanje
optuženog P. N. ovaj sud je utvrdio činjenično stanje bliže opisano izrekom
ove presude.
Naime, javna optužba stavlja na teret optuženom da je izvršio krivično djelo
lake tjelesne povrede iz čl.152 st.2 u vezi st.1 Krivičnog Zakonika tako što
je dana 09.11.2012.godine oko 23,40 časova u Ul.B. B. u P., lako tjelesno
povrijedio oštećenog B. R. tako što je oštećenog više puta drvenom palicom
udario u predjelu tijela i nanio mu lake tjelesne povrede bliže opisane
izrekom ove presude. Optuženi P. N. priznaje da je kritične prilike prvo
oštećenog B. udario pesnicom u predjelu glave nakon čega su i on i oštećeni
pali na zemlju te da tada sa drvetom koje je bilo na ulici više puta udara
oštećenog u predjelu tijela, da je bio na oštećenom kao i da ga je sa
oštećenog makao B. M..
Priznanje optuženog da je kritične prilike više puta drvenom palicom udario
oštećenog po tijelu je jasno, potpuno i nedvosmisleno a kao takvo je
potvrdjeno iskazom svjedoka oštećenog B. R.. Svjedok - oštećeni B. R. je
potvrdio da je kritičnog dana svojoj bivšoj djevojci B. M. za koju je čuo da
se zabavlja sa optuženim poslao poruku sadržine "šta ima", da mu ona nije
odgovorila kao i da ga je nakon petnaestak minuta na mobilni telefon pozvao
optuženi i dogovorili su se da se nadju u Ul.B. B. ispred DPS-a i
porazgovaraju u vezi tih poruka. Došao je ispred DPS-a,nakon desetak minuta
stiže optuženi sa autom u kome je bilo još osoba, iz auta izlaze optuženi i
još dvojica momaka koje ne poznaje i čim mu je prišao optuženi ga je odmah
udario pesnicom u predjelu zuba od kog udarca je pao, zaštitio je lice rukama
i osjećao je udarce u predjelu glave i tijela, nije siguran čime je udaran u
predjelu glave dok je siguran da je u predjelu tijela udaran nekim predmetom.
Zadobio je desetak udaraca i u jednom momentu čuo glas koji je
govorio"nemojte, ubiste ga", i oni tada odlaze a on taksijem odlazi u B. gdje
je pregledan i gdje su mu konstatovane povrede. Tvrdio je da kritične prilike
ni jedanput nije udario optuženog.
Vještak dr. P. M. nakon uvida u medecinsku dokumentaciju oštećenog kazao je da
se iz iste vidi da je oštećeni imao povrede po glavi, ledjima, sjedalnom
predjelu, lijevom laktu sa prednje strane grudnog koša ispod desnebradavice i
u predjelu desne podlaktice, povrede su opisane i to su krvni podlivi uglavnom
uzdužnog oblika dužine 20 do 25 cm a širine 2 cm a u dijagnozi stoji kontuzija
glave i tijela sa krvnim podlivima na više mjesta, posjekotina desne
podlaktice i povreda drugog zuba u gornjoj vilici desno. Radi se o lakim
jelesnim povredama, povrede na glavi su najvjerovatnije nanesene udarcima tupe
sile, moguće udarcima stisnutom pesnicom i tupim tvrdim predmetom, a povrede
po ledjima, grudnom kšu, lijevom laktu i u sjedalnom predjelu najvjerovatnije
su nanesene predmetom, udarom predmeta po svim dijelovima tijela. Radilo se o
većem broju udaraca i to zamahnutim predmetom koji je ostavio jasan trag -
hematom na tijelu povrijedjenog.
Sud u cjelosti prihvata kao objektivan i po pravilima struke dat nalaz i
mišljenje vještaka dr.P. koji nalaz i mišljenje su potkrijepljeni medecinskom
dokumentacijom za oštećenog.Cijeneći iskaz oštećenog B. R. i dovodeći njegov
iskaz u logičnu vezu sa objektivnim nalazom i mišljenjem vještaka dr. P. sud
prihvata kao istinit, jasan i veoma detaljan iskaz oštećenog B.. Osim toga,
iskaz oštećenog B. i nalaz i mišljenje vješaka dr. P. M. nijesu u suprotnosti
ni sa priznanjem optuženog koji je priznao da je kritične prilike jedanput
udario pesnicom u predjelu glave oštećenog, da su nakon toga i on i oštećeni
pali na zemlju a onda on oštećenog više puta udario drvetom koji je našao na
ulici.
Svjedoci B. M. i P. D. koji su kritične prilike bili u društvu sa optuženim
izjavili su da ne poznaju oštećenog, da se sa optuženim druže i da su se
kritične prilike negdje oko ponoći vozili sa optuženim autom optuženog, da je
u toku vožnje optuženom stigla poruka kao i da je optuženi rekao da idu u
Ul.B. B. kod G. do DPS-a, da ga tamo čeka neki momak pa su i otišli, tamo je
čekao neki momak i optuženi izlazi iz auta a njih dvojica ostaju u autu.
Počinje raspravka izmedju optuženog i tog momka i u jednom momentu optuženi i
taj momak su se pobili. Kazali su da tada oni izlaze iz auta i prilaze
optuženom i tom momku koji leže na zemlji, optuženi se nalazi na oštećenom.
Svjedok B. je kazao da je vidio tada da optuženi pesnicom i nekim drvetom
udara B. pa je jedva očupao P. sa B. i tada odlaze. Svjedok P. je kazao da
nije vidio čime su se optuženi i oštećeni udrali ali da su on i B. očupali
optuženog koji se nalazio na B., ubacili ga u auto i tada odlaze. Kasnije im
je optuženi rekao da se sa tim momkom posvadjao zbog djevojke.
Cijeneći iskaze svjedoka B. i P. sud je stekao ubjedjenje da je svjedok B. bez
obzira na činjenicu da je sa optuženim drug bio iskren i istinit u svom
kazivanju i njegov iskaz sud u cjelosti prihvata. Medjutim, po mišljenju suda
svjedok P. nije bio u cjelosti istinit u svom kazivanju, naime, bio je zajedno
sa svjedokom B. a navodno nije vidio da optuženi udara oštećenog i sud je
mišljenja da je ovim navodima svjedok P. htio da pomogne svom drugu i komšiji-
optuženom P. pa njegov iskaz u ovom dijelu sud nije mogao prihvatiti kao
istinit i objektivan.
Dakle, jasnim i potpunim priznanjem optuženog P.,istinitim iskazom oštećenog
B. R., navodima svjedoka B. M. kao i na osnovu objektivnog nalaza i mišljenja
vještaka dr.P. koji ima utemeljenje u medecinskoj dokumentaciji za oštećenog
na nesumnjiv način je utvrdjeno da je optuženi P. N. kritične prilike
oštećenom B. R. nanio lake tjelesne povrede tako što je dana 09.11.2012.godine
u Ul.B. B. ispred DPS-a više puta drvenom palicom udario oštećenog u predjelu
glave i tijela nanijevši oštećenom B. lake tjelesne povrede krvne podlive na
glavi, ledjima, sjedalnom predjelu, lijevom laktu sa prednje strane grudnog
koša ispod desne bradavice i u predjelu desne podlaktice uglavnom uzdužnog
oblika dužine od 20 do 25 cm a širine oko 2 cm, da je optuženi P. bio svjestan
da drvena palica predstavlja sredstvo podobno da tijelo teško povrijedi ili
zdravlje teško naruši i da može nanijeti povrede oštećenom ali je uprkos tome
više puta udario oštećenog tom drvenom palicom, bio svjestan djela i htio
njegovo izvršenje, dakle djelovao sa direktnim umišljajem u kojim radnjama
optuženog P. N. stoje svi bitni elementi bića krivičnog djela lake tjelesne
povrede iz čl.152 st.2 u vezi st.1 Krivičnog Zakonika pa je sud optuženog koji
je krivično djelo izvršio kao umišljajni izvršilac oglasio krivim i osudio po
zakonu .
Prilikom odlučivanja o vrsti i visini kazne sud je cijenio sve okolnosti koje
utiču kako na vrstu tako i na visinu kazne u smislu čl.42 Kz. Optuženi P.N. je
mlad čovjek, star 23.godine, skoro se oženio. Nezaposlen je i živi od
poljoprivrede. Do sada nije osuđivan što je utvrđeno iz izvoda iz KE. Priznao
je izvršenje krivičnog djela i krivicu, pokajao se i izvinuo se oštećenom.
Optuženi i oštećeni su se na glavnom pretresu rukovali. Oštećeni je kazao da
ne želi da optuženi zbog ovoga ide u zatvor. Ove okolnosti sud je uzeo kao
olakšavajuće okolnosti na strani optuženog. Obzirom na ove olakšavajuće
okolnosti na strani optuženog a u nedostatku otežavajućih okolnosti a pri tom
imajući u vidu navode oštećenog da ne želi da optuženi ide u zatvor sud je
mišljenja da u konkretnom slučaju, a radi krivično pravne zaštite prema ovom
optuženom a imajući u vidu i dosadašnji život optuženog i njegov materijalni
položaj nije nužno optuženom izricati kaznu zatvora već da se i uslovnom
osudom odnosno samim upozorenjem uz prijetnju kaznom može dovoljno uticati na
optuženog da više ne vrši krivična djela pa mu je sud u smislu čl.52 Kz
utvrdio kaznu zatvora u trajanju od 45 dana istovremeno određujući da se iste
neće izvršiti ako optuženi u roku od 1 godine dana ne izvrši novo krivično
djelo smatrajući da će se i na ovaj način shodno čl.32 Kz u cjelosti postići
svrha kažnjavanja i dovoljno uticati na optuženog da više ne vrši krivična
djela.
Optuženi je u smislu čl.226 i 229 ZKP-a obavezan da sudu na ime troškova
krivičnog postupka koji čini naknada i nagrada za obavljeno medecinsko
vještačenje plati iznos od 60,50 € kao i da na ime paušala plati ovom sudu
iznos od 27,50 € koji iznos predstavlja najniži iznos za paušal a ovo shodno
trajanju i složenosti krivičnog postupka te imovnom stanju optuženog.
Oštećeni B.R. je istakao da postavlja imovinsko pravni zahtjev prema optuženom
ali da isti ne može precizirati pa kako krivični sud nije utvrdjivao visinu
imovinsko pravnog zahtjeva to je sud oštećenog radi ostvarivanja imovinsko
pravnog zahtjeva shodno čl.239 ZKP-a uputio na parnicu.
OSNOVNI SUD U PLJEVLJIMA,
Dana 11.12.2012.godine .
Zapisničar, S u d i j a,
Leković Zora Ljiljana Popović
PRAVNA POUKA :
Protiv ove presude dozvoljena je žalba u roku od 8.dana po prijemu
iste Višem sudu B.Polje a preko ovog suda.
DOSTAVITI:
1 x ODT Pljevlja
1 x Optuženom