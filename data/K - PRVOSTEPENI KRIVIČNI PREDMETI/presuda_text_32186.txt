HYPERLINK
"http://upload.wikimedia.org/wikipedia/commons/2/23/Coat_of_arms_of_Montenegro.svg"
K.br.108/12
U IME CRNE GORE
Osnovni sud u Pljevljima, kao prvostepeni krivični sud po sudiji Ljiljani
Popović uz sudjelovanje zapisničara Leković Zore, u krivičnom predmetu protiv
optuženog D.S. iz P., koga brani D.M. advokat iz P., zbog krivičnog djela lake
tjelesne povrede iz čl.152 st.2 u vezi st.1 Kz po optužnom predlogu ODT
Pljevlja Kt.br.178/12 od 26.07.2012.godine, nakon održanog glavnog i javnog
pretresa u prisustvu zamjenika ODT Pljevlja Tomčić Milivoja, oštećenog J.
S.,optuženog D.S.i njegovog branioca advokata D. M., dana 16.11.2012.godine,
donio je i javno objavio
P R E S U D U
Optuženi D. S., JMBG ...., od oca M. i majke N. rodjene D., rodjen u P. dana
13.09.1953.godine, sa prebivalištem u P., Ul.III S., državljanin CG, oženjen,
otac dvoje djece, nezaposlen, pismen, završio V stepen metalske struke, govori
bošnjačkim jezikom, razumije crnogorski jezik, lošeg imovnog stanja, osudjivan
presudom Opštinskog suda Pljevlja K.br.236/76 od 25.10.1976.godine zbog
krivičnog djela iz čl.246 a st.1 KZ SRCG kažnjen 800,00 dinara novčano i
presudom Opštinskog suda Pljevlja K.br.349/76 od 11.05.1977.godine zbog
krivičnog djela iz čl.142 st.2 KZ SRCG kažnjen 1.500,00 dinara novčano.
K R I V J E
Što je :
Dana 04.07.2012.godine oko 06,30 časova u selu D. u mjestu zvanom "S." opština
P., lako tjelesno povrijedio oštećenog J.S. iz P. na način što ga je udario
više puta sa drvenim štapom kao sredstvom podobnim da tijelo teško povrijedi
ili zdravlje teško naruši u predjelu glave i slabinske regije pri čemu je
oštećeni zadobio lake tjelesne povrede u vidu razderotina na poglavini-tjemeno
desno dužine 3cm i 6cm i dva linearna-crtasta hematoma veličine 10x1cm i
12x1cm u predjelu lijeve slabinske regije,
čime je izvršio krivično djelo lake tjelesne povrede iz čl.152 st.2 u vezi
st.1 Kz,
pa ga sud na osnovu već citiranog zakonskog propisa te primjenom članova
4,13,15,32,36,39, 42,45 i 46 KZ te čl.226,229,239 i 374 Zkp-a
O S U DJ U J E
Na novčanu kaznu u iznosu od 1.200,00 € ( hiljadudvesta eura) koja će se u
slučaju nenaplativosti zamijeniti kaznom zatvora tako što će za svakih
započetih 25,00 € novčane kazne odrediti se jedan dan zatvora.
Izrečenu novčanu kaznu optuženi je dužan platiti u roku od 6 (šest) mjeseci po
pravosnažnosti presude.
Optuženi je dužan platiti ovom sudu na ime troškova krivičnog postupka iznos
od 104,50 eura kao i na ime paušala iznos od 27,50 €,
a ovo u roku od 15.dana po pravnosnažnosti presude , pod prijetnjom prinudnog
izvršenja.
Oštećeni J.S. radi ostvarivanja imovinsko pravnog zahtjeva upućuje se na
parnicu.
O b r a z l o ž e nj e
Osnovno državno tužilaštvo u Pljevljima optužnim predlogom Kt.br.178/12 od
26.07.2012.godine optužilo je D.S. iz P., da je izvršio krivično djelo lake
tjelesne povrede iz čl.152 st.2 u vezi st.1 Kz a na način,mjesto i vrijeme
bliže opisano izrekom ove presude i u završnoj riječi ODT Pljevlja predložio
je da sud optuženog oglasi krivim i osudi po zakonu jer je u postupku dokazano
da je optuženi počlinio krivično djelo koje mu je javnom optužbom stavljeno na
teret.
Oštećeni J.S.se pridružio krivičnom gonjenju protiv optuženog i postavio
imovinsko pravni zahtjev ističući da isti nemože precizirati i da se isti može
odrediti samo vještačenjem.
Optuženi D. S. u odbrani datoj na glavnom pretresu nepriznajući izvršenje
krivičnog djela ni svoju krivicu navodi da je u nazad mjesec dana živio u D. a
da oštećeni ima kuću u M. te da je neko napravio ustavu-bedeme kod izvora "S."
tako da ni kap vode sa tih izvora nemože proći a on je tu pojio krave.Dalje je
kazao da nije vidio ko je napravio tu ustavu ali nema ko drugi osim oštećeni i
M.M. koji žive kod tih izvora i koriste ih te nema ko drugi da napravi tu
ustavu osim oni da bi navodnjavali imanje. Optuženi D. dalje navodi da mu je
R.u.oduzeo imanje a da je oštećeni napravio vrt na Rudničkom imanju u blizini
izvora "S." i toj jutra u ranim jutarnjim časovima pošao je na izvor odnosno
na potok koji teče od izvora "S." i zatekao oštećenog u vrtu koji je napravio
na Rudničkoj zemlji, bio je zaustavio vodu i navodnjavao je kronpir.M.D. je
stajao kraj njega i M. i oštećeni zajedno toče vodu u bidone iz crijeva od
motora pa je on sa rastojanja od 50m pitao oštećenog "šta ću ja,gdje ću krave
pojiti"a oštećeni mu rekao "tuži me Rudniku"i oštećeni je počeo da ga psuje a
onda je dotrčao do njega i oštećeni ga je uhvatio za vrat i za usta i počeo ga
udarati šakom, u jednoj ruci je držao kantu u kojoj je kupio zlaticu sa
kronpira, oštećeni mu je pocijepao majicu pa je odgurnuo od sebe oštećenog ali
oštećeni nije pao već se udaljio i pošao da uzme kamen da ga gadja a onda je
telefonom pozvao policiju.Optuženi tvrdi da nije ničim udario oštećenog već da
je oštećeni udarao njega a on morao da se brani pa odgurnhuo oštećenog a
kasnije je ispred svoje kuće sa još nekim oštećeni ga psovao. Policajac mu je
rekao da i on može da tuži oštećenog ali on to nije htio. Kritične prilike
nije imao nikakv predmet u rukama a cijeli dogadjaj je mogao vidjeti D.M..
U završnoj riječi branilac optuženog nakon analize izvedenih dokaza je istakao
da u dokaznom postupku nije dokazano da je optuženi izvršio krivično djelo
koje mu se stavlja na teret,da su to potvrdila dva svjedoka D.A.i D. M. koji
su objektivno posvjedočili sve što su vidjeli i čuli i predložio je da sud
optuženog oslobodi od optužbe i naknadi mu troškove po AT-u.
Optuženi D.S. u završnoj riječi u cjelosti je usvojio odbranu svog branioca.
U dokaznom postupku sud je saslušao svjedoka-oštećenog J.S., saslušao svjedoke
L.D.,D. A. i D.M.a,saslušao vještaka dr.P. M.,pročitao izvještaj ljekara
specijaliste JZU Opšta bolnica P. broj protokola 2598 od 04.07.2012.godine,
pročitao izvještaj ljekara specijaliste neuropsihijatra broj protokola 410 od
04.07.2012.godine i pročitao izvod iz KE za optuženog .
Nakon provedenog dokaznog postupka i ocjene izvedenih dokaza i to kako svakog
pojedinačno tako i u medjusobnoj povezanosti a pri tom cijeneći odbranu
optuženog D.S. sud je utvrdio činjenično stanje bliže opisano izrekom ove
presude.
Naime,optuženi D. S. ne priznaje izvršenje krivičnog djela ni svoju krivicu
navodeći da kritičnog dana nije imao nikakav predmet u rukama te da nije ničim
udario oštećenog J. već da je njega oštećeni uhvatio za vrat i za usta i počeo
ga udarati šakom a on morao da se brani pa je odgurnuo oštećenog koji nije pao
već se udaljio.
Provjeravajući odbranu otpuženog sud je izveo naprijed navedene dokaze pa
svjedok-oštećeni J. S. kazao da je dana 04.07.2012.godine u jutarnjim
časovima, negdje oko 06,00 časova otišao da navodnjava kronpir,kronpir je
navodnjavao sa izvora "S." i dok je navodnjavao vidio je D.M. da ide sa
kolicima u kojim je bio bidon, M. je bio pošao na "S." da uzme vode pa je
rekao M. da ne ide na "S." već da će mu nasuti vodu iz crijeva kojim je
navodnjavao kronpir. Nasuo je M. vodu u bidon i M.je otišao i tada čuje
optuženog da galami i psuje i da ide prema njemu sa tojagom u rukama.Dalje je
kazao da je optuženi preskočio preko potoka, došao do njega i optuženi ga
udario tojagom po desnoj strani glave dva puta,udarci su bili toliko jaki da
ga je zalila krv pa je posrnuo ali nije pao. Optuženi ga je tada udario
tojagom po lijevoj slabini i lijevoj nozi u predjelu ispod koljena ali nezna
kolka puta ga je udario po slabini i nosa.Nakon toga optuženi odlazi a on
poziva policiju i nakon pola sata dolazi jedan policajac koji je vidio kako je
krvav i ispričao mu šta se desilo i policajac mu govorio da ide da se javi
ljekaru i htio da ga poveze ali je on to odbio zato što je htio da se presvuče
pa nakon što se presvukao otišao je u Hitnu a onda na Hiruško odjeljenje gdje
su mu povrede na glavi zašivene a mjesto gdje je bio udaren u nogu kao i
slabina bili su poplavljeli. Kazao je i to da je M. bio otišao i sigurno oko
270m udaljen od mjesta gdje ga je optuženi napao i ako se okrenuo u njegovom
pravcu M. je mogao da vidi dogadjaj.
Vještak dr. P. M. u svom nalazu i mišljenju datom tužilaštvu navodi da u
medecinskoj dokumentaciji-izvještaju ljekara specijaliste hiruga broj 2598 od
04.07.2012.godine stoji "povreda nanesena od strane jednog lica jutros oko
05,45 minuta. Po navodima povrijedjenog povreda je nanesena tojagom.Nije
povraćao niti gubio svijest".U objektivnom ljekarskom nalazu stoji:"na glavi
parijetalno (tjemeno)desno razderotina na poglavini dužine oko 3cm,
parijetookcipitalno (tjemeno potiljačno)desno razderotina dužine oko 6cm.U
predjelu lijeve lumbalne(slabinske)regije dva linearna (crtasta)hematoma
veličine 10x1cm i12x1cm".U dijagnozama stoji kontuzija glave.Razderotine kože
na glavi tjemeno potiljačno desno i potiljačno desno.U medecinskoj
dokumentaciji postoji izvještaj ljekara specijaliste neurologa-neuropsihijatra
broj 410 od 04.07.2012.godine u kome stoji dijagnoza kontuzija glave i
razderotina glave u potiljačno tjemenom predjelu.Vještak dr.P. je kazao da se
radi o lakim tjelesnim povredama koje su najvjerovatnije nanesene sa više
udaraca tupom silom-tupim tvrdim predmetom oblika šibe, debljeg pruta,tojage i
slično po tjemeno potiljačnom dijelu glave i po lijevoj slabinskoj regiji. Na
glavnom pretresu vještak dr.P. ostajući pri datom nalazu i mišljenju je kazao
da se na osnovu medecinske dokumetnacije vidi da su na glavu oštećenog
djelovala dva udarca odnosno da su povrede nastale od dva udarca nekog
uzdužnog predmeta i to srednje do jačeg inteziteta, nije najači jer nije došlo
do pucanja kosti niti do gubitka svijesti već je samo pukla koža na
poglavini.I povrede slabinskog dijela su nastale od dva udarca uzdužnog
predmeta srednjeg inteziteta.Vještak je kazao da su sve povrede kod oštećenog
mogle nastati od tojage i onako kako je oštećeni pokazao mjesto gdje je
zadobio povrede to odgovara medecinskoj dokumentaciji.Prema medecinskoj
dokumentaciji odgovara da su povrede nastale onog dana kad se povrijedjeni
javio na pregled.Vještak je kazao i to da je manja vjerovatnoća da su ove
povrede oštećenog nastale od pada, veća je vjerovatnoća da su nastale udarcima
predmeta uzdužnog oblika u koji spada i tojaga.
Cijeneći nalaz i mišljenje vještaka dr.P. M. sud je nalaz i mišljenje vještaka
u cjelosti prihvatio kao objektivan i dat po pravilima struke a na osnovu
medecinske dokumentacije za oštećenog.Kada se iskaz oštećenog J.S. dovede u
logičnu vezu sa objektivnim nalazom i mišljenjem vještaka dr. P. kako o
sredstvu nastanka povreda tako i vremenu nastanka povreda oštećenog kao i
broju udaraca to sud u cjelosti prihvata iskaz oštećenog Ječmenice kao
istinit, jasan, detaljan i medecinskom dokumentacijom potkrijepljen.
Svjedok L.D. je posvjedočio da je kao policajac UP PJ Pljevlja jula mjeseca
2012.godine dobio obavještenje od dežurne službe da postoji prijava J.S. da ga
je fizički napao komšija D.S.pa da podje i vidi o čemu se radi.kada je došao u
D. J. je zatekao u vrtu. Ječmenica je bio krvav po licu. Ponudio je J. da ga
poveze do bolnice da mu se ukaže ljekarska pomoć a J. to odbio navodeći da će
otići sa svojim vozilom.
Cijeneći ove navode svjedoka L.D. sud je stekao ubjedjenje da je ovaj svjedok
bio istinit u svom kazivanju, da je kazao samo ono što mu je lično poznato u
okviru vršenja svojih redovnih zadataka-policajaca koji je izašao na lice
mjesta i vidio oštećenog. Iskaz ovog svjedoka nije u suprotnosti sa navodima
svjedoka J. koji je kazao da je policajac koji je došao vidio da je krvav po
licu, da je ponudio da ga preveze do bolnice a on to odbio pa u bolnicu otišao
nakon što se presvukao svojim vozilom. Iz ovih razloga sud iskaz svjedoka
Lončara u potpunosti prihvata kao istinit i nepristrasan.
Optuženi D. S. tvrdeći da kritične prilike nije ničim pa ni tojagom udario
oštećenog kazao je da je dogadjaj vidio D. M. a dogadjaj čuo njegov brat D.A..
Provjeravajući ove navode optuženog sud je u svojstvu svjedoka saslušao D. M.i
D.A.. Svjedok D.A. je kazao da mu je optuženi rodjeni brat, da oštećenog
poznaje kao komšiju i da je i sa bratom i sa oštećenim u dobrim odnosima te da
se ne može sjetiti datuma ali je bio na rastojanju od jedno 100 do 150m i
vidio i čuo oštećenog da iz svog vrta trči put S. koji je bio kod potoka, da
je oštećeni psovao S. govoreći mu da mu jebe mater, što se nije iselio i da tu
više nema njegovo i da im voda netreba i to je oštećeni govorio povišenim
tonom. Svjedok A. je kazao da nije čuo da je S. nešto na to odgovarao
oštećenom kao i da je prije ovoga, na 3 do 4 minuta kod oštećenog vodu točio
njegov stric M. koji je bio pošao kući i koji je bio odmakao oko 100m i bio
ledjima okrenut S. i oštećenom te da misli da je M. mogao čuti ove riječi
oštećenog.Svjedok A. dalje navodi da je tada otišao svojoj kući te da on nije
vidio da je bilo fizičkog kontakta izmedju njegovog brata i oštećenog kao i da
sa mjesta gdje je bio to nije mogao vidjeti jer su mu pogled zaklanjali neko
granje i drveće. Nije čuo da je oštećeni toga dana povrijedjen. Nije vidio ni
da su njegov brat i oštećeni imali nešto u rukama a od granja i drveća nije
vidio kako se oštećeni i gdje zaustavio. Svjedok D.M., stric optuženog je
kazao da ne čuje dobro kao i da poznaje oštećenog te da toga dana nije bilo
vode u D. jer su najvjerovatnije oštećeni i komšija M. zaustavili vodu tako
što su utovarnom korpom napravili vještačku branu i ogroman bazen pa nije bilo
vode. Nije vidio da su to njih dvojica uradili ali nema ko drugi. Tog dana je
pošao sa kolicima u koja je stavio posude da bi natočio vodu i kad je došao do
vrta oštećenog oštećeni je pumpom navodnjavao vrt i rekao mu da natoči vodu
što je i učinio. Čim je natočio vodu oštećeni je otrčao i počeo da galami jer
je najvjerovatnije vidio S. u koritu presušenog potoka. Nastao je žamor i
galama, on je od mjesta gdje su bili S. i oštećeni bio udaljen jedno 20m i čuo
psovke oštećenog "šta će te ovdje, vas je Rudnik isplatio, šta će ti voda".
Svjedok M. je dalje kazao da nije vidio da S. ima bilo kakav predmet u rukama
a kad se odmakao jedno 10m od vrata oštećenog oštećeni je otrčao svojoj kući,
prošao je pored njega na rastojanju od 10 do 20m i on nije vidio nikakve
povrede na oštećenom a krv bi se vidjela da je bilo. Nezna da li je S. psovao
oštećenog ali zna da je bio žamor i galama. Nezna niti ima pojma otkud povrede
oštećenom a sat nakon dogadjaja došao je policajac kod S. a vidio je
policijska kola da su došla do vrta oštećenog i najvjerovatnije je policajac
L. D. našao oštećenog u vrtu.
Cijeneći iskaze svjedoka D.A.i D. M. sud je stekao ubjedjenje da su ova dva
svjedoka bila pristrasna u svom kazivanju, da su posvjedočili onako kako to
odgovara optuženom Sulejmanu koji je rodjeni brat svjedoka A. a bratanić
svjedoka M.. Svjedok M.je kazao da ne čuje dobro a posvjedočio je da je sa
udaljenosti od 20m čuo navodne riječi psovke oštećenog J.. Svjedok M. je kazao
da je bio odmakao od vrta oštećenog 10m kad je nakon dogadjaja oštećeni otrčao
sv ojoj kući a svjedok A. da je u vrijeme dogadjaja M. bio odmakao možda oko
100m i da je bio ledjima okrenut oštećenom i optuženom te da misli da je mogao
čuti riječi oštećenog. Ovakvi navodi svjedoka A.i M. su kontradiktorni jedni
drugim što upućuje na zaključak suda da su ova dva svjedoka htjela da pomognu
optuženom kako bi izbjegao odgovornost za počinjeno krivično djelo.Zato
njihove iskaze sud nije mogao prihvatiti kao istinite i nepristrasne.
Dakle, u postupku je ne osnovu jasnog i istinitog iskaza svjedoka oštećenog J.
koji iskaz ima potvrdu u objektivnom i stručnom nalazu i mišljenju vještaka
dr. P. i medecinskoj dokumentaciji kao i na osnovu istinitog iskaza svjedoka
L. negirana je odbrana optuženog D.S.i na nesumnjiv način utvrdjeno da je
optuženi D. dana 04.07.2012.godine oko 06,30 časova u selu D. izvršio krivično
djelo lake tjelesne povrede iz čl.152 st.2 u vezi st.1 Kz na štetu oštećenog
J. S. tako što je oštećenog više puta udario drvenim štapom koji predstavlja
sredstvo podobno da tijelo teško povrijedi ili zdravlje teško naruši, da je
optuženi oštećenog udario tojagom u predjelu glave i slabinske regije od kojih
udaraca je oštećeni zadobio lake tjelesne povrede u vidu razderotina na
poglavini-tjemeno desno dužine 3 i 6 cm i 2 crtaska hematoma veličine 10x1cm i
12x1cm u predjelu lijeve slabinske regije. Optuženi je bio svjestan da
udarcima štapom može nanijeti tjelesne povrede oštećenom ali je uprkos tome
oštećenog udario više puta drvenim štapom-tojagom, dakle djelovao je sa
direktnim umišljajem i u ovim radnjama optuženog Durutlić Sulejmana stoje svi
bitni elementi bića krivičnog djela lake tjelesne povrede iz čl.152 st.2 u
vezi st.1 Kz pa ga je sud kao umišljanog učinioca oglasio krivim i osudio po
zakonu.
Prilikom odlučivanja o vrsti i visini kazne sud je cijenio sve okolnosti
predvidjene čl.42 ZKP-a. Optuženi je porodičan čovjek,otac dvoje djece a pri
tom nezaposlen. Radi se o čovjeku starom 59 godina.Ove činjenice sud je uzeo
kao osobito olakšavajuće okolnosti na strani optuženog i u smislu čl.45 i 46
Kz ublažio optuženom kaznu i umjesto kazne zatvora koja je propisana za ovo
krivično djelo izrekao mu novčanu kaznu u iznosu od 1.200,00 € smatrajući da
će se i novčanom kaznom bez obzira na činjenicu da je optuženi do sada dva
puta osudjivan što je utvrdjeno iz izvoda iz KE a koje osude su od prije 35
godina u ovom iznosu postići se svrha kažnjavanja zakonom predvidjena i
dovoljno uticati na optuženog da više ne vrši krivična djela.Iz ovog razloga
sud je shodno čl.39 Kz optuženom D.S. izrekao novčanu kaznu u iznosu od
1.200,00 € što predstavlja minimum novčane kazne za ovo krivično djelo a
shodno čl.39 st.5 Kz optuženom dao rok od 6 mjeseci po pravosnažnosti presude
da plati izrečenu novčanu kaznu a ovo iz razloga što je nezaposlen i izdržava
porodicu.
Shodno čl.226 i 229 ZKP-a sud je optuženog obavezao da na ime troškova
krivičnog postupka plati iznos od 104,50 € koji čini naknada za obavljeno
medecinsko vještačenje kao i da na ime paušala plati iznos od 27,50 €, koji
iznos je odmjeren obzirom na složenost i dužinu trajanja krivičnog postupka te
imovno stanje optuženog.
Oštećeni J.S.je postavio imovinsko pravni zahtjev prema optuženom navodeći da
visinu istog nemože precizirati i da se iznos može utvrditi samo putem
vještaka.Kako krivični sud nije utvrdjivao visinu imovinsko pravnog zahtjeva
to je oštećenog radi ostvarivanja istog uputio na parnicu shodno čl.239 ZKP-a.
OSNOVNI SUD U PLJEVLJIMA , dana 16.11.2012.godine.
Zapisničar, S u d i j a,
Zora Leković Ljiljana Popović
PRAVNA POUKA:
Protiv ove presude može se izjaviti žalba u roku od 8.dana
po prijemu iste Višem sudu B.Polje, a preko ovog suda.
DOSTAVITI:
1 x ODT Pljevlja
1 x Optuženom
1 x Braniocu optuženog