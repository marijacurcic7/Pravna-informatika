K.br.81/13
U IME CRNE GORE
Osnovni sud u Pljevljima, kao prvostepeni krivični sud po sudiji Branku
Pejoviću uz sudjelovanje zapisničara Djondović Milenke u krivičnom predmetu
protiv okrivljenog M. M. iz P. zbog krivičnog djela laka tjelesna povreda iz
čl.152.st.2. u vezi st. 1. Krivičnog zakonika CG, po optužnom predlogu ODT
Pljevlja Kt.br.136/13 od 30.05.2013. godine, nakon održanog glavnog i javnog
pretresa u prisustvu zamjenika ODT Djurović Veljka, okrivljenog i oštećenog C.
I., dana 28.10.2013. godine donio je i javno objavio
P R E S U D U
Okrivljeni M. M. , JMBG .... od oca M. i majke A. rodjena G., rodjen ....
godine u mjestu P. opština P., živi u P. ul. N. P. br. 10, državljanin CG,
razveden otac jednog djeteta, ranije osudjivan.
K r i v j e
Što je:
dana 15.05.2013. godine oko 15,00 časova ispred stambene zgrade u kojoj
stanuje u ul. N. P. u P., lako tjelesno povrijedio oštećenog C. I. na način
što je drvenom tojagom dužine oko jednog metara, sredstvom podobnim da tijelo
teško povrijedi ili zdravlje teško naruši udario oštećenog u predjelu lijeve
podlaktice, nanijeviši oštećenom Cvijović Ivanu laku tjelesnu povredu
razderotinu na lijevoj nadlaktici sa krvnim podlivom veličine narandže,
čime je izvršio krivično djelo laka tjelsna povreda iz čl.152.st.2. u vezi st.
1. Krivičnog zakonika CG,
pa mu sud na osnovu već citiranog zakonskog propisa, a primjenom članova 4, 5,
13, 15, 32, 33, 36, 42, 53. i 54. Krivičnog zakonika CG te članova 226. i 229.
ZKP CG i z r i č e
USLOVNU OSUDU
-2-
S tim da mu utvrdjuje kaznu zatvora u trajanju od 3 mjeseca (tri mjeseca) i
istovremeno odredjuje da se ista neće izvršiti ukoliko okrivljeni u roku od 1
godine ne izvrši novo krivično djelo.
Okrivljeni se obavezuje da na ime troškova vodjenja krivičnog postupka plati
ovom sudu iznos od 60,50 eura, a na ime paušala iznos od 27,50 eura.
Troškove krivičnog postupka i paušal okrivljeni će platiti ovom sudu u roku od
15 dana po pravnosnažnosti presude pod prijetnjom prinudnog izvršenja.
O b r a z l o ž e n j e
Osnovno državno tužilaštvo u Pljevljima optužnim predlogom Kt.br.136/13 od
30.05.2013. godine optužilo je M. M. iz P. zbog krvičnog djela laka tjelesna
povreda iz čl.152. st.2. u vezi st. 1. Krivičnog zakonika navodeći da je
okrivljeni krivično djelo izvršio na način mjesto i vrijeme kako je to bliže
opisano u izreci ove presude.
U završnoj riječi zamjenik ODT-a je u cjelosti ostao pri podnesenom optužnom
predlogu i predložio da sud okrivljenog oglasi krivim i osudi po zakonu.
U završnoj riječi svjedok - oštećeni C. I. je istakao da se ne pridružuje
krivičnom gonjenju protiv okrivljenog niti ističe imovinsko - pravni zahtjev.
Okrivljeni M. M. u svoju odbranu na glavnom pretresu ističe da nije tačna
činjenica da je on drvenom motkom - tojagom udario oštećenog, a posebno ističe
da se dobro i ne sjeća šta se dešavalo jer je u medjuvremenu imao moždani
udar.
U završnoj riječi je ostavio sudu na slobodnu procjenu da sudi o njegovoj
odgovornosti.
U dokaznom postupku sud je saslušao svjedoka - oštećenog C. I., svjedoka R.
H., pročitao nalaz i mišljenje vještaka hirurga dr. P. M. sa zapisnika ODT
Pljevlja od dana 30.05.2013. godine, pročitao izvještaj ljekara Jedinice za
HMP od 15.05.2013. godine o povredama za oštećenog, pročitao izvještaj ljekara
specijaliste br. 2381 od 16.05.2013. godine o povredama za oštećenog i
pročitao izvještaj iz KE za okrivljenog.
Nakon provedenog dokaznog postupka i nakon ocjene izvedenih dokaza, kako skupa
tako i pojedinačno i u njihovoj medjusobnoj povezanosti jednog sa drugim, a
imajući u vidu i odbranu okrivljenog sud je utvrdio da je okrivljeni izvršio
krivično djelo koje mu je optužnim predlogom ODT-a stavljeno na teret, a na
način mjesto i vrijeme kako je to bliže opisano u izreci ove presude. Ovakvu
svoju odluku sud je zasnovao na činjenicama koje slijede iz dokaza izvedenih
na glavnom pretresu kao i na djelimičnom priznanju okrivljenog.
Naime, svjedok - oštećeni C. I. je na glavnom pretresu istakao da živi u P. u
stambenoj zgradi vlasništvo C. krsta, a u istoj zgradi žive i okrivljeni i
svjedok R. H. Dalje ističe da je dana 15.05.2013. godine oko 15,00 časova bio
ispred zgrade C. krsta gdje je bio i okrivljeni kao i svjedok R. H. pa je toga
dana svjedok R. H. dobio socijalu, pa je oštećenom bilo mnogo drago i govorio
je da mu je milo što je svjedok dobio socijalu, medjutim okrivljenom je
vjerovatno to bilo krivo što je on tako reagovao pa je držeći jednu drvenu
tojagu dužine preko jednog metra pošao put oštećenog zamahnuo put glave, a
oštećeni je postavio ruku da zaštiti glavu pa je okrivljeni tom tojagom udario
oštećenog u predjelu lijeve podlaktice gdje mu je nanio povredu i to
razderotinu na lijevoj podlaktici sa krvnim podlivom veličine narandže.
U završnoj riječi istakao je da se ne pridružuje krivičnom gonjenju protiv
okrivljenog niti ističe imovinsko-pravni zahtjev.
-3-
Svjedok R. H. je na zapisniku glavnog pretresa istakao da živi u zgradi C.
krsta gdje žive okrivljeni i oštećeni te da je dana 15.05.2013. godine oko
15,00 časova bio ispred zgrade gdje su bili i okrivljeni i oštećeni. Jednog
momenta okrivljeni i oštećeni su počeli da se svadjaju oko nekakvih primanja i
sjeća se da je okrivljeni kod sebe u rukama imao jednu drvenu tojagu veličine
preko jednog metra i kada su okrivljeni i oštećeni počeli žešće da se svadjaju
svjedok je otišao i nije vidio momenat kada je okrivljeni udario oštećenog tom
drvenom tojagom. Dalje ističe da zna da je posle ovog dogadjaja njemu oštećeni
ispričao da ga je okrivljeni udario tojagom po ruci, a nakon toga je kod
oštećenog vidio povrede na lijevoj podlaktici u vidu razderotine i krvnog
podliva.
Sud je u cjelosti prihvatio iskaze svjedoka - oštećenog kao i svjedoka R. H.
smatrajući da su njihovi iskazi istiniti i da se u potpunosti podudaraju,
medjutim i sam okrivljeni je u svojoj odbrani rekao da se dobro ne sjeća šta
se toga dana dešavalo jer je u medjuvremenu imao moždani udar, što ukazuje na
činjenicu da su oštećeni i svjedok R. H. istinito svjedočili i da se dogadjaj
upravo desio onako kako su ga oni predstavili.
Sud je djelimično prihvatio odbranu okrivljenog jer je okrivljeni na glavnom
pretresu istakao da se ne sjeća dobro šta se kritičnog dana dešavalo jer je u
medjuvremenu imao moždani udar.
Vještak hirurg dr. P. M. u svom nalazu i mišljenju ističe da je uvidom u
medicinsku dokumentaciju na ime oštećenog, a to je izvještaj ljekara Jedinice
za HMP od 15.05.2013. godine našao da stoji "javio se u HS u 19,00 časova zbog
povrede zadobijene od strane drugog lica. Udaren drvenom motkom po unutrašnjoj
starni lijeve podlaktice. Na sredini unutrašnje strane lijeve podlaktice
lacerokontuzna (razderotinska) rana nepravilnog oblika praćena okolnim hematom
veličine narandže, jako bolna na palpaciju. U dijagnozi na latinskom jeziku
kada se prevede na naš jezik stoji "razderotina na lijevoj podlaktici sa
krvnim podlivom". Iz izvještaja ljekara specijaliste od 16.05.2013. godine
stoji stanje posle kontuzije sa oguljotinom kože na lijevoj podlaktici.
Vještak na kraju ističe da je povreda nanesena jednim udarcem tupim tvrdim
predmetom moguće drvenom motkom ili letvom po lijevoj podlaktici. Dalje dodaje
da je taj udarac bio jačeg inteziteta. Na kraju ističe da se radi o lakoj
tjelesnoj povredi.
Sud je u cjelosti prihvatio nalaz i mišljenje ovog vještaka jer je po
mišljenju suda vještak objektivno i stručno dao svoj nalaz u skladu sa strukom
i naukom, a inače radi se o stalnom sudskom vještaku.
Iz izvještaja ljekara J. za HMP od 15.05.2013. godine i izvještaja ljekara
specijaliste br. 2381 od 16.05.2013. godine se zaključuje da je oštećeni
najprije pregledan u Jedinici Hitne pomoći pa je sjutri dan pregledan i od
strane ljekara specijaliste ortopeda.
Iz izvještaja iz KE za okrivljenog se zaključuje da je okrivljeni osudjivan
više puta, a poslednji put 2008. godine.
Kod ovakvog činjeničnog stanja na osnovu svih izvedenih dokaza, a prevshodno
na osnovu medicinske dokumentacije, nalaza i mišljenja vještaka kao i iskaza
oštećenog i svjedoka R. H. sud je utvrdio da je okrivljeni izvršio krivično
djelo upravo onako kako je to predstavljeno u optužnom predlogu odnosno kako
su to predstavili oštećeni kao i svjedok Rogo Halil.
Prilikom odredjivanja vrste kazne i prilikom odmjeravanja njene visine sud je
u okviru opšte svrhe krivičnih sankcija cijenio i svrhu uslovne osude, pa je
sud mišljenja da radi krivično pravne zaštite protiv okrivljenog nije bilo
nužno izricati drugu vrstu krivične sankcije osim uslovne osude, te da će se
prema okrivljenom istom sankcijom ostvariti kako specijalna tako i generalna
prevencija. Pri tome sud je imao u vidu i veoma loše zdrastveno stanje
okrivljenog jer
-4-
je sud zaključio, a to potvrdjuju i oštećeni kao i svjedok R. H. da je u
medjuvremenu okrivljeni preživio težak moždani udar, a sud se uvjerio da je sa
okrivljenim bilo teško uspostaviti bilo kakvu komunikaciju upravo zbog takvog
stanja. Dalje sud je imao u vidu i činjenicu da je okrivljeni štićenik C.
krsta te da bez ikakvih primanja živi u zgradi C. krsta i hrani se na račun C.
krsta, pa je nakon toga sud siguran da bi bilo kakva druga krivična sankcija
protiv okrivljenog bila u potpunosti kontraproduktivna i ista bi prema
okrivljenom samo prdstavljala vrstu odmazde. Na kraju imajući sve ovo u vidu
sud je siguran da će se i ovom krivičnom sankcijom prema okrivljenom u
potpunosti ostvariti svrha kažnjavanja predvidjena u članu 32. Krivičnog
zakonika CG.
U smislu člana 226. i 229. ZKP CG sud je obavezao okrivljenog da na ime
troškova vodjenja krivičnog postupka plati ovom sudu iznos od 60,50 eura, a
isti iznos predstavlja naknadu i nagradu vještaku hirurgu za izvršeno
vještačenje, a iznos paušala od 27,50 eura sud je odredio imajući u vidu
dužinu trajanja i složenost krivičnog postupka kao i imovno stanje
okrivljenog.
Sa iznijetih razloga odlučeno je kao u izreci ove presude.
OSNOVNI SUD U PLJEVLJIMA
dana 28.10.2013. godine
Zapisničar,S u d i j a,
Djondović Milenka  Branko Pejović
PRAVNA POUKA: protiv ove presude dozvoljena je žalba u roku od 8 dana po
prijemu
iste Višem sudu u Bijelom Polju, a preko ovog suda.
DOSTAVLJENO:
1x ODT Pljevlja
1x okrivljenom
4x u predmet