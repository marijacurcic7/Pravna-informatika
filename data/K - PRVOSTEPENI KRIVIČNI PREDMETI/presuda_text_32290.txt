K.br.114/11
U IME NARODA
Osnovni sud u Pljevljima, kao prvostepeni krivični sud , po sudiji Ljiljani
Popović uz sudjelovanje zapisničara Zore Leković, u krivičnom predmetu protiv
okrivljenog D. R. iz P., zbog krivičnog djela šumska kradja iz čl.324 st.1
Krivičnog zakonika, po optužnom predlogu ODT Pljevlja Kt.br.64/11 od
14.04.2011.godine , nakon održanog glavnog i javnog pretresa u prisustvu
zamjenika ODT Pljevlja Tomčić Milivoja i optuženog D. R., dana
08.06.2011.godine, donio je i javno objavio
P R E S U D U
Optuženi D. R., od oca M. i majke N. rodjene L., rodjen u selu J., Opština P.,
dana 20.04.1946.godine, sa prebivalištem u selu J., Opština P., državljanin
CG, oženjen, otac dvoje djece, penzioner, pismen, završio osnovnu školu,
vojsku služio 1965/67 u Šibeniku, nevodi se u VE, lošeg imovnog stanja,
osudjivan.
K R I V J E
Što je :
Dana 14.09.2010.godine u Gazdinskoj jedinici "Č.-B." odelenje broj 21
lokalitet "K." Opština P., R. S., radi kradje oborio 11 stabala bukve,
prečnika na panju 32 cm, 26 cm, 20 cm, 20 cm, 22 cm, 26 cm, 26 cm, 19 cm, 19
cm, 19 cm i 21 cm, ukupne drvne mase 3,07 3m, na koji način je pričinio štetu
JP "Srbija šume" - ŠG P.,
čime je izvršio krivično djelo šumske kradje iz čl. 324 st. 1. Krivičnog
zakonika,-
pa ga sud na osnovu već citiranog zakonskog propisa te primjenom članova
4,13,15,32, 33, 36 i 42 Krivičnog zakonika CG i čl. 364 ZKP-a
O S U DJ U J E
Na kaznu zatvora u trajanju od 30 /trideset/ dana.
A primjenom citiranog zakonskog propisa i čl. 39. Krivičnog zakonika te čl.
199, 202 i 212 ZKP-a
O S U DJ U J E
Na novčanu kaznu u iznosu od 200,00 eura (dvije stotine eura) koja će se u
slučaju nenaplativosti zamijeniti kaznom zatvora tako što će se za svakih
započetih 25,00 eura novčane kazne odrediti jedan dan zatvora.
Izrečenu novčanu kaznu optuženi je dužan platiti u roku od 3 (tri) mjeseca po
pravnosnažnosti presude pod prijetnjom prinudnog izvršenja.
Optuženi je dužan platiti ovom sudu na ime paušala iznos od 27,50 €,
Imovinsko pravnog zahtjeva nije bilo.
O b r a z l o ž e nj e
Osnovno državno tužilaštvo u Pljevljima optužnim predlogom Kt.br.64/11 od
14.04.2011.godine optužilo je D.R. iz P., da je izvršio krivično djelo šumske
kradje iz čl.324 st. 1. Krivičnog zakonika a na način, mjesto i vrijeme bliže
opisano izrekom ove presude i u završnoj riječi zamjenik ODT Pljevlja je
predložio da sud optuženog oglasi krivim i osudi po zakonu.
Oštećena "S. š." - ŠG P. i ako uredno pozvana nije pristupila na glavni
pretres niti postavila imovinsko pravni zahtjev.
Optuženi D. M. u odbrani datoj u predhodnom postupku navodi da živi u selu J.
a da se Č. nalazi u blizini sela J. o i pripada Opštini P.i u Č. je sreo
lugara M. M. i pitao ga može li u Č. osjeći bukova drva za ogrev a M. mu rekao
da posiječe bukova drva a da će on doći da primi ta drva i da ih čekićuje.
Dalje je kazao da se ne može sjetiti tačno datuma u septembru mjesecu
2010.godine je u Č. u šumi zv. "K." posjekao koliko se može sjetiti 9 ili 10
stabala bukve i dok je posječena drva izvlačio sa konjem došli su M.M. i
inženjerka M. iz P. pa je razgovarao sa njima koliko treba da plati posječena
drva a oni mu rekli 95,00 eura pa kako kod sebe nije imao novac dogovorili su
se da on novac odnese i ostavi kod K. V. koji na Č.drži prodavnicu pa je tih
dana odnio iznos od 95,00 eura i ostavio kod K. da isti preda novac M. M. i
nakon toga njegov sin je sreo M.M. i M. mu rekao da mu je K. predao novac.
Dalje u svoju odbranu je kazao da bukova stabla koja je posjekao nijesu bila
doznačena ali da mu je M. rekao da siječe stabla a da će on doći da drva
čekićuje i primi i kada je naišao M. dok je on izvlačio sa konjem iz šume drva
M.je stavio čekić i na panjeve i na drva. Nemože se izjasniti koliko je tačno
bilo drvne mase od posječenih stabala a koliko se može sjetiti bilo je 9 ili
10 bukovih stabala. Kod sebe nema uplatnice niti doznake jer mu logar i
inženjerka iste nisu dali a na ime doznake posječenih stabala novac je ostavio
kod K. i dodao da je bukova stabla u šumi "K." u Č. posjekao uz usmeno
odobrenje lugara M. M. s tim što je M. rekao da će doći da čekićuje i primi
drva a on da plati novčani iznos za ista i on je bukova drva otjerao kući i
iskoristio ih za ogrev. Na glavnom pretresu priznajući izvršenje krivičnog
djela i krivicu i ostajući pri odbrani iz prethodnog postupka kazao da mu
lugar M. nije rekao da u tom dijelu izvrši sječu a da će on to doznačiti već
da to uradi negdje u njegovom reonu. Kazao je i da je znao da se ne može
vršiti sječa stabala prije doznake i u završnoj riječi odluku o krivici i
kazni ostavio na ocjenu sudu s tim što je molio da ga sud što blaže kazni.
U dokaznom postupku sud je saslušao svjedoka N. M., pročitao iskaz svjedoka
M.M., pročitao prijavu za šumsku krivicu broj 6379 od 14.09.2010.godine,
pročitao oštetni zahtjev JP "S. š. " - ŠG P. broj 1236/1 od 21.03.2011.godine
i pročitao izvod iz KE za optuženog.
Nakon provedenog dokaznog postupka i ocjene izvedenih dokaza i to kako svakog
pojedinačno tako i u medjusobnoj povezanosti a pri tom cijeneći odbranu
optuženog D. R. sud je utvrdio činjenično stanje bliže opisano izrekom ove
presude.
Naime, javna optužba stavlja na teret optuženom D.R. da je u GJ "Č. -B."
odjeljenje broj 21 lokalitet "K." Opština P., R.S. dana 14.09.2010.godine
oborio radi kradje 11 stabala bukve ukupne drvne mase 3,07 m3 čime je pričinio
štetu JP "S. š." ŠG P.. Optuženi D. R. priznaje izvršenje krivičnog djela i
krivicu navodeći da je septembra mjeseca 2010.godine u šumi zv."K." posjekao 9
ili 10 stabala bukve te da dok je osječena drva izvlačio sa konjem došli su
M.M. i inženjerka M. iz P. pa je platio doznaku tih drva u iznosu od 95,00
eura tako što je novac ostavio kod K. V. koji je taj novac predao M. a bukova
drva otjerao kući i iskoristio za ogrev. Znao je da se ne može vršiti sječa
stabala bez doznake ali je imao usmeno odobrenje lugara M. da posiječe bukova
drva a da će lugar M. naknadno doći i čekićovati i primiti ta drva.
Radi utvrđivanja osnovanosti javne optužbe kao i radi provjere odbrane
optuženog sud je izveo naprijed navedene dokaze.
Svjedok N.M.  je izjavila da je zaposlena kao inženjer šumarstva u JP "S. š."
- Š. u. P. i da je dana 14.09.2010.godine zajedno sa reonskiml lugarom M. M.
izvršila obilazak lokaliteta "K." u GJ Č. - B. odelenje broj 21 zato što su
prethodnog dana dobili anonimnu prijavu o bespravnoj sječi u ovom lokalitetu.
Kada su došli na lice mjesta pronašli su 11 panjeva od bespravno posječenih
stabala bukve, jedan dio stabala je bio odvučen sa lica mjesta a jedan dio se
još nalazio pored panjeva pa je lugar M. izvršio premjer panjeva. Ovaj svjedok
je dalje kazao da se sjeća da se radilo o ukupnoj drvnoj masi 3,07 m3 i taman
su se spremali da krenu kada su kroz šumu začuli da se najvjerovatnije kreće
konj pa su sačekali i na lice mjesta kod tih panjeva je tada stigao optuženi
sa konjem i priznao da je izvršio tu bespravnu sječu a naknadno je platio
oštetni zahtjev za ta stabla. Nikakve tada priče nije bilo izmedju optuženog i
M. da je M. rekao optuženom da izvrši sječu a da će on naknadno doznačiti
stabla.  Svjedok M.M.  je izjavio da je zaposlen kao lugar u JP "S. š."  -
Odsjek P. i da je njegov reon Č. - B. i dana 14.09.2010.godine zajedno sa
inženjerom N. M. izvršio je obilazak svog reona i u odelenju broj 21 u
lokalitetu "K." zatekli su optuženog kako konjem izvlači posječena i obradjena
stabla . Na licu mjesta su utvrdili da je bespravno posječeno 11 stabala bukve
ukupne drvne mase 3,07 m3 , N. je izvršila proračun kolko optuženi treba da
plati pa je optuženi to naknadno platio. Tvrdio je da prije sječe D. R.ga nije
pitao da li moće da izvrši sječu pomenutih stabala niti su ta stabla bila
čekićovana.
Sud je cijenio iskaze svjedoka N.M. i M. M. i po mišljenju ovog suda ovi
svjedoci su krajnje istinito, detaljno, objektivno i na osnovu uvida na licu
mjesta a naime optuženog su zatekli na lice mjesta u izvlačenju bespravno
posječenih posvjedočili činjenice koje su kritičnog dana vidjeli. Njihovim
iskazima na broj i ukupnu drvnu masu posječenih stabala kao i na činjenicu da
su ga zatekli u šumi nije prigovorio ni sam optuženi. Iz ovih razloga sud je u
cjelosti povjerovao iskazima ovih svjedoka.
Optuženi D. R. priznaje da je posjekao 9 do 10 stabala bukve bez doznake u
državnoj šumi na lokalitetu "K." ali tvrdi da mu je lugar M. rekao da posiječe
ta stabla s tim što će lugar naknadno izvršiti doznaku i primiti ta stabla.
Odbranu optuženog D. da je posjekao 9 do 10 stabala bukve kao i da mu je lugar
M. rekao da posiječe ta stabla a da će ih lugar naknadno čekićovati i primiti
sud nije mogao prihvatiti kao istinite navode već naprotiv navode smišljene u
cilju izbjegavanja krivice optuženog. Ovo sa razloga što je istinitim i
objektivnim iskazom svjedoka N. i M. utvrdjeno da se radi o 11 bespravno
posječenih stabala bukve kao i kategoričkim navodom svjedoka M. da ga prije
sječe optuženi nije pitao da li može izvršiti sječu stabala niti su ta stabla
posječena. U prilog ovakvog zaključka suda idu i navodi svjedoka N. da
optuženi i svjedok M. na licu mjesta nijesu pominjali da je svjedok M. rekao
optuženom da izvrši sječu a da će on naknadno čekićovati ta stabla jer da su
tačni navodi optuženog da mu je M. usmeno odobrio sječu ovih stabala i rekao
da će ih naknadno čekićovati i primiti onda bi to po logici stvari optuženi
morao kazati kritičnog dana u šumi kad je zatečen u bespravnoj sječi.
Dakle, u postupku je objektivnim iskazima svjedoka N. M. i reonskog lugara M.
M. negirana odbrana optuženog da je u državnoj šumi "Č.- B.", lokalitet "K." u
odelenju 21 posjekao 9 do 10 a ne 11 stabala bukve. Iskazima ovih svjedoka je
na nesumnjiv način utvrdjeno da je optuženi dana 14.09.2010.godine u GJ
"Č.-B.", odjeljenje broj 21 lokalitet "K." u Opštini P. kojim gazduje JP "S.
š." - ŠG P. radi krađe oborio 11 stabala bukve ukupne drvne mase 3,07 m3.
Optuženi sam priznaje da je posjekao 9 do 10 stabala bukve i da je znao da se
sječa u državnoj šumi ne može vršiti bez doznake ali je uprkos tome bez
doznake posjekao u državnoj šumi 11 stabala bukve od kojih je jedan dio konjem
odvukao kući. U ovim radnjama optuženog D.R. stoje svi bitni elementi bića
krivičnog djela šumske kradje iz čl. 324 st.1 Krivičnog zakonika koje djelo je
izvršio sa direktnim umišljajem jer je bio svjestan da se ne može vršiti sječa
u državnoj šumi bez doznake i da sječu vrši u državnoj šumi, pa ga je sud
oglasio krivim i osudio po zakonu.
Prilikom odlučivanja o vrsti i visini kazne sud je cijenio sve okolnosti koje
utiču kako na vrstu tako i na visinu kazne. Optuženi je priznao sječu 11
stabala bukve, porodičan je čovjek, otac dvoje djece i penzioner. Star je 65
godina. Nadoknadio je štetu oštećenom. Ove okolnosti sud mu je uzeo kao
olakšavajuće okolnosti. Medjutim, dosadašnji život optuženog i njegova
osudjivanost i to 5 puta što je utvrđeno iz izvoda iz KE za optuženog uzeto je
kao otežavajuća okolnost na strani optuženog. Obzirom na to sud je mišljenja
da u konkretnom slučaju a radi krivično pravne zaštite prema ovom optuženom
jedina adekvatna krivična sankcija je kazna zatvora pa je sud optuženom D.R.
izrekao kaznu zatvora u trajanju od 30 dana kojom će se po mišljenju suda
postići svrha kažnjavanja i dovoljno uticati na optuženog da više ne vrši
krivična djela. Kako je za ovo krivično djelo predvidjena i novčana kazna to
je sud optuženom izrekao i novčanu kaznu u iznosu od 200,00 eura a u smislu
čl. 39 Krivičnog zakonika CG optuženom dao rok da istu plati u roku od 3
mjeseca po pravnosnažnosti presude, smatrajući da je novčana kazna u ovom
iznosu adekvatna obzirom da je optuženi penzioner i lošeg imovnog stanja.
Shodno čl.199 i 202 ZKP-a sud je optuženog obavezao da na ime paušala plati
iznos od 27,50 € , koji iznos je odmjeren obzirom na složenost i dužinu
trajanja krivičnog postupka te imovno stanje optuženog.
Imovinsko pravnog zahtjeva nije bilo.
OSNOVNI SUD U PLJEVLJIMA , dana 08.06.2011.godine.
Zapisničar, S u d i j a,
Zora Leković Ljiljana Popović
PRAVNA POUKA:
Protiv ove presude može se izjaviti žalba u roku od 8.dana od prijema presude
Višem sudu u Bijelo Polje a preko ovog suda.
DOSTAVITI:
1 x ODT Pljevlja
1 x Optuženom