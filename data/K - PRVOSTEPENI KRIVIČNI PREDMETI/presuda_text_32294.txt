K.br.108/13
U IME CRNE GORE
Osnovni sud u Pljevljima, kao prvostepeni krivični sud po sudiji Branku
Pejoviću uz sudjelovanje zapisničara Djondović Milenke u krivičnom predmetu
protiv okrivljenog A. S. iz P., zbog krivičnog djela nedozvoljeno držanje
oružja i eksplozivnih materija iz čl.403.st.1. Krivičnog zakonika po optužnom
predlogu ODT Pljevlja Kt.br.271/13 od 31.07.2013. godine, nakon održanog
glavnog i javnog pretresa u prisustvu zamjenika ODT Pljevlja Djurović Veljka i
okrivljenog, dana 23.09.2013. godine, donio je i javno objavio
P R E S U D U
Okrivljeni A. S., JMBG ...., od oca D. i majke M. rodjena S., rodjen.....
godine u P. gdje i živi ul. S. K. bb, državljanin CG, ožejen, otac troje
djece, pismen završio srednju školu III stepen, govori srpskim jezikom,
razumije crnogorski jezik, ranije ne osudjivan.
K r i v j e
Što je:
dana 17.07.2013. godine oko 21,30 časova u mjestu "Č." MZ B. opština P.
neovlašćeno protivno članu 10a. Zakona o izmjenama i dopuna Zakona o oružju
("Sl.list CGW", br. 20/11) u svom PMV marke "Opel" reg.br. PV .... nosio
vatreno oružje - lovačku pušku marke "Bajkal" fabričkog broja 0815345952,
kalibra 12/89 mm, 12 metaka za istu i optički nišan, kada je na javnom putu
kontrolisan od strane OPS Sektora granične policije, te od okrivljenog za
privremeno oduzeto naznačeno oružje,
čime je izvršio krivično djelo nedozvoljeno držanje oružja i eksplozivnih
materija iz čl.403.st.1. Krivičnog zakonika CG,
pa mu sud na osnovu već citiranog zakonskog propisa, a primjenom članova 4, 5,
13, 15, 32, 33, 36, 42, 53. i 54. Krivičnog zakonika CG, te članova 226. i
229. ZKP CG i z r i č e
-2-
USLOVNU OSUDU
S tim da mu utvrdjuje kaznu zatvora u trajanju od 3 mjeseca (tri mjeseca) i
istovremeno odredjuje da se ista neće izvršiti ukoliko okrivljeni u roku od 1
godine ne izvrši novo krivično djelo.
Okrivljeni se obavezuje da na ime paušala plati budžetu ovog sudu iznos od
27,50 eura, a ovo u roku od 15 dana po pravnosnažnosti presude pod prijetnjom
prinudnog izvršenja.
O b r a z l o ž e n j e
Osnovno državno tužilaštvo u Pljevljima optužnim predlogom Kt.br.271/13 od
31.07.2013. godine optužilo je okrivljenog A. S. iz P. zbog krivičnog djela
nedozvoljeno držanje oružja i eksplozivnih materija iz čl.403.st.1. Krivičnog
zakonika navodeći da je okrivljeni krivično djelo izvršio na način mjesto i
vrijeme kako je to bliže opisano u izreci ove presude.
U završnoj riječi zamjenik ODT je u cjelosti ostao pri podnesenom optužnom
predlogu i predložio da sud okrivljenog oglasi krivim i osudi po zakonu.
Okrivljeni A. S. u svoju odbranu na glavnom pretresu je istakao da je dana
17.07.2013. godine bio u svom selu P. zaseok D. i cjeli dan je balirao sijeno
na svom imanju, a tu je bio i njegov brat. Dugo je godina član L. društva P. i
posjeduje lovačku pušku i ima uredno odobrenje za držanje i nošenje lovačke
puške i uredan oružni list. Kritičnog dana je sam došao iz P. u selo i lovačka
puška mu je bila u vozilu, a ovo iz razloga jer ne smije zbog djece da drži u
kući pušku pa je istu kritičnog dana ponio iz bezbedonosnih razloga sa
namjerom da istu uveče vrati za P. Negdje oko 21,30 časova njega je zaustavila
G. policija gdje su bila dvojica policajaca pa su ga pitali šta prevozi u
vozilu pa im je odmah rekao da u vozilu prevozi svoju lovačku pušku koju je
prethodno bio umotao u kombinezon koji koristi kada ide u lov. Odmah je rekao
policajcima da prevozi pušku pa im je pokazao i oružni list koji je imao kod
sebe. U puški je bilo 5 metaka u magacinu, a takodje posebno uz pušku je imao
još 7 patrona od iste puške kao i jedan optički nišan. To je bilo u jednoj
posebnoj tobici, posebno ističe da mu je poznato da je u tom periodu bio
lovostaj i da se nije smjelo ići u lov. Ističe dalje da on u tom periodu nije
išao u lov već je pušku nosio kako je već istakao iz tih razloga. Njemu je te
prilike policija oduzela i lovačku pušku i oružni list, zatim optički nišan i
patrone za pušku pa su mu izdali potvrdu o oduzimanju predmeta, a zajedno sa
policijom njihovim vozilom je sišao u P. i dao izjavu. Posebno ističe da nije
znao da nesmije nositi oružje - lovačko oružje dok je lovostaj bez posebnog
odobrenja nadležnog državnog organa MUP-a.
U završno riječi je istakao da se ne osjeća krivim da ne priznaje krivicu, pa
je na kraju svoju odgovornost ostavio sudu na slobodnu procjenu.
U dokaznom postupku sud je saslušao svjedoka D. S. i M. S., pročitao službenu
zabilješku Sektora granične policije od 17.07.2013. godine, pročitao potvrdu
UP PJ Pljevlja od 18.07.2013. godine o privremenom oduzimanju oružnog lista za
lovačku pušku od okrivljenog, izvršio uvid u potvrdu UP Sektora granične
policije Pljevlja od 17.07.2013. godine o privremenom oduzimanju lovačke puške
, 12 metaka - patrona od iste i optičkog nišana od okrivljenog i pročitao
izvještaj iz KE za okrivljenog.
Nakon provedenog dokaznog postupka i nakon ocjene svih izvedenih dokaza kako
skupa tako i pojedinačno i u njihovoj medjusobnoj povezanosti jednog sa
drugim, a imajući u vidu i odbranu okrivljenog sud je utvrdio da je okrivljeni
A. S. iz P. izvršio krivično djelo koje mu je
-3-
optužnim prdlogom ODT-a stavljeno na teret, a na način mjesto i vrijeme kako
je to bliže opisano u izreci ove presude. Ovakvu svoju odluku sud je zasnovao
na činjenicama koje slijede iz dokaza izvedenih na glavnom pretresu, kao i na
osnovu potpunog priznanja okrivljenog.
Naime, svjedoci D. S. i M. S. su jednoglasno istakli da su zaposleni u
Graničnoj policiji kao granični policajci pa su kritičnog dana vršili redovne
poslove nadzora državne granice sa Republikom BiH. U mjestu "Č." u selu P.
zaustavili su i kontrolisali jedno PMV marke "Opel" kojim je upravoljao
okrivljeni. Vizuelnim pregledom vozila ustanovili su da okrivljeni na zadnjem
sjedištu - iza vozačevog sjedišta prevozi jednu lovačku pušku koja je bila
umotana u jedan odjevni predmet, a da li je to bila jakna ili nešto drugo nisu
sigurni, uglavno usta cijevi su se vidjela jer nisu bila pokrivena. Kada su
pitali okrivljenog šta prevozi on im je objasnio da prevozi lovačku pušku, a
pregledom ustanovili su da se radi o lovčakog puški marke "Bajkal", a takodje
su utvrdili da se u istoj nalazi 5 metaka u magacinu kao i još 5 metaka u
jednoj torbici u kojoj je bio smješten i jedan optički nišan. To su oduzeli od
okrivljenog i izdali mu potvrdu o oduzimanju. Kada su pitali okrivljenog zašto
prevozi pušku, a on im je objasnio da on prevozi istu iz bezbedonosnih razloga
zbog svoje porodice koja živi u Pljevljima pa je istu donio u selo, a
okrivljeni se kretao od sela Bukovica prema selu D. gdje ima kuću i imanje i
gdje povremeno živi. Nakon oduzimanja oružja i municije okrivljenog su priveli
u Stanicu radi uzimanja izjave.
Sud je u cjelosti prihvatio iskaze ovih svjedoka koji su po mišljenju suda
objektivno svjedočili o onome što su zapazili na licu mjesta i šta su
preduzeli od službenih radnji koje su bile potrebne.
Iz službene zabilješke UP Sektora granične policije br. 282.2/13-1361 od
17.07.2013. godine se zaključuje da su svjedoci D.S. i M. S. sačinili službenu
zabilješku nakon što su okrivljenog zaustavili pronašli oružje sa municijom i
oduzeli isto.
Iz potvrde o privremenom oduzimanju oružnog lista od okrivljenog od dana
18.07.2013. godine se zaključuje da je toga dana od okrivljenog oduzet oružni
list br. 03120 za predmetnu pušku.
Iz potvrde UP Sektor granične policije Pljevlja br. 282-2/13-1362 od
17.07.2013. godine se zaključuje da je dana 17.07.2013. godine od okrivljenog
oduzeta lovačka puška marke "Bajkal", kao i 12 patrona za istu i optički nišan
za istu pušku.
Iz izvještaja iz KE za okrivljenog br. 03-245/13-4755/2 od 01.08.2013. godine
izdat od strane UP CB Pljevlja se zaključuje da okrivljeni do sada nije
osudjivan.
Kod ovakvog činjeničnog stanja na osnovu svih izvedenih dokaza, a imajući u
vidu i odbranu okrivljengo sud je utvrdio da je okrivljeni A. S. iz P. izvršio
krivično djelo koje mu je optužnim predlogom stavljeno na teret, a na način
mjesto i vrijeme kako je to bliže opisano u izreci ove presude. Naime,
nedvosmisleno je utvrdjeno da je kritičnog dana okrivljeni prevozio u svom
vozilu lovačku pušku njegovog vlasništva i to u periodu lovostaja kada je
zabranjeno bez odobrenja državnog organa - MUP-a RCG prevoziti oružje. Sam
okrivljeni priznaje da je znao da je u tom periodu lovostaj i da nije
dozvoljeno prenositi oružje bez odobrenja nadležnog organa. Okrivljeni nije
ubijedio sud da je razlog prenošenja bio bezbednost njegove porodice jer je i
na drugi način mogao porodicu obezbijediti da ne dodju u posjed oružja i
municije, medjutim, okrivljeni je izabrao uprvo ovaj način koji je zabranjen.
Dakle, nedvosmisleno je utvrdjeno da se u radnjama okrivljenog stiču svi bitni
elementi bića krivičnog djela koje mu se stavlja na teret pa ga je i oglasio
krivim i osudio po zakonu.
Prilikom odredjivanja vrste kazne i prilikom odmjeravanja njene visine sud je
u okviru opšte svrhe krivičnih sankcija cijenio i svrhu uslovne osude pa je
sud mišljenja da radi krivično
-4-
pravne zaštite protiv okrivljenog nije bilo neophodno izricati drugu vrstu
krivične sankcije osim uslovne osude jer je sud ubijedjen da će i uslovna
osuda prema okrivljenom imati kako generalnu tako i specijalnu prevenciju tako
da okrivljeni u buduće neće vršiti krivična djela. Pri tome sud je imao u vidu
niz olakšavajući okolnosti koje stoje na strani okrivljnog, a to su izuzetno
dobro držanje na sudu, ranija ne osudjivanost okrivljenog te da se radi o
porodičnom čovjeku, pa je sud na kraju mišljenja da je izrečena krivična
sankcija okrivljenom adekvatna i primjerena stepenu društvene opasnosti,
težini učinjenog djela kao i nastalim posledicama te da će se istom krivičnom
sankcijom prema okrivljenom u potpunsoti postići svrha kažnjavanja predvidjena
u članu 32. Krivičnog zakonika CG.
U smislu član 226. i 229. ZKP CG sud je obavezao okrivljenog da na ime paušala
plati ovom sudu iznos od 27,50 eura, a isti iznos sud je odredio imajući u
vidu dužinu trajanja i složenost krivičnog postupka kao i imovno stanje
okrivljenog.
Sa iznijetih razloga odlučeno je kao u izreci presude.
OSNOVNI SUD U PLJEVLJIMA
dana 23.09.2013. godine
Zapisničar,S u d i j a,
Djondović MilenkaBranko Pejović
PRAVNA POUKA: protiv ove presude dozvoljena je žalba u roku od 8 dana po
prijemu
iste Višem sudu u Bijelom Polju, a preko ovog suda.
DOSTAVLJENO:
1x ODT Pljevlja
1x okrivljenom
4x u predmet