Gž.br.12/13
Viši sud u Bijelom Polju, u vijeću sastavljenom od sudija, Ćulafić Jadranke,
kao predsjednika vijaća, Radivoja Zekovića i Vojinović Dragana, kao članova
vijeća, u pravnoj stvari tužilje M. R. iz B. P., koju zastupa punomoćnik N.
M., advokat iz B. P., a njega po zamjeničkom punomoćju advokatski pripravnik
L. M., protiv tuženog JZU D. z. – B. P., koga zastupa punomoćnik J. S.,
advokat iz B. P., a njega po zamjeničkom punomoćju advokatski pripravnik V.
J., radi isplate, odlučujući o žalbi tuženog, izjavljene protiv presude
Osnovnog suda u Bijelom Polju P.br.675/12 od 03.12.2012 godine, u sjednici
vijeća održanoj dana 13.02.2013 godine, donio je
P R E S U D U
Žalba se odbija kao neosnovana, a potvrdjuje presuda Osnovnog suda u Bijelom
Polju P.br.675/12 od 03.12.2012 godine.
O b r a z l o ž e n j e
Prvostepenom presudom odlučeno je:
"Usvaja se tužbeni zahtjev tužilje pa se obavezuje tuženi da tužilji na ime
jednokratne pomoći zbog smrti člana porodice isplati novčani iznos od 495,00€.
Obavezuje se tuženi da tužilji nadoknadi troškove postupka u iznosu od
262,50€, a sve prednje u roku od 8 dana po pravosnažnosti presude, pod
prijetnjom prinudnog izvršenja".
Protiv ove presude tuženi je blagovremeno izjavio žalbu zbog svih razloga iz
čl.366 ZPP-a. U žalbi navodi da je odredbom čl.28 Granskog kolektivnog ugovora
za zdravstvenu djelatnost jasno propisano ko su članovi uže porodice kojima
pripada pravo na naknadu, pa kako tužilja, koja je pastorka preminule, to
svojstvo nema, to je očito da je sud pobijanu presudu zasnovao na pogrešnoj
primjeni materijalnog prava. Predlog žalbe je da se pobijana presuda preinači
i odbije tužbeni zahtjev tužilje kao neosnovan.
Odgovor na žalbu nije podnijet.
Po razmatranju spisa predmeta i ocjene žalbenih navoda, ovaj sud je našao da
žalba nije osnovana.
U postupku pred prvostepenim sudom nijesu počinjene bitne povrede odredaba
parničnog postupka iz čl.367 st.2 tač.3,7 i 12 ZPP-a, na koje ovaj sud pazi po
službenoj dužnosti, a na druge povrede se žalbom odredjeno ne ukazuje.
Neosnovani su navodi žalbe u vezi pogrešno i nepotpuno utvrdjenog činjeničnog
stanja i pogrešne primjene materijalnog prava.
U postupku koji je prethodio donošenju pobijane presude je iz izvedenih dokaza
utvrdjeno, da je tužilji, koja se nalazi u radnom odnosu kod tuženog, dana
11.04.2012 godine, umrla maćeha M.T., zbog čega se tužilja zahtjevom od
17.07.2012 godine, obratila tuženom za isplatu novčane pomoći povodom smrti
člana porodice, a ovo shodno Granskom kolektivnom ugovoru za zdravstvenu
djelatnost. Dalje je utvrdjeno da je tuženi tužilji po ovom zahtjevu dostavio
pisani odgovor u kojem je naveo da se maćeha ne smatra članom uže porodice.
Takodje je utvrdjeno da je tužilja živjela u zajedničkom domaćinstvu sa svojom
maćehom T. sve do njene smrti.
Kod ovakvog stanja stvari, prvostepeni sud je pravilno primjenio materijalno
pravo kada je pozivajući se na odredbe čl.28 st.1 i st.4 Granskog kolektivnog
ugovora za zdravstvenu djelatnost (Sl.list RCG br.11/12), usvojio tužbeni
zahtjev tužilje na način bliže navedene u izreci pobijane presude. Za svoju
odluku prvostepeni sud je dao jasne i valjane razloge koje u svemu prihvata i
ovaj sud i na iste upućuje žalioca. Zato je žalbu tuženog valjalo odbiti, a
pobijanu presudu potvrditi.
Navodi žalbe tuženog da tužilja koja je pastorka preminule nema svojstvo člana
uže porodice su neprihvatljivi, sa razloga što je odredbom čl.28 st.4 Granskog
kolektivnog ugovora o zdravstvenoj djelatnosti propisano da se pod užom
porodicom, u smislu ovog ugovora smatraju bračni drug, djeca (bračna,
vanbračna, usvojena i pastorčad), braća, sestre, roditelji, usvojilac i
staratelj, iz čega proizilazi da su maćeha i očuh u odnosu na pastorčad i
obrnuto izjednačeni sa odnosom roditelja i djece, odnosno djece i roditelja, a
što znači da su isti članovi uže porodice.
Troškovi postupka su pravilno odmjereni u skladu sa odredbama čl.152 st.1 i
153 ZPP-a.
Sa iznijetih razloga odlučeno je kao u izreci ove presude primjenom odredbe
čl.382 ZPP-a.
VIŠI SUD U BIJELOM POLJU
Dana 13.02.2013 godine.
PREDSJEDNIK VIJEĆA-SUDIJA
Jadranka Ćulafić s.r.