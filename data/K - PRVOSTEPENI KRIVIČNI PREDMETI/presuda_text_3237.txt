OSNOVNI SUD U DANILOVGRADU
K.br. 165/09
Dana 17.06.2011.godine 
U IME NARODA
OSNOVNI SUD U DANILOVGRADU kao prvostepeni krivični, u vijeću sastavljenom
od sudije Vladimira Novovića, kao predsjednika vijeća i sudija porotnika
Iković Veljka i Mićanović Branka, kao članova vijeća, uz učešće Ane Ivanović
kao zapisničara, u krivičnom predmetu okrivljenog R.D. iz P., zbog krivičnih
djela nasilničko ponašanje iz čl. 399 KZ i nedozvoljeno držanje oružja i
eksplozivnih materija iz čl. 403 st. 1 KZ,   po optužnici Osnovnog državnog
tužilaštva iz P. Kt.br.1934/08 od 02.04.2009.godine, koju je na glavnom
pretresu zastupao Grujo Radonjić, zamjenik ODT-a iz P., nakon održanog glavnog
i javnog pretresa, u prisustvu zastupnika optužbe i okrivljenog, dana
16.06.2011.godine, donio je dana 17.06.2011.godine, a dana 18.06.2011. godine
javno objavio  
P R E S U D U
Okrivljeni R.D., od oca R. i majke Lj., rodjene D., rodjen ....godine u mjestu
D2. na K., sa mjestom prebivališta u P. - ul. M.P. bb (čija je adresa za
prijem pošte P. - M., ul. M.P., kod R.N.), završio osnovnu školu, državljanin
Crne Gore, penzioner, pismen, oženjen, otac dvoje djece, vojsku služio, lošeg
imovnog stanja, neosudjivan.  
Kriv je
Što je:  
1. Dana 18.11.2008.godine, oko 12,00 časova, u P., u ul. M.P. bb, vršenjem
nasilja prema drugom, drskim i bezobzirnim ponašanjem ugrozio spokojstvo
gradjana i remetio javni red i mir, na način što je bez povoda za to, fizički
napao dijete - oštećenog S.G., kojom prilikom mu je zadao više udaraca
stisnutom pesnicom u predjelu glave i tijela, nanoseći mu pri tom laku
tjelesnu povredu u vidu nagnječenja glave i oguljotine u medjulopatičnom
predjelu, nakon čega je iz kolibe uzeo lovačku pušku "bokericu" marke "Baikal"
mod.IJ-27, kal.16 mm, fab.br.02646, koju je uperio u pravcu oštećenog, nakon
čega je oštećeni pobjegao,  
- čime je počinio krivično djelo nasilničko ponašanje iz čl. 399 KZ.  
2. Dana 18.11.2008.godine, u P., u ul. M.P. bb, neovlašćeno držao vatreno
oružje i to lovačku pušku "bokericu", marke "Baikal" mod.IJ-27, kal.16 mm,
fab.br.02646, za koju nije, shodno čl.27 Zakona o oružju, posjedovao oružni
list,  
- čime je počinio krivično djelo nedozvoljeno držanje oružja i eksplozivnih
materija iz čl.403 st.1 KZ.  
Pa sud okrivljenom R.D. primjenom citiranih zakonskih propisa, te odredbi
čl.4, 5, 13, 15, 36, 42 i 48 st.1 KZ prethodno utvrdjuje:  
Za krivično djelo nasilničko ponašanje iz čl. 399 KZ kaznu zatvora u trajanju
od 6 (šest) mjeseci.  
Za krivično djelo nedozvoljeno držanje oružja i eksplozivnih materija iz
čl.403 st.1 KZ kaznu zatvora u trajanju od 3 (tri) mjeseca.  
Pa sud okrivljenom R.D. primjenom citiranih zakonskih odredbi, te čl.48, 52,
53 i 54 KZ i čl.199, 202 i 364 ZKP-a izriče  
USLOVNU OSUDU
Kojom mu utvrdjuje jedinstvenu kaznu zatvora u trajanju od 7 (sedam) mjeseci i
istovremeno odredjuje da se ista neće izvršiti ukoliko okrivljeni za vrijeme
od 2 (dvije) godine po pravosnažnosti presude ne učini novo krivično djelo.  
Dužan je okrivljeni da na ime troškova krivičnog postupka uplati ovom sudu
iznos od 272,00 eura, kao i da na ime sudskog paušala uplati ovom sudu iznos
od 30,00 eura, a sve u roku od 15 dana po pravosnažnosti presude.  
Na osnovu čl.212 st.2 ZKP-a, zakonski zastupnik maloljetnog-oštećenog S.G.,
njegova majka S.R. se radi ostvarivanja imovinsko-pravnog zahtjeva upućuje na
parnični postupak.  
Na osnovu čl. 75 st. 1  KZ od okrivljenog R.D. se trajno oduzima lovačka puška
"bokerica", marke "Baikal" mod.IJ-27, kal.16 mm, fab.br.02646.  
O b r a z l o ž e nj e
Optužnicom Osnovnog državnog tužilaštva iz P. Kt.br.1934/08 od
02.04.2009.godine, stavljeno je na teret okrivljenom R.D.u izvršenje krivičnih
djela nasilničko ponašanje iz čl. 399 KZ i nedozvoljeno držanje oružja i
eksplozivnih materija iz čl. 403 st. 1 KZ. Zastupnik optužbe je na glavnom
pretresu u završnoj riječi precizirao činjenični opis krivičnih djela iz
optužnice, na način bliže odredjen u izreci presude, dok je pravna
kvalifikacija ostala ista.  Predložio je da sud okrivljenog oglasi krivim i
osudi po zakonu.  
Okrivljeni R.D. u odbrani datoj u pretkrivičnom i istražnom postupku i na
glavnom pretresu u bitnom je naveo da je dana 18.11.2008. godine, oko 12,10
časova krenuo iz mjesne zajednice "M." u P. u pravcu  kolibe u ul. M.P. bb,
gdje je tada stanovao. Kada se približio kapiji vidio je ispred sebe tri
dječaka. Jedan od tih dječaka gadjao je kamenom njegovog psa koji se nalazio
unutar ogradjenog dvorišta. Zatim su dječaci pošli u pravcu kuće V.P. Potrčao
je za njima i ovog dječaka koji je gadjao kamenom, a za kojeg je kasnije
saznao da se preziva S., je uhvatio za rever od jakne  i povukao ga je u
pravcu dvorišta. Nakon toga je ošamario ovog dječaka u predjelu lica. Tvrdi da
mu je ovaj dječak kazao: "Nemoj čiko, ja sam operisan" na što je ovom dječaku
rekao: "Nemoj više ovo da radiš jer ću te drugi put više izbiti".Pustio je
ovog dječaka, i isti ga je u odlasku zajedno sa drugovima psovao govoreći mu
razne pogrdne riječi. Poslije desetak minuta  tvrdi da su se ova tri dječaka
vratila ispred kapije. Počeli su da ga psuju govoreći mu :"Izdadji majku ti
šiptarsku da se ovamo  obračunamo na ulicu". Kako je u ruci držao sjekiru,
kojom je lomio kosti za psa, podigao je istu, a zatim su ova tri dječaka
pobjegla. Ubrzo je došla policija i oduzela mu je lovačku pušku i dva oružna
lista izdata od SUP-a P2.  Na glavnom pretresu je pojasnio da je raseljeno
lice sa K., da je u C.G. došao 12.06.1999. godine, te da je predmetnu pušku
koju je donio sa K., uredno prijavio u CB P. u 2001. godini.  
Okrivljeni  R.D. u završnoj riječi je kazao da nije uradio ništa od onoga što
mu se savlja na teret.  
Sud je u dokaznom postupku na glavnom pretresu pročitao iskaz maloljetnog-
oštećenog S.G. sa zapisnika o saslušanju svjedoka Ki.br. 08/483 od
02.02.2009.godine i sa glavnog pretresa od 22.10.2010.godine, pročitao iskaz
zakonskog zastupnika maloljetnog-oštećenog S.G., S.R. sa glavnog pretresa od
22.10.2010.godine, saslušao maloljetnog svjedoka U.B. u prisustvu njegovog
zakonskog zastupnika U.Z., pročitao potvrdu o privremeno oduzetim predmetima
Uprave policije PJ P. Ku.br.1521/2008 od 18.11.2008.godine izdatu na ime
okrivljenog R.D., pročitao dopis Ministarstva unutrašnjih poslova i javne
uprave PJ za upravne i unutrašnje poslove P. br. 09-03/2-2220/10-12538/2 od
26.11.2010. godine, izvršio uvid u dva oružna lista izdata od strane SUP-a
P2., a na ime okrivljenog, pročitao  nalaz i mišljenje vještaka sudske
medicine prof.dr D.Č. Ki.br. 08/483 od 04.03.2009.godine i sa glavnog pretresa
od 22.11.2010.godine, pročitao  izvještaj o balističkom vještačenju br.
4199/10 od 12.11.2010.godine i izvršio uvid  u rješenje Republičkog fonda za
penzijsko i invalidsko osiguranje zaposlenih - B.- Filijala u P2. br. P.008842
od 10.11.1994. godine.  
Svjedok - maloljetni  oštećeni S.G., koji je rodjen ... godine, u iskazu datom
u istražnom postupku i na glavnom pretresu u bitnom je naveo  da je dana
18.11.2008.godine prolazio pored kuće okrivljenog R.D. kada se vraćao iz škole
zajedno sa U.B. Vidio je u dvorištu psa pa je htio da ga pomiluje kroz ogradu.
Medjutim kako je pas bio agresivan izmakao se. Zatim je na ulici primijetio
lopticu za tenis pa se sagnuo da je dohvati kao bi je bacio psu.  U momentu
kada se sagnuo  prišao mu je okrivljeni R.D. i počeo je da ga udara pesnicama
u predjelu glave i ramena. Tvrdi da ga je nakon toga okrivljeni R.D. uhvatio
desnom rukom preko desnog ramena tako da nije mogao da se pomjeri. Kazao je
R.D.u da je operisao uši i da ga ne udara. Na to mu je okrivljeni R.D. rekao
da će ga on operisati.  Poslije tih riječi  okrivljeni R.D. je ušao u
dvorište, a on je uzeo kamen i gadjao je okrivljenog. Pri tom je okrivljenog i
psovao. Nakon toga okrivljeni R.D. je ušao u kolibu, uzeo je lovačku pušku i
uperio je u  njegovom pravcu, zbog čega su on i drug pobjegli. Zbog povreda
koje je zadobio pregledan je u KC CG. Na glavnom pretresu je pojasnio da je
čuo da je nešto škljocnulo u momentu kada je okrivljeni R.D. uperio pušku u
njegovom pravcu.  
Zakonski zastupnik maloljetnog - oštećenog S.G., S.R., je navela da se
pridružuje krivičnom gonjenju protiv okrivljenog R.D. i da postavlja zahtjev
za naknadu štete.  
Svjedok - maloljetni U.B. koji je saslušan na glavnom pretresu u prisustvu
zakonskog zastupnika U.Z., u bitnom je naveo da se kritičnom prilikom zajedno
sa S.G. vraćao iz škole. Išao je u pravcu kuće, a S.G. je zaostao jedno
dvadesetak metara. Čuo je da je jedan pas počeo da laje, okrenuo se i vidio je
da se S.G. sagnuo  i da je nešto uzimao sa ulice. U tom momentu kazao je
S.G.:"Ajde požuri, moram kući da idem". Zastao je kako bi sačekao S.G.. Zatim
je vidio da je okrivljeni R.D. došao  i da je uhvatio S.G. za ruku. Pri tom je
čuo da je okrivljeni R.D. kazao S.G. : " Nemoj da mi gadješ pašče". S.G. se
otrgao  od okrivljenog R.D. i pobjegao je. Otišao je u pravcu svoje kuće, dok
je S.G. pošao u jednu ulicu koja vodi ka njegovoj kući. Prethodno je vidio i
da je okrivljeni R.D. otišao u pravcu dvorišta. Pojasnio je da nije vidio da
je okrivljeni R.D. udarao S.G.. Siguran je da okrivljeni R.D.  nikakvu pušku
nije usmjeravao u pravcu S.G..  Naveo je da je sa S.G. učio u istom odjeljenju
u osnovnoj školi, da su se prije više družili nego sada, a da mu je okrivljeni
R.D. komšija.  
Iz potvrde o privremeno oduzetim predmetima Uprave policije PJ P. Ku.br.
1521/2008 od 18.11.2008.godine izdate na ime  okrivljenog R.D., utvrdjuje se
da je od okrivljenog oduzeta predmetna lovačka puška, dvocijevka, kalibra 16
mm, fab.br. 02646 i dva oružna lista izdata od SUP-a Peć.  
Iz dopisa Ministarstva unutrašnjih poslova i javne uprave PJ za upravne i
unutrašnje poslove P. br. 09-03/2-2220/10-12538/2 od 26.11.2010. godine
utvrdjuje se da okrivljeni R.D. u Područnoj jedinici P. nema evidentirano
vatreno oružje - predmetnu lovačku pušku kal.16 mm, fab.br. 02646.  
Iz uvida u dva oružna lista izdata od strane SUP-a P., a na ime okrivljenog,
utvrdjuje se da su oba izdata za predmetnu  lovačku pušku, da je jedan izdat
10.03.1978. godine, a drugi 02.12.1983. godine.  
Iz nalaza i mišljenja vještaka sudske medicine prof.dr D.Č. Ki.br. 08/483 od
04.03.2009.godine i sa glavnog pretresa od 22.11.2010.godine, utvrdjuje se da
je maloljetni - oštećeni S.G., tada star 13 godina, pregledan  dana
18.11.2008.godine u HMP P. u 13,22 časa, te da je pregledan i u U.b. KCCG u P.
istog dana u 13,40 časova i 14,10 časova. Vještak je mišljenja da je
maloljetni-oštećeni S.G. zadobio povrede u vidu nagnječenja glave i oguljotine
u medjulopatičnom predjelu, a koje povrede u vrijeme nanošenja  pojedinačno i
zbirno se kvalifikuju kao laka tjelesna povreda. Iste  su mogle nastati
višekratnim djelovanjem tupine mehaničkog orudja, gdje spada i šaka stisnuta u
pesnicu. Na glavnom pretresu vještak je pojasnio da povrede u medicinskoj
dokumentaciji nijesu opisane  po doktrini medicinske nauke, pa se samo na
osnovu toga ne bi moglo zaključivati o vremenu njihovog nastanka, no medjutim,
kako su svi pregledi  izvršeni na dan predmetnog dogadjaja, a kako ni na
jednoj povredi  od strane ljekara nije napisano "status post" to znači da se
radilo o svježim povredama.  
Sud je cijenio nalaz i mišljenje ovog vještaka , pa je isti prihvatio kao
jasan, stručan i objektivan i dat prema pravilima struke i nauke.  
Iz izvještaja o balističkom vještačenju Uprave policije br. 4199/10 od
12.11.2010.godine, uradjenom od strane vještaka balističara ing. B.B. i M.M.
utvrdjeno je da je na vještačenje dostavljena lovačka puška "Bokerica" marke
"Baikal", mod. IJ-27, kal.16 mm, fab.br.02646. Vizuelnim pregledom i
praktičnom provjerom utvrdjeno je da je dostavljena lovačka puška
funkcionalna.  
Sud je cijenio ovaj nalaz i mišljenje, pa je isti prihvatio kao jasan, stručan
i objektivan i dat prema pravilima struke i nauke.  
Iz uvida u rješenje Republičkog fonda za penzijsko i invalidsko osiguranje
zaposlenih - Beograd- Filijala u Peći br. P.008842 od 10.11.1994. godine,
utvrdjuje se da je okrivljeni R.D. invalid prve kategorije počev od
01.07.1994. godine, zbog čega  mu je utvrdjeno pravo na invalidsku penziju.  
Sud je cijenio iskaz maloljetnog - oštećenog S.G., pa je našao da se isti
istinito, jasno i precizno izjasnio o svim činjenicama važnim za ovu krivičnu
stvar. Iskaz maloljetnog - oštećenog S.G., stoji u skladnoj vezi sa nalazom i
mišljenjem vještaka  sudske medicine prof. dr D.Č. Ki.br. 08/483 od
04.03.2009.godine i sa glavnog pretresa od 22.11.2010. godine, a u pogledu
načina i mehanizma nanošenja povreda kod maloljetnog - oštećenog. Posebno je
sud imao u vidu dio kazivanja maloljetnog - oštećenog u kojem je naveo da je
okrivljeni R.D. u njegovom pravcu uperio lovačku pušku, a koji dio iskaza
maloljetnog - oštećenog u potpunosti korespondira sa potvrdom o privremeno
oduzetim predmetima Uprave policije PJ P. Ku. br. 1521/2008  od
18.11.2008.godine izdatom na ime okrivljenog i izvještajem o balističkom
vještačenju br. 4199/10 od 12.11.2010.godine, iz kojih dokaza proizilazi da je
od okrivljenog upravo oduzeta lovačka puška. Za sud poseban značaj ima
činjenica da je maloljetni - oštećeni u iskazu naveo da je puška okrivljenog
bila lovačka, jer kako bi maloljetni - oštećeni mogao znati vrstu puške
ukoliko je zaista nije vidio.  
Sud je cijenio iskaz maloljetnog svjedoka U.B., pa isti nije prihvatio iz
razloga jer je u suprotnosti sa nalazom i mišljenjem vještaka sudske medicine
prof. dr D.Č. Ki.br. 08/483 od 04.03.2009.godine i sa glavnog pretresa od
22.11.2010. godine, i iskazom maloljetnog-oštećenog S.G.. Naime, svjedok U.B.
u iskazu je naveo da je okrivljeni R.D. samo uhvatio maloljetnog-oštećenog
S.G. za ruku, a iz nalaza i mišljenja vještaka sudske medicine prof. dr D.Č.
se utvrđuje da je maloljetni-oštećeni kritičnom prilikom zadobio laku tjelesnu
povredu u vidu nagnječenja glave i oguljotine u međulopatičnom predjelu, koje
povrede su nastale višekratnim djelovanjem tupine mehaničkog oruđa gdje spada
i šaka stisnuta u pesnicu. Takođe sud nije prihvatio iskaz ovog svjedoka u
dijelu da okrivljeni R.D. nikakvu pušku nije usmjeravao u pravcu maloljetnog-
oštećenog S.G., a iz razloga što je u tom pravcu punu vjeru poklonio iskazu
maloljetnog-oštećenog S.G., koji se na jasan način izjasnio o tome da je
okrivljeni u njegovom pravcu usmjerio lovačku pušku, koja je okrivljenom i
oduzeta.  
Nakon savjesne i brižljive ocjene provedenih dokaza pojedinačno i u njihovoj
medjusobnoj vezi i odbrane okrivljenog R.D., sud je utvrdio da je okrivljeni
počinio krivična djela nasilničko ponašanje iz čl.399 KZ i nedozvoljeno
držanje oružja i eksplozivnih materija iz čl.403 st.1 KZ, a na način, mjesto i
vrijeme kako je to predstavljeno u izreci presude.  
Iz iskaza maloljetnog-oštećenog S.G., rođenog ...godine, iz istražnog postupka
i sa glavnog pretresa se utvrđuje da se dana 18.11.2008.godine, kada je imao
navršenih ... godina, dakle kada je bio dijete, vraćao iz škole prolazeći
pored kolibe gdje je živio okrivljeni R.D.. Kada se sagnuo da dohvati lopticu
za tenis, koju je želio da baci psu, koji se nalazio u ograđenom dvorištu,
prišao mu je okrivljeni R.D. i zadao mu je više udaraca stisnutom pesnicom u
predjelu glave i tijela. U tom pravcu iskaz maloljetnog – oštećenog S.G. ima
potpunu podršku u nalazu i mišljenju vještaka sudske medicine prof. dr D.Č.
Ki.br.08/483 od 04.03.2009. godine i sa glavnog pretresa od 22.11.2010.
godine, iz kojeg se utvrđuje da je oštećeni S.G. kritičnom prilikom zadobio
laku tjelesnu povredu u vidu nagnječenja glave i oguljotine u međulopatičnom
predjelu, a koja je nastala višekratnim djelovanjem tupine mehaničkog oruđa,
gdje spada i šaka stisnuta u pesnicu. Dalje se iz iskaza maloljetnog-oštećenog
S.G. utvrđuje da je okrivljeni R.D., nakon molbe maloljetnog-oštećenog S.G. da
ga ne udara, ušao u  dvorište, te da je maloljetni-oštećeni kamenom gađao
okrivljenog i pri tom ga opsovao, da bi okrivljeni iz kolibe uzeo lovačku
pušku i uperio je u pravcu maloljetnog oštećenog. Kada je to vidio maloljetni-
oštećeni je pobjegao. Da se radilo o vatrenom oružju-ispravnoj lovačkoj pušci
„bokerici“ marke „Baikal“ mod.IJ-27, kal 16mm, fab.br.02646, sud je utvrdio iz
potvrde o privremeno oduzetim predmetima Uprave policije PJ P. Ku br.1521/2008
od 18.11.2008.godine i izvještaja o balističkom vještačenju br. 4199/10 od
12.11.2010.godine.  
Okrivljeni u odbrani datoj u pretkrivičnom i istražnom postupku i na glavnom
pretresu nije sporio činjenicu da je predmetni događaj bio dana 18.11.2008.
godine oko 12 časova, u ulici M.P. bb. u P., te da posjeduje predmetnu lovačku
pušku.  
Okrivljeni se branio da je maloljetnog-oštećenog S.G. samo jednom ošamario u
predjelu lica i to zbog toga što je ovaj gađao kamenom njegovog psa, da je
naknadno u ruci držao sjekiru, a ne lovačku pušku. Ovakva odbrana okrivljenog
u potpunosti je obesnažena nalazom i mišljenjem vještaka sudske medicine prof.
dr D.Č. Ki.br.08/483 od 04.03.2009. godine i sa glavnog pretresa od
22.11.2010. godine i iskazom maloljetnog-oštećenog S.G.. Okrivljeni je u
odbrani neistinito tvrdio da je lovačku pušku koju je kao raseljeno lice donio
sa K. 12.06.1999. godine, uredno prijavio u CB P. u 2001. godini, jer je iz
dopisa Ministarstva unutrašnjih poslova i javne uprave PJ za upravne i
unutrašnje poslove P. br. 09-03/2-2220/10-12538/2 od 26.11.2010. godine,
utvrdjeno da okrivljeni R.D. u Područnoj jedinici P. nema evidentirano vatreno
oružje - predmetnu lovačku pušku kal.16 mm, fab.br. 02646.  
Krivično djelo nasilničko ponašanje iz čl.399 KZ čini onaj ko grubim
vrijedjanjem ili zlostavljanjem drugog, vršenjem nasilja prema drugom,
izazivanjem tuče ili drskim ili bezobzirnim ponašanjem ugrozi spokojstvo
gradjana ili remeti javni red i mir, ukoliko je to izvršeno u grupi ili je
nekom licu nanesena laka tjelesna povreda ili je došlo do teškog ponižavanja
gradjana. Okrivljeni R.D. je vršio nasilje  prema drugom, prema djetetu
oštećenom S.G. i drskim i bezobzirnim  ponašanjem ugrozio je spokojstvo
gradjana i remetio je javni red i mir pri čemu  je oštećenom nanijeta i laka
tjelesna povreda. U konkretnom slučaju, a kako je to činjenično utvrdjeno,
okrivljeni R.D. je bez povoda za to na javnom mjestu u ulici M.P. bb., u P.,
izvršio napad na tjelesni integritet oštećenog-djeteta tako što ga je više
puta udario stisnutom pesnicom u predjelu glave i tijela, nanoseći mu laku
tjelesnu povredu, da bi potom siledžijski se ponašajući uperio i pušku u
pravcu oštećenog.Takvo njegovo ponašanje imalo je elemente vršenja nasilja
prema drugom, bilo je drsko i bezobzirno i njime je ugroženo spokojsto
gradjana i remećen je javni red i mir, a pri tom je oštećenom nanijeta laka
tjelesna povreda. Zbog toga se u radnjama okrivljenog stiču svi bitni elementi
bića krivičnog djela nasilničko ponašanje iz čl. 399 KZ.  
Sud je djelimično precizirao činjenični opis krivičnog djela nasilničko
ponašanje iz čl.399 KZ, obzirom da je takvo preciziranje proizašlo iz
činjenica utvrdjenih u dokaznom postupku i to tako što je u osmom redu umjesto
riječi "kuće" stavio riječ "kolibe", ne povređujući pri tom objektivni
identitet optužnog akta.  
Okrivljeni je prigovorio nalazu i mišljenju vještaka sudske medicine prof. dr
D.Č. Ki.br.08/483 od 4.03.2009. godine i sa glavnog pretresa od 22.11.2010.
godine u pogledu mehanizma nastanka povreda kod maloljetnog-oštećenog S.G., a
koji prigovor ne stoji obzirom da se vještak jasno i precizno izjasnio u tom
pravcu.  
Članom 27 Zakona o oružju propisano je da se oružni list izdaje za držanje ili
za držanje i nošenje oružja.  
Krivično djelo nedozvoljeno držanje oružja i eksplozivnih materija iz čl.403
st.1 KZ, čini onaj ko neovlašćeno izradjuje, prodaje, nabavlja, vrši razmjenu,
nosi ili drži vatreno oružje, municiju ili eksplozivne materije. U konkretnom
slučaju okrivljeni R.D. je postupajući suprotno čl. 27 Zakona o oružju
neovlašćeno držao vatreno oružje i to ispravnu lovačku pušku „bokericu“ marke
„Baikal“ mod.IJ-27, kal 16mm, fab.br.02646, a da za to nije imao oružni list
Ministarstva unutrašnjih poslova i javne uprave Crne Gore. Zbog toga su se u
radnjama okrivljenog stekla i sva bitna obilježja krivičnog djela nedozvoljeno
držanje oružja i eksplozivnih materija iz čl.403 st.1 KZ.  
Sud je imao u vidu da je za predmetnu pušku okrivljeni imao dva oružna lista
izdata od SUP-a Peć, ali takva činjenica, kod nepostojanja oružnog lista
izdatog od strane nadležnog crnogorskog organa, te neprijavljivanja predmetnog
vatrenog oružja nadležnim crnogorskim organima nije bila od uticaja na
drugačije presuđenje u ovoj krivičnoj stvari. Naime, okrivljeni je svakako bio
upoznat sa činjenicom obavezne prijave oružja jer je to bilo oglašavano u svim
sredstvima javnog informisanja u državi Crnoj Gori.  
Cijeneći psihički odnos okrivljenog R.D. prema krivičnim djelima nasilničko
ponašanje iz čl.399 KZ i nedozvoljeno držanje oružja i eksplozivnih materija
iz čl.403 st.1 KZ, sud je našao da je isti postupao sa direktnim umišljajem.
Naime, okrivljeni je bio svjestan svojih djela i htio je njihova izvršenja.  
Zastupnik optužbe je na glavnom pretresu  odustao od predloga  da se u
dokaznom postupku čitaju službena zabilješka Uprave policije PJ P. Ku.br.
1521/2008 od 19.11.2008.godine i izvještaj o vještačenju  br. 3036/08 od
23.01.2009.godine, kao i da se pribavlja i čita izvod iz kaznene evidencije za
okrivljenog, a pri tom je učinio i nespornim  njegovu raniju neosudjivanost.  
Sud je odbio predloge okrivljenog da se u dokaznom postupku pročita fotokopija
iz dnevnih novina "Dan" od 19.11.2008.godine, da se od Osnovne škole "V.N."
pribavlja izvještaj o tome da li je maloljetni S.G. bio dana 19.11.2008.godine
u školi, te da se u svojstvu svjedoka saslušavaju R.S., Ž.R. i maloljetni
R.S.2, i to svjedok R.S. na okolnosti novinskog teksta, svjedok Ž.R. na
okolnosti njegovog dolaska kod porodice oštećenog, a maloljetni R.S.2 na
okolnosti razgovora sa maloljetnim oštećenim, a iz razloga  što je činjenično
stanje u ovoj krivičnoj stvari bilo u dovoljnoj mjeri utvrdjeno, a provodjenje
ovih dokaza vodilo je nepotrebnom odugovlačenju postupka.  
Sud je prilikom odlučivanja o vrsti i visini krivične sankcije za okrivljenog
R.D., imao u vidu sve okolnosti na njegovoj strani, koje su značajne za izbor
i visinu u smislu čl.42 KZ, pa je od olakšavajućih okolnosti na strani
okrivljenog našao da se radi o starijem licu (rođen je ...godine), da je
oženjen, otac dvoje djece, da nije osudjivan, te da se radi o invalidu prve
kategorije, što je utvrdjeno iz Rješenja Republičkog fonda za penzijsko i
invalidsko osiguranje zaposlenih - Beograd- Filijala u Peći br. P.008842 od
10.11.1994. godine, dok otežavajućih okolnosti nije bilo.  
Okrivljenom R.D.u sud je za krivično djelo nasilničko ponašanje iz čl.399 KZ
prethodno utvrdio kaznu zatvora u trajanju od 6 (šest) mjeseci, a za krivično
djelo nedozvoljeno držanje oružja i eksplozivnih materija iz čl.403 st.1 KZ
prethodno mu je utvrdio kaznu zatvora u trajanju od 3 (tri) mjeseca, a sve u
smislu čl.48 st.1 KZ, pa je okrivljenom primjenom čl.48, 52, 53 i 54 KZ
izrekao uslovnu osudu kojom mu je utvrdio jedinstvenu kaznu zatvora u trajanju
od 7 (sedam) mjeseci i istovremeno odredio rok provjeravanja od 2 (dvije)
godine, odnosno da se utvrdjena kazna neće izvršiti ako okrivljeni za 2
(dvije) godine po pravosnažnosti presude ne izvrši novo krivično djelo. Sud je
našao da se u konkretnom slučaju, a imajući u vidu naprijed navedene
olakšavajuće okolnosti, može očekivati da će se upozorenjem, uz prijetnju
kaznom, uticati na okrivljenog  da ubuduće ne vrši krivična djela, te da nije
nužno da se kazna primijeni radi krivično-pravne zaštite, pa sud nalazi da će
se u konkretnom slučaju ovakvom uslovnom osudom u potpunosti ostvariti svrha
izricanja ove krivične sankcije iz čl.52 KZ u okviru opšte svrhe izricanja
krivičnih sankcija iz čl.4 st.2 KZ.  
Na osnovu čl. 199. i 202 ZKP-a okrivljeni R.D. je obavezan da na ime troškova
krivičnog postupka uplati ovom sudu iznos od 272,00 eura, koji troškovi se
odnose na ime nagrada odmjerenih vještaku sudske medicine prof. dr D.Č. u
iznosu od 159,50 eura i na ime nagrade odmjerene braniocu po službenoj
dužnosti okrivljenog u pretkrivičnom postupku advokatu V.R. u iznosu od 112,50
eura, kao i da plati na ime sudskog paušala iznos od 30,00 eura, koji paušal
je odredjen shodno složenosti i trajanju postupka uz ocjenu imovinskih prilika
okrivljenog, a sve u roku od 15 dana po pravosnažnosti presude.  
Shodno čl.212 st.2 ZKP-a, sud je zakonskog zastupnika maloljetnog-oštećenog
S.G., njegovu majku S.R. radi ostvarivanja imovinsko-pravnog zahtjeva uputio
na parnični postupak, jer podaci krivičnog postupka nijesu pružali pouzdan
osnov ni za potpuno ni za djelimično presuđenje, a pribavljanje istih vodilo
je nepotrebnom odugovlačenju postupka.  
Mjera bezbjednosti trajnog oduzimanja predmeta-lovačke puške "bokerica", marke
"Baikal" mod.IJ-27, kal.16 mm, fab.br.02646 izrečena je na osnovu čl.75 st.1
KZ, jer se radi o predmetu upotrijebljenom za izvršenje krivičnog djela, a u
svojini je okrivljenog.  
Na osnovu izloženog, a primjenom čl 364 ZKP-a,odlučeno je kao u izreci.  
ZAPISNIČAR,
PREDSJEDNIK VIJEĆA-SUDIJA, 
Ana Ivanović, s.r
Vladimir Novović, s.r  
PRAVNA POUKA  : Protiv ove presude može se izjaviti žalba u
roku od 15 dana od dana prijema pismenog otpravka Višem sudu u Podgorici, a
preko ovog suda.  
Za ta č nost otpravka
Upravitelj sudske pisarnice
Ratimir Brajović 