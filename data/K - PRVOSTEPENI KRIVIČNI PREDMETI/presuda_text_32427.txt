K.br.128/13
U IME CRNE GORE
Osnovni sud u Pljevljima kao prvostepeni krivični sud po sudiji Branku
Pejoviću, uz sudjelovanje zapisničara Đondović Milenke u krivičnom predmetu
protiv okrivljenog Aćimović Dobrila iz Pljevalja, zbog krivičnog djela nasilje
u porodici ili porodičnoj zajednici iz čl. 220 st. 2 u vezi st. 1 Krivičog
zakonika CG, po optužnom predlogu ODT Pljevlja Kt.br.317/13 od
20.09.2013.godine, nakon održanog glavnog i javnog pretresa u prisustvu
zamjenika ODT Pljevlja Đurović Veljka i oštećenih A. M. i A. J. iz P., a u
odsutnosti uredno pozvanog okrivljenog, dana 24.10.2013.godine, donio je i
javno objavio
P R E S U D U
Okrivljeni A. D., JMBG ...., od oca Đ. i majke M. rođ. T., rođen ....godine u
mjestu M. K., opština P. gdje i živi, državljanin CG, govori Crnogorskim
jezikom, pismen, završio osnovnu školu, oženjen, otac troje djece, po
zanimanju poljoprivrednik, živi od poljoprivrede ranije neosuđivan,
K r i v j e
Što je:
Dana 15.09.2013.godine oko 18,00 časova ispred porodične kuće u mjestu M. K.,
opština P., primjenom grubog nasilja narušio tjelesni integritet snahi A. M. i
supruzi A. J., članovima svoje porodice, na način što je oštećenoj A. M.
uputio psovke i uvrede govoreći: "kurvo, jebem ti majku", a zatim oštećenu M.
udario rukom u predjelu glave od kog udarca je oštećena pala na zemlju, nakon
čega je okrivljeni oštećenu udario dva puta nogom u predjelu leđa i zadnjice,
pa kada je oštećena A. J. prišla da spriječi okrivljenog da dalje ne udara
oštećenu M., okrivljeni je uputio niz uvreda oštećenoj J., da bi nakon kraćeg
vremena okrivljeni drvenom motkom, sredstvom podobnim da tijelo teško
povrijedi ili zdravlje teško naruši udario oštećenu J. u predjelu lijeve ruke
i leđa, nanijevši oštećenima lake tjelesne povrede i to: A. M. laku tjelesnu
povredu, vrat bolan na pokrete i palpaciju i palpatorna bolna osjetljivost u
donjem dijelu leđa, a oštećenoj A. J. lake tjelesne povrede, kontuziju lijeve
nadlaktice i podlaktice sa površnom oguljotinom kože i krvnim podlivom i
kontuziju zadnje strane grudnog koša,-
čime je izvršio krivično djelo nasilje u porodici ili porodičnoj zajednici iz
čl. 220 st.2 u vezi st. 1 Krivičnog zakonika CG.
Pa ga sud na osnovu već citiranog Zakonskog propisa a primjenom članova 4, 5,
13, 15, 32, 33, 36, 42, 45 i 46 Krivičnog zakonika CG te članova 226 i 229 ZKP
CG.
-2-
O S U Đ U J E
Na kaznu zatvora u trajanju od 30 (trideset) dana.
Okrivljeni se obavezuje da na ime troškova vođenja krivičnog postupka plati
ovom sudu iznos od 60,50 €, a na ime paušala iznos od 27,50 €.
Troškove krivičnog postupka i paušal okrivljeni će platiti ovom sudu u roku od
15 dana po pravnosnažnosti presude pod prijetnjom prinudnog izvršenja.
O b r a z l o ž e nj e
Osnovno državno tužilaštvo u Pljevljima optužnim predlogom Kt.br.317/13 od
20.09.2013.godine optužilo je okrivljenog A. D. iz sela M. K., zbog krivičnog
djela nasilje u porodici ili porodičnoj zajednici iz čl. 220 st. 2 u vezi st.
1 Krivičnog zakonika CG, navodeći da je okrivljeni krivično djelo izvršio na
način, mjesto i vrijeme kako je to bliže opisano u izreci ove presude. U
završnoj riječi zamjenik ODT-a je u cjelosti ostao pri podnesenom optužnom
predlogu i predložio da sud okrivljenog oglasi krivim i osudi po zakonu.
Današnji glavni pretres je održan u odsutnosti uredno pozvanog okrivljenog.
Oštećene A. M. i A. J. u završnoj riječi su se pridružile krivičnom gonjenju
protiv okrivljenog, a imovinsko pravni zahtjev nisu istakle.
Okrivljeni A. D. u svoju odbranu na zapisniku ODT Pljevlja od dana
16.09.2013.godine je istakao da živi u mjestu M. K., i gdje posjeduje staru
kuću, a pored iste je napravio i novu kuću u kojoj živi njegov najstariji sin
M. sa suprugom M. i dvoje djece. U toj novoj kući je za sebe zadržao malu sobu
i istu on koristi, međutim u poslednje vrijeme sin i snaha mu ne dozvoljavaju
da istu sobu koristi i često dolazi do svađe. Iz tih razloga ponekad i
konzumira alkohol, mada dnevno popije svega dvije - tri čašice rakije.
Dana 15.09.2013.godine u večernjim časovima motornom šegom je šegao drva
ispred nove kuće, a tu ispred kuće je bila i njegova snaha - oštećena M. i
njegova supruga-oštećena J. i između njih nije bilo nikakve svađe ni prepirke
niti je on iste napadao niti bilo čime povrijedio. Dalje ističe da nisu tačni
navodi da je on snahu M. i sprugu J. tukao niti udarao nogama niti bilo kakvim
predmetom. Dok je šegao drva ispred kuće nikoga u blizini nije bilo osim njega
i oštećenih. Zbog čega su ga one prijavile da ih je navodno tukao on ne zna, a
sa njima je u lošim odnosima. Dalje dodaje da kritičnog dana A. S. nije
dolazio njegovoj kući, a S. kuća je od njegove kuće udaljena od 20 do 30
metara kao ni A. M. čija kuća je udaljena od kuće okrivljenog oko 10 metara.
Posebno ističe da kritičnog dana u naznačeno vrijeme nije bio u alkoholisanom
stanju i nakon što je završio sa šeganjem drva otišao je u ljetnju šupu koja
služi kao ljetnja kuhinja. Dalje ističe da u svoju odbranu ne želi više ništa
da kaže samo traži da mu oštećene dozvole i omoguće da koristi svoju malu sobu
u svojoj kući.
U dokaznom postupku sud je saslušao oštećene A. M. i A. J., saslušao svjedoke
A. S. i A. M., pročitao zapisnik ODT Pljevlja sa nalazom i mišljenjem vještaka
hirurga dr. P. M.od dana 19.09.2013.godine, pročitao izvještaje ljekara O.
bolnice P. br. 4101 od 16.09.2013.godine o povredama za oštećenu A. J.,
pročitao zapisnik ljekara za HMP od 15.09.2013.godine o
-2-
povredama za oštećenu A. M. i pročitao izvještaj iz KE za okrivljenog izdat od
strane UP CB Pljevlja br.03-245/13-8828/2 od 25.09.2013.godine.
Nakon provedenog dokaznog postupka i nakon ocjene svih izvedenih dokaza sud je
utvrdio da je okrivljeni A. D. izvršio krivično djelo koje mu je optužnim
predlogom ODT-a stavljeno na teret, a na način mjesto i vrijeme kako je to
bliže opisano u izreci ove presude. Ovakvu svoju odluku sud je zasnovao na
činjenicama koje slijede iz dokaza izvedenih na glavnom pretresu.
Sud je u cjelosti odbacio odbranu okrivljenog jer je sud mišljenja da je
okrivljeni svoju odbranu dao negirajući izvršenje krivičnog djela sa namjerom
da izbjegne krivičnu odgovornost, i njegova odbrana je u potpunosti
devalvirana iskazima oštećenih A. M. i A. J., iskazom svjedoka A. S., nalazom
i mišljenjem vještaka hirurga dr. P. M., kao i ljekarskim uvjerenjima za obje
oštećene.
Naime, svjedok - oštećena A. M. je na glavnom pretresu istakla kao u svom
iskazu datom na zapisnik ODT Pljevlja, da već više od dvije godine sa suprugom
i dvoje djece žive u selu M. K., i da pored njihove porodične kuće se nalazi i
stara kuća u kojoj živi njen svekar - okrivljeni A. D. Iako žive u dvije kuće
praktično oni su jedna porodica jer je okrivljeni skoro stalno kod njih. U
poslednje vrijeme okrivljeni stalno konzumira alkohol te je više puta nju i
njenog supruga M. maltretirao, vrijeđao ali ga nisu prijavljivali policiji iz
razloga što ih je bilo sramota, a nadajući se da će prekinuti sa psovkama i
uvredama.
Dana 15.09.2013.godine oko 18,00 časova nalazila se ispred kuće sa svekrvom -
oštećenom J. i dok je cijepala drva pred kuću je došao stric njenog supruga A.
S. i sjeo pored njih. Okrivljeni je pošao u podrum kuće i kako je isti bio
zaključan oštećenoj J. je rekao da mu dadne kuljuč i zašto je podrum
zaključan, a oštećena J. ga je pitala đe je njegov ključ, pri čemu je
okrivljeni počeo da psuje i nju i oštećenu Jovanku govoreći im da su kurve i
nazivao ih je raznim uvredljivim riječima. Ona je odmah otišla pozvala muža, a
poslije nekoliko minuta vratila se kući i okrivljenog i oštećenu J. je zatekla
ispred kuće. Tražio joj je ključ od nove kuće pa mu ona nije dala jer je kuća
bila otvorena pa je okrivljeni njoj prišao i otvorenom šakom je udario u
predjelu lijeve strane lica, od kojeg udarca je pala na zemlju i dok se
nalazila na zemlji okrivljeni ju je najmanje dva puta nogom udario u predjelu
leđa-donjeg dijela kičme, pa je tada pritrčala njena svekrva-oštećena Jovanka
i okrivljenog odgurala od nje. od ovih udaraca ona je zadobila tjelesne
povrede i osjećala bolove u predjelu glave i leđa, te ju je odmah stric njenog
supruga A. M. kolima dovezao u HMP radi ukazivanja ljekarske pomoći, gdje je
dobila i izvještaj o zadobijenim povredama. Ovakvo ponašanje okrivljeni
ispoljava uvijek kada je u alkoholisanom stanju i uvijek ih psuje i vrijeđa i
govori im da izađu iz kuće jer je navodno on kuću pravio. Posebno ističe da je
pretrpjela povrede i osjetila veliki strah od okrivljenog. Dok je okrivljeni
udarao oštećenu tu je u blizini bila prisutna i njena svekrva - oštećena
Jovanka koja joj je rekla da je vidjela kako ju je okrivljeni tukao, a kasnije
je došao i A. S. i S. je spriječio okrivljenog da je dalje ne napada i udara.
Svjedok-oštećena A. J. je takođe istakla da je kritičnog dana bila u selu te
da je vidjela kada je okrivljeni udario šakom oštećenu M. u predjelu glave od
kog udarca je M. pala, a predhodno ju je psovao govoreći joj "kurvo, jebem ti
majku" i još niz drugih uvreda. Ističe da je bila udaljena od njih nekih 10
metara i vidjela je da kada je M. pala na zemlju da ju je okrivljeni
-4-
nekoliko puta udario nogama u predjelu leđa i zadnjice. Zatim je prišla ona sa
namjerom da zaštiti M. i gurala okrivljenog da je ne tuče. Tu niko nije bio
prisutan osim njih troje, ali je nakon toga prišao i A. S. koji je sigurno čuo
možda i vidio šta se sve dešavalo pa je i on sprečavao okrivljenog da više ne
tuče M. za svo ovo vrijeme M. je ležala na zemlji, pa su zovnuli A. M. i
pomogli mu da M. stavi u vozilo i odveze u H. službu u P. Nakon pet minuta od
događaja okrivljeni je pošto je S. pošao svojoj kući, uzeo neku drvenu motku i
istom je udario dva - tri puta u predjelu ruku i leđa. Čim je zadobila ove
povrede počela je da bježi sa mlađim unukom dozivajući S. da je brani od
okrivljenog. S. je bio udaljen desetak metara od njih, odmah pritrčao njoj da
je zaštiti i stao ispred okrivljenog, a okrivljeni je i dalje držao drvenu
motku. Nakon ovoga ona je utrčala u S. kuću, a okrivljeni je pošao za njom i
htio i on da uđe u S. kuću ali mu to nisu dozvolili S. i njegova supruga J.
Kritične večeri je ostala u kući kod S. negdje sve do 23,00 časa dok iz P.
nije došao njen sin M. pa je kasnije sa M. otišla u njegovu kuću gdje je i
prenoćila, a čula je da je okrivljeni i dalje oko kuće psovao i galamio.
Sjutri dan se u prijepodnevnim časovima javila ljekaru radi ukazivanja pomoći.
Posebno ističe da ovo nije prvi put da nju okrivljeni tuče, ali ga nisu
prijavljivali policiji do ovog puta. Međutim, sada je okrivljeni skoro stalno
u alkoholisanom stanju, agresivan je i više ne mogu da trpe nasilje koje čini
nad njima pa su ga iz tog razloga i prijavili policiji.
Obje oštećene u završnoj riječi su istakle da se pridružuju krivičnom gonjenju
protiv okrivljenog.
Sud je u cjelosti prihvatio iskaze obje oštećene smatrajući da su oštećene
objektivno svjedočile i njihovi iskazi nisu devalvirani nijednim dokazom, a
nasuprot tome svjedok Aćimović Stevo je u potpunosti potvrdio njihove iskaze.
Svjedok A. S. je istakao da živi u selu M. K. i da je dana 15.09.2013.godine
bio kod svoje kuće kada je u jednom momentu čuo zapomaganje oštećene A. J.
supruge okrivljenog i ista je govorila "aj pomagaj ubi me D.". On je potrčao i
došao u blizinu njihove kuće pored jednog drvljanika i zatekao okrivljenog
kako sa jednom motkom tuče oštećenu A. J. u predjelu glave i leđa. Prilikom
prilaska vidio je da oštećena A. M. leži na zemlji i po njemu nije davala
znake života i on je pomislio da je mrtva. Pritrčao je i od okrivljenog oduzeo
tu drvenu motku, a okrivljeni je nakon toga uzeo drugu motku i pošao put
oštećene J. da je opet tuče. Tu su mu na brzinu ispričali da je predhodno
okrivljeni pesnicama izudarao oštećenu A. M. i kada je pala na zemlju da ju je
nogama izudarao u predjelu kičme, pa je iz tog razloga izgubila svijest. On je
odmah pozvao njegovog bratića A. M. da oštećenu M. vozi ljekaru pa je isti
došao kolima, stavili su je u kola i odvezli u bolnicu. takođe ističe da je
okrivljeni u više navrata hrastovim trupcima gađao u pravcu oštećene A. J. kao
i njega, ali srećom nije ih pogodio tim trupcima, inače bi se po njih sve
veoma loše završilo jer se radi o veoma velikim i teškim hrastovim trupcima.
Sud je u cjelosti prihvatio iskaz ovog svjedoka u čije svjedočenje je sud
siguran, a navodi iz njegovog svjedočenja se uklapaju u iskaze obje oštećene.
Svjedok A. M. je istakao da je kritičnog dana bio kod svoje kuće i jednog
momenta ga je pozvala oštećena A. J. da dođe, a kuće su im blizu od 10 do 15
metara, pa je i došao i oštećena J. mu je rekla da vozi doktoru oštećenu A. M.
On je u kola zajedno sa A. S. stavio oštećenu A. M. i odvezli su je kod
ljekara. Njemu nije poznato ništa zbog čega je M. pala niti šta se predhodno
-5-
dešavalo. Primijetio je okrivljenog da je bio u blizini i u jako pijanom
stanju. Drugo mu ništa nije pčoznato za ovaj događaj.
Sud je samo djelimično prihvatio iskaz ovog svjedoka jer je iz njegovog iskaza
sud utvrdio da je oštećena A. M. bila povrijeđena, te da ju je on odvezao u H.
službu, te da je u blizini vidio okrivljenog u jako pijanom stanju. Dio
svjedočenja gdje svjedok ističe da predhodno ništa nije čuo niti vidio, niti
zna zbog čega je M. povrijeđena sud je odbacio jer je očigledno da svjedok
nije htio da svjedoči na te činjenice iako je njegova kuća udaljena od kuće
okrivljenog i oštećenih svega od 10 do 15 metara, i po mišljenju suda svjedok
je morao predhodno sve čuti i vidjeti.
Vještak hirurg dr. P. M. je u svom nalazu i mišljenju istakao da je iz
medicinske dokumentacije za obje oštećene utvrdio da je oštećena A. J.
zadobila kontuziju lijeve nadlaktice i podlaktice sa površnom oguljotinom kože
i krvnim podlivom, zatim kontuziju zadnje strane grudnog koša. Vještak ističe
da se radi o lakim tjelesnim povredama koje su nanesene sa najmanje dva
udarca, tupom silom - tupim tvrdim predmetom uzdužnog oblika (moguće letva,
šipka, štap, tojaga i sl.) po lijevoj nadlaktici i podlaktici i po zadnjoj
strani grudnog koša. Što se tiče oštećene A. M. kod nje su konstatovane
povrede crvenilo u licu, vrat bolan na pokrete i palpaciju i palpatorna bolna
osjetljivost u donjem dijelu leđa. Vještak daje mišljenje da se radi o lakim
tjelesnim povredama koje nisu vidne, ali su osjetljive na pipanje i na
pokrete. Moguće je da je oštećena dobila udarce blagog inteziteta koji nisu
ostavili trag, pa se u ovom slučaju radi o lakim tjelesnim povredama kod
oštećene.
Sud je u cjelosti prihvatio nalaz i mišljenje ovog vještaka koji se uklapa u
iskaze oštećenih i saslušanih svjedoka i njegov nalaz je sud prihvatio u
cjelosti kao objektivan i stručan, a inače radi se o stalnom sudskom vještaku.
Iz izvještaja ljekara specijaliste za oštećenu A. J. se zaključuje da je ista
pregledana od strane ljekara specijaliste dana 16.09.2013.godine, te da su joj
konstatovane povrede, a iz izvještaja ljekara iz HMP za oštećenu A. M. se
zaključuje da je oštećena kritičnog dana pregledana od strane ljekara HMP i da
su joj konstatovane povrede u izvještaju.
Iz izvještaja iz KE za okrivljenog sud je zaključio da okrivljeni ranije nije
osuđivan.
Kod ovakvog činjeničnog stanja na osnovu svih izvedenih dokaza sud je utvrdio
da je okrivljeni A. D. iz P., izvršio krivično djelo koje mu se stavlja na
teret na način mjesto i vrijeme kako je to bliže opisano u izreci ove presude.
Dakle, utvrđeno je da su obje oštećene članovi porodice okrivljenog, s tim što
mu je oštećena A. M. snaha, a
oštećena A. J. supruga. Dalje je utvrđeno da je okrivljeni nad oštećenim
primijenio grubo nasilje i narušio im tjelesni i duševni integritet na način
što ih je predhodno psovao i izgovarao im razne uvrede u smislu "kurvo, jebem
ti majku", zatim ih izudarao i to oštećenu M. rukama i nogama po glavi, leđima
i zadnjici, a oštećenu J. drvenom motkom po lijevoj ruci i leđima, nanijevši
im lake tjelesne povrede. Dakle, u radnjama okrivljenog stiču se svi bitni
elementi bića krivičnog djela koje se okrivljenom stavlja na teret.
Prilikom određivanja vrste kazne i prilikom odmjeravanja njene visine sud je u
okviru opšte svrhe krivičnih sankcija cijenio i svrhu kazne zatvora pa je sud
u konkretnom slučaju
-6-
mišljenja da je jedino opravdano prema okrivljenom primijeniti kaznu zatvora
što je sud i učinio, ali takođe sud je mišljenja da je imalo smisla pri tome
okrivljenom primijeniti institut ublažavanja kazne pa je umjesto minimalno
pripisane kazne za ovo krivično djelo od tri mjeseca zatvora okrivljenom
izrekao 30 (trideset) dana zatvora smatrajući da će se i sa ublaženom kaznom
prema okrivljenom postići kako specijalna tako i generalna prevencija, i
okrivljeni se odvratiti od daljeg vršenja krivičnih djela. Pri tome sud je kao
olakšavajuće okolnosti okrivljenom cijenio i činjenicu da okrivljeni ranije
nije osuđivan, da se radi o licu koje permanentno konzumira alkohol, pa je sud
mišljenja da će se i sa ublaženom kaznom prema okrivljenom ostvariti svrha
kažnjavanja propisana u čl. 32 Krivičnog zakonika CG. Na kraju sud je
mišljenja da je izrečena krivična sankcija okrivljenom adekvatna i primjerena
stepenu društvene opasnosti, težini učinjenog djela i nastalim posledicama, i
d bi svaka strožija krivična sankcija prema okrivljenom značila samo odmazdu.
U smislu čl. 226 i 229 ZKP CG sud je obavezao okrivljenog da na ime troškova
vođenja krivičnog postupka plati ovom sudu iznos od 60,50 €, a isti iznos
predstavlja naknadu i nagradu vještaku hirurgu za izvršeno vještačenje, a
iznos paušala od 27,50 € sud je odredio imajući u vidu dužinu trajanja i
složenost krivičnog postupka kao i imovno stanje okrivljenog.
Sa iznijetih razloga odlučeno je kao u izreci presude.
OSNOVNI SUD U PLJEVLJIMA
Dana 24.10.2013.god.
Zapisničar S u d i j a
Milenka Đondović Branko Pejović
PRAVNA POUKA:Protiv ove presude dozvoljena je žalba u roku od 8 dana po
prijemu iste,  Višem sudu u Bijelo Polje, a preko ovog suda.
DOSTAVLJENO:
1 x ODT Pljevlja
1 x Okrivljenom
6 x u predmet