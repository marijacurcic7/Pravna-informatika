K.br.146/13
U IME CRNE GORE
Osnovni sud u Pljevljima, kao prvostepeni krivični sud, po sudiji Ljiljani
Popović, uz sudjelovanje zapisničara Zore Leković, u krivičnom predmetu protiv
optuženog L. Z.a iz P., zbog krivičnog djela skidanje i povreda službenog
pečata i znaka iz čl.381st.1 Krivičnog zakonika Crne Gore po optužnom predlogu
ODT Pljevlja Kt.br.351/13 od 29.10.2013. godine, nakon održanog glavnog i
javnog pretresa u prisustvu zamjenika ODT Pljevlja Gačević Božidarke i
optuženog L.Z., dana 03.12.2013. godine donio je i javno objavio
P R E S U D U
Optuženi Z. L., JMBG ...., od oca I. i majke I. rodjene N., rodjen u N.S. dana
....godine, sa prebivalitšem u Pljevljima Ul.O., državljanin Crne Gore,
oženjen,otac dvoje djece, zaposlen kod V.C.. pismen, završio Vojnu akademiju,
govori crnogorskim jezikom, srednjeg imovnog stanja, neosudjivan.
K R I V J E
Što je :
Dana 23.10.2013.godine, oko 22,30 časova u ul.O.u P.u hodniku zgrade broj 55,
skinuo službeni znak-katanac sa ormara za električno brojilo broj 14006214
koji je ovlašćeno službeno lice ED P. stavilo radi obezbedjenja i isključenja
struje sa elektromreže brojila u zajedničkom ulazu zgrade,
čime je izvršio krivično djelo skidanje i povreda službenog pečata i znaka iz
čl.381 st.1 Krivičnog zakonika Drne Gore,
pa mu sud na osnovu već citiranog zakonskog propisa te primjenom
čl.4,5,13,15,32,33,36, 42, 52,53 i 54 Krivičnog zakonika, te čl.226 , 229 i
374 ZKP-a
i z r i č e
USLOVNU OSUDU
Sa kojom se optuženom Z. L. utvrdjuje kazna zatvora u trajanju od 30
(trideset) dana i istovremeno odredjuje da se ista neće izvršiti ako optuženi
u roku od jedne godine dana ne izvrši novo krivično djelo.
2.-
Optuženi je dužan platiti Budžetu Crne Gore na ime paušala iznos od 27,50 €,
a ovo u roku od 15.dana po pravosnažnosti presude pod prijetnjom prinudnog
izvršenja.
O b r a z l o ž e nj e
Osnovno državno tužilaštvo u Pljevljima, optužnim predlogom Kt.br.351/13 od
29.10.2013.godine, optužilo je L. Z. iz P., da je izvršio krivično djelo
skidanje i povreda službenog pečata i znaka iz čl.381 st.1 Krivičnog zakonika
Crne Gore, a na način, mjesto i vrijeme bliže opisano izrekom ove presude i u
završnoj riječi zamjenik ODT Pljevlja nakon što je precizirao optužni predlog
predložio je da sud optuženog oglasi krivim i osudi po zakonu jer je izvedenim
dokazima i iskazima svjedoka utvrdjeno da je optuženi izvršio krivično djelo
koje mu je stavljeno na teret optužbom.
Optuženi L.Z. u odbrani na glavnom pretresu ne priznajući izvršenje krivičnog
djela ni svoju krivicu navodi da živi u Ul.O. i ormarić sa četiri brojila
obzirom da su četiri stana u ulazu stoji u hodniku zgrade sa desne strane
ulaznih vrata i u ormariću su četiri nova brojila na daljinsko upravljanje sa
džipiesom tako da se potrošnja uvijek može očitati, ekrani na brojilima rade.
Dalje je kazao da je od E. P. dobio ključeve od ormarića i prospekt kako se
ručno očitava brojilo. Nije ništa na brojilu dirao a što se tiče katanca
normalno je stavio u bravu ključ koji mu je dala ED i otključao vrata
ormarića,moguće da je malo jače otključavao odnosno povukao vrata ormarića i
da je katanac tada otpao. Inače katanac nema svojstvo službenog znaka u smislu
službenog lista 17/2007 i 80/2008 gdje su dati zvanični izgledi službenih
pečata i znakova pa tako i onih koje koristi ED. Ako je i bio na ormariću
katanac onda nije smio da tu stoji jer je brojilo njegovo vlasništvo a ne
vlasništvo ED. Druge pečate i znakove nije skidao niti bi to radio a mislio je
da je katanac postavio neko od stanara i sto posto je bio ubijedjen da ne čini
nikakvo krivično djelo pa čak i kad je policija došla nije krio da je
otključao ormarić i pred policijom je ključevima koje mu je dala ED otključao
ormarić i zahtijevao da policija fotografiše službeni pečat na brojilu da ga
nebi neko optužio da je dirao službeni pečat ili znak na brojilu. Optuženi L.
je dalje u svoju odbranu kazao da je te večeri očitao stanje potrošene
električne energije na svom brojilu i taj podatak upisao i sjutradan otišao
kod direktora ED i podnio prigovor na račun. U vrijeme kad je otključao
ormarić u hodniku nije bilo struje ali je bilo vidljivo zbog javne rasvjete sa
ulice, bilo je 10 do 15 minuta do 22,00 časa i dok je otključavao ormarić
naišao je komšija iz ulaza G.V. koji mu je rekao da će zvati policiju a on mu
rekao da slobodno zove što je G.i uradio. Objasnio je da je tačno da je
brojilo za njegov stan koje se inače vodi na ime njegove supruge Indire
isključeno sa mreže 22.10.2013.godine te da iako nije dobio zapisnik o
isključenju predpostavio je da je isključen sa mreže jer nije imao struje u
stanu.U završnoj riječi optuženi je kazao da se ne osjeća krivim i da nije
počinio krivično djelo koje mu je stavljeno na teret jer on nije dirao niti
raskinuo bilo kakav službeni pečat ili znak a poznato mu je šta je po
službenim listovima službeni pečat i znak, nije znao da je katanac na ormariću
gdje se nalazi brojilo za njegov stan postavila D. a katanac je ličio na
obični katanac kupljen na pijacu pa je predložio da ga sud oslobodi od optužbe
jer je bio ubijedjen da u svako doba može da kontroliše stanje potrošenje na
svom brojilu ali potrošnju nebi mogao očitati kad na ormariću postoji katanac.
.
U dokaznom postupku sud je saslušao svjedoke Č. B., G.V., K.S. i B. V.,
pročitao zapisnik ED P. o kontroli mjernog mjesta od 24.10.2013.godine,
pročitao zahtjev upućen ED P. za isključenje struje od 23.10.2013.godine,
izvršio uvid u fotoelaborat UP CB P. broj 553/13 od 23.10.2013. godine i
pročitao izvod iz KE za optuženog.
Nakon provedenog dokaznog postupka i ocjene izvedenih dokaza kako svakog
pojedinačno tako i u medjusobnoj povezanosti a pri tom cijeneći odbranu
optuženog ovaj sud je utvrdio činjenično stanje bliže opisano izrekom ove
presude, naime, utvrdio da je optuženi L. Z. izvršio krivično djelo skidanje i
povreda službenog pečata i znaka iz čl.381 st.1 Krivičnog zakonika Crne Gore
kako mu je to javnom optužbom i stavljeno na teret.
Ovakvu svoju odluku sud temelji na činjenicama koje proizilaze iz izvedenih
dokaza.
Optuženi L. Z. ne priznaje izvršenje krivičnog djela ni krivicu navodeći da je
kritične večeri ključem koji mu je ED dala otključao ormarić u kome se nalazi
njegovo brojilo kako bi očitao potrošnju na brojilu te da je moguće da je
prilikom otključavanja malo jače povukao vrata ormarića i da je katanac tada
otpao ako je bio a inače na ormariću katanac nebi smio da stoji jer je brojilo
njegovo vlasnitšvo a ne vlasništvo ED a inače je mislio da je katanac postavio
neko od stanara.
Radi provjere ovakve odbrane optuženog sud je izveo predložene dokaze pa su
tako svjedoci Č.B. i K.S.radnici ED P. kazali da su prije mjesec dana zajedno
dobili nalog da u zgradi u Ul.O. isključe zajedničku potrošnju pa su otišli i
isključili na brojilu zajedničku potrošnju a na ormarić stavili katanac koji
im je dao inženjer B. a ključeve od katanca vratili u ED P.. Sve su zapisnički
konstatovali. Svjedok Č. je objasnio da inače u ormariću koji se nalazi u
hodniku ove zgrade postoje tri dijela, svaki ima svoja vrata koja se
zaključavaju posebnim ključevima, u jednom dijelu ormarića je glavna sklopka,
u drugom dijelu brojila stanara a u trećem brojilo zajedničke potoršenje.
Sjutradan ujutru su ih iz policije zvali da pogledaju da li stoji katanac koji
su prethodni dan postavili pa su on i K.otišli i na licu mjesta vidjeli da na
vratima od brojila zajedniček potrošnje stoji katanac koji su prethodni dan
postavili dok katanca na dijelu ormarića gdje se nalaze brojila stanara nije
bilo i vidjelo se da je petlja koja je držala katanac raskinuta. Prethodni dan
je bio katanac na vratancima ormarića gdje se nalaze brojila stanara. On i K.
su ponovo sačinili zapisnik.Svjedok Č.je kazao i to da mu nije poznato ko je
raskinuo taj katanac na dijelu ormarića gdje su smještena brojila stanara niti
zna ko je postavio katanac na tom dijelu gdje su brojila stanara ni na dijelu
gdje je sklopka, katanaci nemaju nikakvu oznaku na sebi i radi se o običnim
katancima kupljenim u radnji i isti takav katanac su on i Klačar postavili na
dijelu ormarića gdje se nalazi brojilo zajedničke potrošnje. Svjedok K. S. je
kazao da kada su isključili brojilo zajedničke potrošnje i postavili ovaj
katanac vidjeli su da na ostalim dijelovima ormarića stoje katanci a sjutradan
su im u firmi rekli da u toj zgradi na jednom dijelu ormarića je otkinut
katanac pa su oni Č. ponovo otišli i vidjeli da na poklopcu dijela ormarića
gdje stoje brojila stanara otkinuta je petlja kroz koju prolazi katanac i
katanac je stajao ali je petlja bila otkinuta. Katanac koji su on i Č.a
postavili kao i katanac koji je stajao na raskinutoj petlji su najobičniji
katanci i na njima nema nikakvog znaka ED niti se pod nekim brojem
evidentiraju u firmi, radi se o najobičnijim katanacima koji se mogu kupiti u
svakoj radnji. Nije vidio da je neko od stanara u nekoj zgradi postavio
katanac na ormariću a da bi se otvorila vratanca na poklopcu ormarića moraju
se otključati i katanac ako postoji i bravica a ključ od ormarića je
univerzalni tako da se jednim ključem mogu otvoriti svi ormarići na
.
teritoriji opštine P., na ključu ima oznaka "1333", oni u firmi imaju taj
ključ a moguće je da je firma "M." iz P.e koja je mijenjala brojila davala
ključeve od ormarića i stanarima. Svjedok B.V. šef odelenja za mjerenje i
kontrolu kao i isključenje mjernih mjesta u ED P. je kazao da su negdje oko
20.10.2013.godine dobili nalog za isključenje potrošača L.I. u Ul.O. pa su on
i električari Č. B. i J.D. izvršili to isključenje i nakon što su ovog
potrošača isključili stavili su katanac na dio ormarića gdje se nalazi brojilo
potrošača L. I..Dana 23.10.2013.godine dobili su zahtjev stanara zgrade da se
brojilo zajedničke potrošnje isključi kako potrošač L. se nebi priključivala
na mrežu odnosno zajendičku potrošnju jer se prethodnih dana priključivala
obzirom da je bila isključena. Postupili su po zahtjevu i dana
23.10.2013.godine isključili brojilo zajedničke potrošnje i dio ormarića u
kome se nalazi brojilo zajedničke potrošnje obezbijedili tako što su postavili
katanac.Dana 23.10.2013. godine kada su električari Č.B. i K. S. isključilo
brojilo zajedničke potoršnje katanac koji je on bio postavio na dio ormara u
kome se nalazi brojilo potrošača L.I. je i dalje bio na mjestu dok dana
24.10.2013.godine više na tom dijelu ormarića katanca nije bilo,bila je
raskinuta ušica koja drži katanac a katanac na brojilu zajedničke potrošnje i
dalje je stajao na mjestu. Katanac na dijelu ormarića gdje se nalazi brojilo
potrošača L. I. je raskinut nakon što je isključeno brojilo zajedničke
potrošnje i stavljen katanac na dio ormara gdje se nalazi brojilo zajedničke
potrošnje. Svjedok B. je objasnio da je katanac postavila ED i da niko drugi
pa ni potrošači nemogu da ga postave a ED katanac postavlja kao sredstvo
obezbedjenja brojila koje u firmi stavljaju na takozvanu crnu listu odnosno
listu brojila koja mogu biti predmet priključenja, neovlašćene potrošnje i ta
brojila odnosno mjerna mjesta se svake nedelje kontrolišu. Ključ od ovog
katanaca ima samo ED P.. Potrošač može da otvori ormarić koji se otvara
univerzalnim ključem "1333" ali nesmije odvaliti katanac ako već na ormariću
postoji katanac koji jedino može postaviti ED. Objasnio je i to da katanac
koji ED postavi na ormariće nema nikakav znak ali ga postavlja električar po
nalogu tehničke službe.Ormari u koje se smještaju nova elektronska brojila su
napravljeni namjenski da se dodatno mogu osigurati katancem a inače i ormarić
i brojilo su vlasništvo E. C.G..
Cijeneći iskaze svjedoka Č., K. i B. sud je stekao ubjedjenja da su ovi
svjedoci krajnje istinito i objektivno posvjedočili činjenice koje su im
poznate u okviru vršenja njihovih redovnih radnih zadataka odnosno činjenice
koje su im poznate jer su ovi svjedoci postavljali katance na poklopce dijela
ormarića u kome se nalazi brojilo potrošača L. I.supruge optuženog i dijela
ormarića u kome se nalazi brojilo zajedničke potrošnje stanara zgrade u
Ul.O..Iskazi ovih svjedoka potvrdjeni su zapisnikom o kontroli mjernog mjesta
ED P. od 24.10.2013.godine i fotoelaboratom UP CB P.broj 553/13 od
23.10.2013.godine.Osim toga i sam optuženi ne spori činjenicu da je brojilo
električne energije za njegov stan isključeno sa mreže 22.10.2013.godine kao i
da je moguće da kada je otključavao ključem bravicu na dijelu ormarića gdje se
nalazi brojilo za njegov stan da je raksinuo ušice-petlju kroz koju je bio
provučen katanac.Iz svih navedenih razloga sud u cjelosti prihvata iskaze
svjedoka Č. B., K. S. i B.V..
Svjedok G.V. je izjavio da stanuje u Ul.O. i da se u tom ulazu nalaze četiri
stana od kojih je jedan stan u kome stanuje optuženi. Ormarić sa brojilima se
nalaze u hodniku zgrade, to je zajednički ormarić na kome postoji poklopac
koji je zaključan a ključevi od katanaca koji stoje na poklopcu su kod E. tako
da koliko je njemu poznato niko od stanara nema ključeve od tih katanaca. U
ormariću je posebno brojilo za zajedničku potrošnju i prije izvjesnog vremena,
datuma se ne može sjetiti ali to se može utvrditi po njegovoj prijavi u
policiji, optuženi je obio ormarić i to u dijelu gdje se nalazi brojilo
optuženog. Svjedok G. je kazao da on to nije vidio odnosno nije vidio kad je
optuženi to uradio već je njegova snaha ušla u stan i rekla da optuženi nešto
radi oko brojila pa je izašao i našao optuženog pored ormarića i pitao ga šta
radi a optuženi mu rekao da on ima pravo da radi šta hoće jer je to njegovo
brojilo. Vratanca su bila odvaljena a optuženi je držao nešto u rukama, nezna
da li je to bio katanac pa je odmah prijavio policiji koja je nakon 10 do 15
minuta došla i tada je optuženi pokazivao ključeve koje je držao u ruci.
Svjedok G. je kazao da su katance na poklopcima postavili oni koji su
mijenjali brojila po zgradama i nezna da li se radi o običnom ili nekom
posebnom katancu. Ormarić je sada zaključan, ponovo je stavljen katanac a ko
ga je postavio i kad ga je postavio nezna.
Sud je mišljenja da je i svjedok G. bio istinit i nepristrasan u svom
kazivanju te da je posvjedočio sve što mu je kao stanaru zgrade poznato. Ni
optuženi ne spori da dok je očitavao potrošnju na brojilu kritične večeri
naišao je komšija G.koji mu je rekao da će zvati policiju što je i uradio. Sud
prihvata u cjelosti iskaz svjedoka G.V..
Dakle, iz iskaza svjedoka B. a koju činjenicu priznaje i optuženi L.utvrdjeno
je da je dana 22.10.2013.godine stan potrošača L. I. supruge optuženog koji se
nalazi u Ul.O. u P. isključen sa elektromreže.Iz iskaza svjedoka B. utvrdjeno
je da je dana 22.10.2013.godine nakon što je potrošač L.I. isključena sa
elektromreže svjedok B. na poklopac dijela ormarića gdje se nalazi brojilo
potrošača L. I. stavio katanac te da ED P. katance stavlja na ormariće brojila
koja mogu biti predmet priključenja ili neovlašćene potrošnje i kao sredstvo
obezbedjenja brojila kao i da niko pa ni stanari nemogu postavljati katanace
na ormariće gdje se nalaze brojila, to može jedino ED. Iz zahtjeva za
isključenje struje od 23.10.2013.godine utvrdjeno je da su stanari zgrade u
Ul.O. G.V., G.V. i Dj.R. od ED P. tražili hitno isključenje struje za
zajedničku potrošnju iz razloga što se komšije kojima je isključena struja u
stanu priključuju na zajedničku potrošnju. Iz iskaza svjedoka G.utvrdjeno je
da je vidio optuženog kako nešto radi u dijelu ormarića gdje se nalazi brojilo
optuženog i da su vratanca bila odvaljena. Iz navoda svjedoka Č.B. i K.S.
utvrdjeno je a što potvrdjuje zapisnik o kontroli mjernog mjesta ED P.od
24.10.2013.godine da su svjedoci Č. i K. 24.10.2013.godine postavili katanac
na dijelu ormarića u kome se nalazi brojilo zajedničke potrošnje a nakon što
su isključili sa elektromreže brojilo zajedničke potrošnje.Kada su sjutradan
nakon što su postavili katanac na dio ormarića gdje je brojilo zajedničke
potrošnje po pozivu policije otišli u ovu zgradu katanca na dijelu ormarića
gdje se nalaze brojila stanara nije bilo a vidjelo se da je petlja koja je
držala katanac raskinuta. Prethodni dan je postojao katanac na dijelu ormarića
gdje se nalaze brojila stanara.To potvrdjuje i fotoelaborat UP CB P. broj
55/13 od 23.10.2013. godine iz koga se nesumnjivo utvrdjuje da katanca nema.
Optuženi L. navodi u odbrani da je moguće da kada je ključem otključavao
bravicu na poklopcu malo jače povukao vrata ormarića i da je tada katanac
otpao. Ove navode odbrane optuženog sud neprihvata smatrajući da su dati samo
u cilju olakšanja položaja optuženog pred sudom kao i njegovi navodi da nije
znao ko je postavio katanac na poklopcu ormarića gdje se nalazi brojilo za
stan u kome živi sa suprugom Indirom. Ovo iz razloga što je optuženi dan prije
isključen sa elektromreže i što u stanu nije imao električne energije a iz
zahtjeva stanara zgrade Ul.O. podnijetog ED P. utvrdjuje se da su stanari
tražili isključenje brojila zajedničke potrošnje upravo iz razloga što se
komšije kojima je isključena električna energija priključuju na zajedničku
potrošnju. Dakle, dana 23.10.2013. godine oko 22,00 časa sa elektromreže su
bili isključeni i brojilo za stan u kome živi optuženi i brojilo zajedničke
potrošnje.Iz fotoelaborata UP CB P. od 23.10.2013. godine golim okom je vidno
da se ušice-petlja koja je držala katanac nemože prostom snagom odnosno bez
upotrebe nekog sredstva raskinuti tako da objašnjenje optuženog da je moguće
da je malo jače povukao vrata ormarića pa je od toga raskinula se petlja koja
drži katanac odnosno kroz koju je katanac provučen nelogično a ovo posebno kad
se ima u vidu da optuženi nije mogao što i sam potvrdjuje otvoriti vratanca na
ormariću dok na ormariću stoji katanac. Izvedenim dokazima obezvrijedjena je
odbrana optuženog i nesumnjivo utvrdjeno da je optuženi L. Z.dana
23.10.2013.godine oko 22,30 časova u hodniku zgrade broj 55 u Ul.O. u kojoj
živi sa ormara za električno brojilo broj 14006214 skinuo katanac koji katanac
su postavila ovlašćena službena lica ED P. i to radi obezbedjenja isključenja
struje ovog potrošača. Optuženi je znao i morao znati da su ovaj katanac na
ormariću gdje se nalazi brojilo za njegov stan postavili radnici ED P. a ovo
iz razloga što je dan prije, dakle 22.10.2013.godine njegov stan isključen sa
elektromreže. Optuženi je dakle skidanje katanca izvršio sa umišljajem i pri
tom bio svjestan da je katanac postavilo službeno lice ED Pljevlja radi
osiguranja brojila optuženog koje je isključeno sa elektromreže.U ovim
radnjama optuženog L. Z. stoje svi bitni elementi bića krivičnog djela
skidanje i povreda službenog pečata i znaka iz čl.381 st.1 Krivičnog zakonika
Crne Gore kako mu se to javnom optužbom i stavlja na teret pa ga je sud kao
umišljajnog učinioca oglasio krivim i osudio po zakonu. Donoseći ovakvu odluku
sud je cijenio i navode optuženog da predmetni katanac nije predstavljao
službeni pečat i znak medjutim, sud je mišljenja da bez obzira što je katanac
koji je optuženi skinuo običan katanac koji se može kupiti u svakoj radnji i
što na sebi nije imao nikakvu oznaku ipak službeni znak a ovo iz razloga što
su katanac postavili ovlašćeni radnici ED P. radi osiguranja dijela ormarića u
kome se nalazi brojilo za stan optuženog koje je brojilo prethodnog dana
isključeno sa elektro mreže.
Kako je sud optuženog oglasio krivim to je prilikom odlučivanja o vrsti i
visini kazne a u okviru opste svrhe krivičnih sankcija sud je cijenio i svrhu
uslovne osude. Optuženi je porodičan čovjek, otac dvoje djece. Do sada nije
osudjivan što je utvrdjeno iz izvoda iz KE što upućuje sud na zaključak da se
ne radi o osobi sklonoj vršenju krivičnih djela i da se i mjerom upozorenja
može uticati na ovog optuženog. Cijeneći ove okolnosti u smislu čl.42
Krivičnog zakonika Crne Gore kao olakšavajuće okolnosti na strani optuženog a
pri tom imajući u vidu stepen društvene opasnosti izvršenog krivičnog djela,
sud je mišljenja da prema ovom optuženom nije nužno izricati kaznu zatvora već
da se opravdano može očekivati da će i samo upozorenje uz prijetnju kaznom
dovoljno uticati na optuženog da više ne vrši krivična djela pa je sa ovih
razloga sud optuženom utvrdio kaznu zatvora u trajanju od 30 (trideset ) dana
i shodno čl.52 Krivičnog zakonika Crne Gore istovremeno odredio da se ista
neće izvršiti ako optuženi u roku od jedne godine dana ne izvrši novo krivično
djelo, smatrajući da će se i na ovaj način ostvariti svrha kažnjavanja zakonom
predvidjena.
Shodno čl.226 i 229 st.4 ZKP-a sud je optuženog obavezao da Budžetu Crne Gore
na ime paušala plati iznos od 27,50 € koji iznos je odmjeren obzirom na dužinu
trajanja i složenost krivičnog postupka te imovno stanje optuženog.
OSNOVNI SUD U PLJEVLJIMA , dana 03.12.2013godine.
Zapisničar,  S u d i j a,
Zora Leković  Ljiljana Popović
PRAVNA POUKA:
Protiv ove presude dozvoljena je žalba u roku od 8.dana po prijemu
iste Višem sudu B.Polje, a preko ovog suda.
DOSTAVITI:
1 x ODT Pljevlja
1 x Optuženom