K.br.162/11
U IME CRNE GORE
Osnovni sud u Pljevljima, kao prvostepeni krivični sud , po sudiji Ljiljani
Popović uz sudjelovanje zapisničara Zore Leković, u krivičnom predmetu protiv
optuženog D.M. iz P. , koga brani N. Z. advokat iz P., zbog krivičnog djela
kradja iz čl.239 st.1 Krivičnog zakonika po optužnom predlogu ODT Pljevlja
Kt.br.131/11 od 01.07.2011.godine , nakon održanog glavnog i javnog pretresa u
prisustvu zamjenika ODT Pljevlja Tomčić Milivoja, punomoćnika oštećenog J. V.
i optuženog D. M.dana 22.11.2011.godine, donio je i javno objavio
P R E S U D U
Optuženi D. M., JMBG ....,  od oca M. i majke R. rodjene M., rodjen u N. dana
....godine, sa prebivalištem u B.i Ul.T.-R., državljanin CG, oženjen, otac 2
djece, penzioner, pismen, završio srednju saobraćajnu školu, vojsku služio
1974/75 u Baru, nevodi se u VE, srednjeg imovnog stanja, neosudjivan.
K R I V J E
Što je :
U periodu od 16.01.2011.godine do 16.04.2011.godine u svom stanu koji se
nalazi u stembenoj zgradi u Ul.B.M. u P., u namjeri da sebi pribavi
protivpravnu imovinsku korist oduzimao električnu energiju na način što je dva
naponska mosta premazao izolacijom pa se utrošena električna energija u
ukupnom iznosu od 9407.8 KWh preko dvije faze nije registrovala na električnom
brojilu marke "Iskra" br.6136618 na koji način je sebi pribavio protivpravnu
imovinsku korist u iznosu od 810,30 eura, za koji iznos je oštećena
Elektrodistribuciju Pljevlja,
čime je izvršio krivično djelo kradje iz čl.239 st.1 Krivičnog zakonika,
pa mu sud na osnovu već citiranog zakonskog propisa te primjenom članova
4,5,13,15,32,33,36,42,52 ,53 i 54 Krivičnog zakonika te čl. 226, 229, 239 i
374 ZKP-a
i z r i č e
USLOVNU OSUDU
Sa kojom se optuženom D. M. utvrdjuje kazna zatvora u trajanju od 30(trideset)
dana i istovremeno odredjuje da se ista neće izvršiti ako optuženi u roku od
jedne godine dana ne izvrši novo krivično djelo.
Optuženi je dužan platiti ovom sudu na ime troškova krivičnog postupka iznos
od 71,50 eura kao i na ime paušala iznos od 27,50 eura,
a ovo u roku od 15.dana po pravnosnažnosti presude , pod prijetnjom prinudnog
izvršenja.
Obavezuje se optuženi da oštećenoj E. P. na ime imovinsko pravnog zahtjeva
plati iznos od 810,30 eura.
Oštećena E. P. radi ostvarivanja viška imovinsko pravnog zahtjeva u iznosu od
89,94 eura upućuje se na parnicu.
O b r a z l o ž e nj e
Osnovno državno tužilaštvo u Pljevljima optužnim predlogom Kt.br.131/11 od
01.07.2011.godine koji je preciziran na glavnom pretresu od 14.10.2011.godine
optužilo je D.M.iz P. da je izvršio krivično djelo kradje iz čl.239 st.1
Krivičnog zakonika na način, mjesto i vrijeme bliže opisano izrekom ove
presude i u završnoj riječi ODT Pljevlja precizirajući optužni predlog u
odnosu na iznos pribavljene protipravne imovinske koristi i ističući da se
radi o iznosu od 810,30 eura kako je to našao vještak na pretresu predložio je
da sud optuženog oglasi krivim i osudi po zakonu.
Oštećena E. P.u riječi svog punomoćnika pridružila se krivičnom gonjenju i
istakla imovinsko pravni zahtjev u iznosu od 900,24 eura kako je to oštećena
obračaunala.
Glavni pretres je održan u odsustvu branioca optuženog advokata N. Z. a
optuženi je istakao da je saglasan da se glavni pretres održi bez njegovog
branioca.
Optuženi D.M.u odbrani datoj u prethodnom postupku navodi da je vlasnik stana
u Ul.B.M. i da u tom stanu ne živi niko jer su se on i supruga prije 6 godina
odselili i žive u B. i povremeno zimi po 5 do 6 dana dolaze u Pljevlja i
borave u tom stanu. Električno brojilo za stan se nalazi u zajedničkom hodniku
zajedno sa brojilima za sve ostale stanove u jednom ormaru koji je zaključan i
od koga on nema ključeve. Dalje je kazao da je dana 15.04.2011.godine negdje
oko 22,30 časova došao iz Budve i narednog dana na vrata stana su došli
električari i pitali ga koje je njegovo električno brojilo, ormar od
električnog brojila je bio otvoren pa im je pokazao svoje brojilo i tada vidio
da na brojilu nema ni plonbe ni poklopca. Pitao je električare zašto su
raskačili brojili gdje je plonba a jedan od električara, misli da je B. mu
rekao da je plonba kod njega u džepu i iz džepa izvadio plonbu pa ga je pitao
zašto je skinu plonbu a B. mu pokazujući mu plonbu rekao da plonba nije bila
dobro stegnuta prilikom postavljanja i tada su mu rekli da su opuštena dva
šarafa i da sumnjaju da električno brojilo ne registruje potrošnju električne
energije a on im tada rekao da nijesu trebali da raskačuju brojilo odnosno
skidaju plonbu i poklopac prije njegovog dolaska već su trebali njega da
pozovu da prisustvuje na licu mjesta. Oni su već bili napisali zapisnik koji
on nije htio potpisati i dok je još bio pored brojila sa električarima prošao
je jedan njegov komšija koji mu je rekao da su i prethodni dan kod njega
dolazili i tražili ključeve od ormara u kome stoje brojila. Optuženi D. je
tvrdio da nije ništa radio na električnom brojilu jer se u to ne razumije a
računi za utrošenu energiju mu uredno dolaze i mjesečno mu dolazi račun u
iznosu od 50,00 eura. On nema pristup električnom brojilu jer se brojilo
nalazi u ormanu u kome se nalaze brojila za ostale stanove a ormar je
zaključan a on nema ključ od ormana. Do sada nije znao kod koga se nalazi
ključ od ormana a električari su mu rekli da su ključ pronašli kod Posuke koji
živi u istoj zgradi. Električno brojilo koje su električari kontrolisali
16.04.2011.godine zamijenjeno je 21.04.2011.godine i tih nekoliko dana brojilo
je stajalo bez poklopca i plonbe. On je vlasnik ovog stana od 1985 godine a
stan je dobio od R. u.. Na glavnom pretresu ne priznajući izvršenje krivičnog
djela ni svoju krivicu i ostajući pri odbrani iz prethodnog postupka kazao je
da ga električari kritične prilike nijesu upoznali da su naponski mostovi
premazani izolacijom već su mu samo rekli da je odvijen šaraf na jednom
naponskom mostu i da su u zapisniku napisali da je taj šaraf odvijen i kada su
mu na licu mjesta pokazali kako je odvijen on im je rekao da su ga oni tada
popustili i misli da su to električari ispravili u svom zapisniku a on je
odbio da potpiše zapisnik iz razloga što je smatrao da je trebao biti pozvan
da prisustvuje kontroli brojila. Objasnio je da u tom stanu ne živi niko pošto
on i supruga žive u Budvi a sin ima poseban stan u susjednoj zgradi te da
smatra da niko nema interes da ovo uradi na njegovom brojilu jedino možda
radnici ED koji su vršili kontrolu jer imaju 30% nagradu od firme za iznos
novca koji neko plati ako su mu našli nepravilnost prilikom kontrole. Do
zamjene brojila računi za struju u ovom stanu su bili oko 50,00 eura a od
zamjene 2,00 do 3,00 eura. U završnoj riječi tražeći oslobadjajuću presudu
istakao je da se ne smatra krivim niti mu je bilo šta poznato u vezi nadjenog
stanja na brojilu.
U dokaznom postupku sud je pročitao zapisnik o kontroli mjernog mjesta
br.0001494 od 16.04.2011.godine, saslušao svjedoke B.M., B.V., pročitao iskaz
svjedoka B.H., saslušao vještaka R. G. i pročitao izvod iz KE za optuženog.
Nakon provedenog dokaznog postupka i ocjene izvedenih dokaza i to kako svakog
pojedinačno tako i u medjusobnoj povezanosti a pri tom cijeneći odbranu
optuženog sud je utvrdio činjenično stanje bliže opisano izrekom ove presude.
Naime, javna optužba stavlja na teret optuženom D. M. da je izvršio krivično
djelo kradje iz čl.239 st.1 Krivičnog zakonika tako što je u periodu od
16.01.2011.godine do 16.04.2011.godine u svom stanu u P. u namjeri da sebi
pribavi protivpravnu imovinsku korist oduzimao električnu energiju tako što je
dva naponska mosta premazao izolacijom pa se utrošena električna energija u
ukupnom iznosu od 9407.8 KWh preko dvije faze nije registrovala na brojilu na
koji način je sebi pribavio protivpravnu imovinsku korist u iznosu od 810,30
eura a za koji iznos je oštećena ED P.. Optuženi D.M. ne priznaje izvršenje
krivičnog djela ni svoju krivicu navodeći da mu nije poznato ništa u vezi
nadjenog stanja na njegovom brojilu, da on sa suprugom živi u B. a u stanu ne
živi niko s tim što on i supruga povremeno dolaze oko 5 do 6 dana, nema ključ
od ormara u hodniku zgrade u kome se nalaze sva brojila pa i njegovo,
električari ga prilikom kontrole nijesu upoznali odnosno rekli da su naponski
mostovi premazani izolacijom već samo da je jedan šaraf na jednom naponskom
mostu odvijen a kazao je i to da smatra da niko nema interes da to uradi na
njegovom brojilu osim možda radnici ED koji su vršili kontrolu jer imaju 30%
nagrade od firme od iznosa koji neko plati na osnovu neovlašćene potrošnje.
Radi utvrdjivanja činjenica za donošenje odluke u ovoj krivično pravnoj stvari
sud je izveo predložene dokaze pa su tako svjedoci B.V. i B.H. radnici ED P.
izjavili da su zaposleni u ED P. na mjestu kontrolora te da su dana
16.04.2011.godine bili u kontroli mjernih mjesta u naselju M. gdje su
kontrolisali i brojila u stambenoj zgradi u Ul.B.M.. Prilikom kontrole
električnog brojila potrošača D. M. primijetili su da se na ED plonbi ne vidi
jasno broj kliješta kojim je plonba stegnuta, ta plonba je bila stegnuta na
jednom kraju a na drugom kraju žica je mogla da se izvuče. Svjedok B. je kazao
da su tada skinuli plonbu i poklopac sa brojila i provjerili dali naponski
mostovi registruju potrošnju električne energije i da li je brojilo mehanički
oštećeno. Svjedoci B.i B.dalje su kazali da su tada utvrdili da su šarafi na
dovodu za dva naponska mosta popušteni i da dva naponska mosta ne prenose
električnu energiju jer su bila premazana izolacijom tako da se potrošnja
električne energije preko ta dva naponska mosta nije registrovala na brojilu a
preko jednog naponskog mosta se registrovala. Nakon toga su pozvali potrošača
koji je došao na lice mjesta i obavijestili ga o tome a on kazao da ne živi u
tom stanu već u B. i da nezna ništa u vezi brojila i nije potpisao zapisnik o
kontroli mjernog mjesta. Svjedok B.je kazao da se nepravilnosti na naponskim
mostovima nijesu mogle primijetiti prilikom očitavanja brojila jer se morao
skinuti poklopac da bi se iskontrolisali naponski mostovi a oni su tog dana
poklopac sa brojila skinuli kad su primijetili nepravilnosti na ED plonbi koju
inače postavljaju ovlašćeni službenici ED P.. Svjedok B.M. takodje radnik ED
P. je kazao da je negdje u aprilu mjesecu 2011.godine zamijenio električno
brojilo kod potrošača D.M. u Ul.B.M. i prilikom zamjene primijetio je da je
električno brojilo koje je mijenjao trofazno i da su dva naponska mosta bila
premazana izolacijom i to po njegovoj procjeni navjerovatnije lakom za
elektromotore. Ova dva naponska mosta koja su bila premazana izolacijom nijesu
prenosila napon, napon je prenosio samo jedan naponski most koji nije bio
premazan izolacijom.
Cijeneći iskaze svjedoka B., B. i B. sud je stekao ubjedjenje da su ovi
svjedoci bez obzira na činjenicu da su radnici oštećene ED P. jasno,
nedvosmisleno i istinito posvjedočili sve što su zapazili prilikom kontrole
mjernog mjesta potrošača - optuženog D. odnosno svjedok B. prilikom zamjene
brojila. Iz ovih razloga sud u cjelosti prihvata iskaze ovih svjedoka koje
potvrdjuje i zapisnik o kontroli mjernog mjesta broj 0001494 od
16.04.2011.godine.
Vještak R. G. u svom nalazu i mišljenju datom u prethodnom postupku navodi da
je neovlašćena potrošnja električne energije prikazana zapisnikom o kontroli
mjernog mjesta broj 0001494 od 16.04.2011.godine tehnički moguća te da je
sporni period neovlašćene potrošnje od 16.01.2011.godine do 16.04.2011.godine
a ovo na osnovu Pravila o snabdijevanju električnom energijom Sl.list CG 54/09
i to na osnovu čl.59 tačka 3 ovih Pravila te da ukupna neovlašćena potrošnja
ovog potrošača za sporni period od 3.mjeseca iznosi 899,30 eura. Na glavnom
pretresu ostajući pri nalazu i mišljenju navela je da isti ispravlja samo u
odnosu na ukupan iznos neovlašćene potrošnje električne energije koji iznosi
810,30 eura a ne 899,30 eura jer je prilikom izrade nalaza i mišljenja
napravila previd pa je izvršila obračun gubitaka distributivne mreže a ti
gubitci u spornom periodu nijesu obračunavani po Odluci Ustavnog suda Crne
Gore. Vještak R. je kazala da ako su naponski mostovi premazani onda se ne
može očitavati potrošnja električne energije na brojilu, konkretno brojilo je
trofazno i brojilo registruje potrošnju samo preko jedne faze a da bi se bilo
šta radilo na naponskim mostovima mora se skinuti poklopac brojila i
distributivna plonba. Obračunata je maksimalna električna energija koja je
mogla da prodje kroz brojilo u obračunskom periodu koji je bio prredmet njenog
vještačenja kako je to i propisano pravilima o upotrebi električne energije i
prema zapisniku o kontroli mjernog mjesta. Objasnila je da računi koji su
dolazili potrošaču odnose se na potrošnju preko jedne faze a šarafi na
naponskim mostovima kao i svaki šaraf mogu da popuste ali ne toliko da izgube
kontakt.
Nalaz i mišljenje vještaka R.G. sud u cjelosti prihvata kao objektivan i dat
po pravilima struke a na osnovu zapisnika o kontroli mjernog mjesta broj
0001494 od 16.04.2011.godine.
Dakle , u postupku je iskazima svjedoka B., B. i B., nalazom i mišljenjem
vještaka R. G. te zapisnikom o kontroli mjernog mjesta od 16.04.2011.godine na
nesumnjiv način utvrdjeno da je optuženi D.M. u periodu od 16.01.2011.godine
do 16.04.2011.godine kada je bila kontrola a u namjeri da sebi pribavi
protipravnu imovinsku korist u svom stanu koji se nalazi u stembenoj zgradi u
Ul.B.M. u P. oduzimao električnu energiju tako što je dva naponska mosta
premazao izolacijom pa se utrošena električna energija u ukupnom iznosu od
9407.8 KWh nije registrovala preko dvije faze ne električnom brojilu na koji
način je sebi pribavio protivpravnu imovinsku korist u iznosu od 810,30 eura
za koji iznos je oštetio ED P.. Optuženi je bio svjestan da na ovaj način
oduzima tudju pokretnu stvar, da se potrošnja električne energije preko dva
naponska mosta ne registruje na brojilu zbog izolacije naponskih mostova ali
je uprkos tome izvršio izolaciju naponskih mostova te je optuženi znao da
neovlašćeno troši električnu energiju samim tim što potrošnja preko ta dva
naponska mosta ne ide preko brojila, dakle postupao je sa direktnim umišljajem
i u ovim radnjama optuženog stoje svi bitni elementi bića krivičnog djela
kradje iz čl.239 st.1 Krivičnog zakonika pa ga je sud kao umišljajnog učinioca
oglasio krivim i osudio po zakonu. Prilikom donošenja ovakve odluke sud je
cijenio navode optuženog da u stanu ne živi niko jer on sa suprugom živi u B.,
da samo povremeno zimi po 5-6 dana dolaze u P., da njemu ništa nije poznato u
vezi brojila obzirom da je brojilo u hodniku u ormanu i da on nema ključ od
tog ormana kao i da niko drugi nema interes da nešto radi na njegovom brojilu
osim možda radnici ED P. zbog novčane naknade iz firme od 30% od novca koji
neko plati ako mu se nadje nepravilnost prilikom potrošnje. Svi ovi navodi
optuženog su po mišljenju suda smišljeni isključivo u cilju izbjegavanja
krivično pravne odgovornosti za počinjeno krivično djelo zato ih sud nije
mogao prihvatiti kao istinite.
Dakle, kako je su du postupku utvrdio da je optuženi D. M. počinio krivično
djelo kradje iz čl.239 st.1 Krivičnog zakonika kako mu se to javnom optužbom i
stavlja na teret to ga je sud oglasio krivim i osudio po zakonu a u okviru
opšte svrhe krivičnih sankcija sud je cijenio i svrhu uslovne osude. Optuženi
je porodičan čovjek, otac 2 djece i penzioner. Do sada nije osudjivan. Ove
činjenice sud je uzeo kao olakšavajuće okolnosti na strani optuženog i obzirom
na iste sud je mišljenja da, u konkretnom slučaju nije nužno radi krivično
pravne zaštite prema ovom optuženom izricati kaznu zatavora već da se
opravdano može očekivati da će i samo upozorenje uz prijetnju kaznom dovoljno
uticati na optuženog da više ne vrši krivična djela, pa mu je sud utvrdio
kaznu zatvora u trajanju od 30(trideset) dana istovremeno odredjujući da se
ista neće izvršiti ako optuženi u roku od jedne godine dana ne izvrši novo
krivično djelo smatrajući da će se i na ovaj način postići svrha kažnjavanja
zakonom predvidjena.
Shodno čl.226 i 229 ZKP-a sud je optuženog obavezao da na ime troškova
krivičnog postupka plati iznos od 71,50 eura koji čini naknada za obavljeno
vještačenje kao i da na ime paušala plati iznos od 27,50 eura , koji iznos je
odmjeren obzirom na složenost i dužinu trajanja krivičnog postupka te imovno
stanje optuženog.
Shodno čl.239 ZKP-a sud je obavezao optuženog da oštećenoj na ime imovinsko
pravnog zahtjeva plati iznos od 810,30 eura kako je to našao vještak elektro
struke a obzirom na nalaz i mišljenje vještaka da je ukupan iznos neovlašćene
potrošnje električne energije 810,30 eura to je sud oštećenu ED P. radi
ostvarivanja viška imovinsko pravnog zahtjeva u iznosu od 89,94 eura uputio na
parnicu.
OSNOVNI SUD U PLJEVLJIMA , dana 22.11.2011.godine.
Zapisničar, S u d i j a,
Zora Leković Ljiljana Popović
PRAVNA POUKA:
Protiv ove presude može se izjaviti žalba u roku od 8.dana
po prijemu iste Višem sudu B.Polje, a preko ovog suda.
DOSTAVITI:
1 x ODT Pljevlja
1 x Optuženom
1 x Braniocu optuženog