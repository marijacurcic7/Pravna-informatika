K.br.151/13
U IME CRNE GORE
Osnovni sud u Pljevljima, kao prvostepeni krivični sud po sudiji Branku
Pejoviću uz sudjelovanje zapisničara Djondović Milenke u krivičnom predmetu
protiv okrivljenog K. S. iz sela V. opština P., zbog krivičnog djela
protivpravno zauzimanje zemljišta iz čl. 254.st.1. Krivičnog zakonika Crne
Gore, po optužnom predlogu ODT Pljevlja Kt.br.316/13 od 13.11.2013. godine,
nakon održanog glavnog i javnog pretresa u prisustvu zamjenika oDT Pljevlja
Gačević Božidarke i okrivljenog, dana 05.12.2013. godine, donio je i javno
objavio
P R E S U D U
Okrivljeni K. S., JMBG .... od oca M. i majke Lj. rodjena N. rodjen ....
godine u selu V. opština P. , živi u P. ul. K. G. bb, penzioner, srednjeg
imovnog stanja, živi od penzije koja iznosi 350,00 eura, udovac, otac dvoje
djece, govori srpskim jezikom, razumije crnogrski jezik, pismen, završio 4
razreda osnovne škole, ranije ne osudjivan.
K r i v j e
Što je:
maja mjeseca 2013. godine u selu V. opština P. protivpravno zauzeo tudje
zemljište - seoski javni put, ukupne površine 87 m2 upisane na ime DS Mjesna
zajednica K., posjedovni list br. 111 KO V., parcelarnog broja 32-1/29/2, na
način što je zauzeto zemljište sa 3 strane zaogradio drvenim koljem i
bodljikavom žicom i na taj način onemogućio mještanima sela V. nesmetano
korišćenje spronim putem i prilaz seoskom groblju,
čime je izvršio krivično djelo protivpravno zauzimanje zemljišta iz čl.254.
st.1. Krivičnog zakonika Crne Gore,
pa mu sud na osnovu već citiranog zakonskog propisa, a primjenom članova 4, 5,
13, 15, 32, 33, 36, 42, 53. i 54. Krivičnog zakonika CG, te članova 226. i
229. ZKP CG i z r i č
-2-
USLOVNU OSUDU
S tim da mu utvrdjuje kaznu zatvora u trajanju od 3 mjeseca (tri mjeseca) i
istovremeno odredjuje da se ista neće izvršiti ukoliko okrivljeni u roku od
godinu dana ne izvrši novo krivično djelo.
Okrivljeni se obavezuje da na ime troškova vodjenja krivičnog postupka plati
Budžetu RCG iznos od 60,50 eura, a na ime paušala ovom Sudu iznos od 27,50
eura.
Troškove krivičnog postupka i paušal okrivljeni će uplatiti u roku od 15 dana
po pravnosnažnosti presude pod prijetnjom prinudnog izvršenja.
O b r a z l o ž e n j e
Osnovno državno tužilaštvo iz Pljevalja optužnim predlogom Kt.br.316/13 od
13.11.2013. godine optužilo je okrivljenog K. S. iz sela V. opština P. zbog
krivičngo djela protivpravno zauzimanje zemljišta iz čl. 254.st.1. Krivičnog
zakonika CG navodeći da je okrivljeni krivično djelo izvršio na način mjesto i
vrijeme kako je to bliže opisano u izreci ove presude.
U završnoj riječi zamjenik ODT je u cjelosti ostao pri podnesenom optužnom
predlogu i predložio da sud okrivljenog oglasi krivim i osudi po zakonu.
Okrivljeni K. S. na glavnom pretresu od dana 05.12.2013. godine je istakao da
je tačna činjenica da je on u maju mjesecu 2013. godine postavio spornu ogradu
i time zauzeo tudje zemljitše vlasništvo mjesne zajednice Krupice. Takodje, je
istakao da se osjeća krivim da priznaje krivicu, da se kaje što je ovo uradio,
te da će pomenutu ogradu ukloniti na proljeće 2014. godine kada za to budu
odgovarali vremenski uslovi.
U dokaznom postupku sud je saslušao svjedoke J. B., J. M., D. D. i R. V.,
saslušao vještaka geometra K. M., pročitao nalaz i mišljenje vještaka geometra
K. M. i izvršio uvid u skicu lica mjesta koju je sačinio vještak, izvršio uvid
u rješenje Sekretarijata za finasije br. 03-1366/1 od 17.12.1984. godine sa
skicom lica mjesta, pročitao rješenje sekretarijata za finansije br. 03-1365/1
od 23.11.1984. godine sa skicom lica mjesta i pročitao izvještaj iz KE za
okrivljenog izdat od strane UP CB Pljevlja br. 03-245/13-8367/2 od 18.09.2013.
godine.
Nakon provedenog dokaznog postupka i nakon ocjene svih izvedenih dokaza, kako
skupa tako i pojedinačno i u njihovoj medjusobnoj povezanosti jednog sa
drugim, a imajući u vidu i potpuno priznanje okrivljenog sud je utvrdio da je
okrivljeni K. S. iz sela V. opština P. izvršio krivično djelo koje mu se
optužnim predlogom ODT-a stavlja na teret, a na način mjesto i vrijeme kako je
to bliže opisano u izreci ove presude. Ovakvu svoju odluku sud je zasnovao na
činjenicama koje slijede iz dokaza izvedenih na glavnom pretresu.
Svjedok J. B. je istakao da živi u selu Vaškovo i koliko se sjeća okrivljeni
je ogradu postavio u maju 2012. godine i na tom mjestu nikada ranije nije bilo
ograde.
Svjedok J. M. je istakao da mu je takodje poznato da je okrivljeni u maju
mjesecu - proljeće 2012. godine kada je bilo avijonsko snimanje postavio
ogradu i zauzeo dio puta koji vodi prema groblju tako što je sa 3 strane
postavio drveno kolje sa bodljikavom žicom.
Svjedok D. D. zv. M. je istakao da živi u selu V., a poznato mu je da je put
pregradjen negdje tokom 2012. godine, ali nezna tačno u koje vrijeme i on nije
vidio lično okrivljenog da to zagradjuje, ali su mu mještani rekli da je to
uradio okrivljeni i smatra da je jedino okrivljeni za to ima interes jer se
dalje nastavlja njegova parcela.
Svjedok R. V. je istakao da sada živi u selu V., ali je dugi niz godina bio
odsutan iz sela jer je radio po raznim gradovima u Srbiji tako da nezna uopšte
da li je neko pregradjivao put ili nije niti je to od koga čuo.
Sud je u cjelosti privhatio iskaze svjedoka J. B., J. M. i D. D. smatrajući da
su ovi svjedoci objektivno svjedočili, dok je iskaz svjedoka Radović Vukomira
sud odbacio jer je isti istakao da vezano za sporni put mu ništa nije poznato.
Vještak geometar K. M. je u svom nalazu i mišljenju istakao da je on izlazio
na lice mjesta i da je identifikovao spornu parcelu i utvrdio da se ista
nalazi u selu K. te da je ista sa 3 strane zagradjena drvenim koljem i
bodljikavom žicom, a ukupna površina zauzetog zemljšta je 87 m2. Isto
zemljište je upisano kao vlasništvo M. zajednice K. u posjedovnomlistu br. 111
KO V., parc.broja 32-1/29/2. Takodje, je istakao da na licu mjesta je bio
prisutan i okrivljeni kada je on identifikovao tu parcelu.
Sud je u potpunosti prihvatio nalaz i mišljenje ovog vještaka smatrajući da je
vještak objektivno vještačio u skladu sa strukom i naukom, a inače radi se o
stalnom sudskom vještaku, a takodje sud je prihvatio i njegovu skicu lica
mjesta koju je vještak sačinio.
Uvidom u rješenje S. za finasije - O. za imovinsko-prvne poslove br. 03-1366/1
od 27.12.1984. godine sa skicom lica mjesta se utvrdjuje da je u korist M.
zajednice K. eksproprisan dio parcele za izgradnju puta u selu V., a
vlasništvo K. N. M. iz V.
Uvidom u rješenje S. za finansije - O. za imovinsko-pravne poslove br.
03.1365/1 od 23.11.1984. godine se zaključuje da je u kroist M. zajednice K.
eksproprisan dio nekretnina za proširenje seoskog groblja i izgradnju
prilaznog puta u selu V. od J. Lj. i to dio parcele br. 32/1/29 zv. T. Dakle,
radi se o spornoj parceli čiji je dio eksproprisan za potrebe MZ K., a upravo
od te parcele je okrivljeni zauzeo dio u površini od 87 m2, na način što je
taj dio parcele ogradio drvenim koljem i bodljikavom žicom sa 3 strane.
Iz izvještaja iz KE za okrivljenog sud je utvrdio da okrivljeni ranije nije
osudjivan.
Kod ovakvog činjeničnog stanja na osnovu svih izvedenih dokaza kao i na osnovu
potpunog priznanja okrivljenog sud je utvrdio da je okrivljeni izvršio
krivično djelo koje mu je optužnim predlogom ODT-a stavljeno na teret, a na
način mjesto i vrijeme kako je to bliže opisano u izreci ove presude. Ovakvu
odluku sud je zasnovao na potpunom priznanju okrivljenog kao i na ostalim
izvedenim dokazima.
Prilikom odredjivanja vrste kazne i prilikom odmjeravanja njene visine sud je
u okviru opšte svrhe krivičnih sankcija cijenio i svrhu uslovne osude, pa je
sud mišljenja da radi krivično pravne zaštite protiv okrivljenog nije
neophodno izricati drugu vrstu krivična sankcije osim uslovne osude jer je sud
ubijedjen da će se prema okrivljenom i sa uslovnom osudom postići kako
specijalna tako i generalna prevencija i da će se istom postići svrha
kažnjavanja propisana u članu 32. Krivičnog zakonika CG. Pri tome sud je kao
olakšavajuće okolnosti uzeo okrivljenom u obzir da ranije nije osudjivan, da
se radi o porodičnom čovjeku, pa je na kraju sud mišljenja da je izrečena
krivična sankcija adekvatna težini učinjenog djela, društvenoj opasnosti kao i
nastalim posledicama.
U smislu člana 226. i 229. ZKP CG sud je obavezao okrivljenog da na ime
troškova vodjenja krivičnog postupka plati budžetu RCG iznos od 60,50 eura, a
isti iznos predstavlja naknadu i nagradu vještaku geometru za izvršeno
vještačenje, a iznos paušala od 27,50 eura sud je odredio imajući u vidu
dužinu trajanja i složenost krivičnog postupka kao i imovno stanje
okrivljenog.
Sa iznijetih razloga odlučeno je kao u izreci presude.
OSNOVNI SUD U PLJEVLJIMA
dana 05.12.2013. godine
Zapisničar,S u d i j a,
Djondović Milenka s.r. Branko Pejović s.r.
PRAVNA POUKA: protiv ove presude dozvoljena je žalba u roku od 8 dana po
prijemu
iste Višem sudu u Bijelom Polju, a preko ovog suda.
DOSTAVLJENO:
1x ODT Pljevlja
1x okrivljenom
4x u predmet