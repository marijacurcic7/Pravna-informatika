K. broj 279/11
U IME CRNE GORE
OSNOVNI SUD U BARU, kao prvostepeni krivični, sudija G. Š., kao sudija
pojedinac, sa zapisničarom M. M., u krivičnom predmetu optuženog S. R., zbog
produženog krivičnog djela teška krađa iz čl. 240 st.1 tč. 1 u vezi čl. 49.
Krivičnog zakonika, po optužnici Osnovnog državnog tužilaštva u Baru Kt.br.
318/11 od 14.09.2011. godine, nakon održanog glavnog javnog pretresa u
prisustvu zamjenika Osnovnog državnog tužioca R. I., optuženog i njegovog
branioca po službenoj dužnosti J. S., advokata iz B., dana 08.11.2011. godine
donio je i javno objavio,
P R E S U D U
Optuženi S. R., od oca H. i majke F. rođenje B., rođen u P... godine, sa
prebivalištem u P.V. bb, sa privremenom boravkom u B., S. B., radnik, oženjen,
otac jednog maloljetnog djeteta, završio osnovu školu, osuđivan presudom
Osnovnog suda u Baru K broj 461/09 od 20.01.2010. godine, zbog krivičnog djela
teška krađa iz čl. 240 st.1 tč. 1 u vezi čl. 49. Krivičnog zakonika, na kaznu
zatvora u trajanju od 1 godine.
K r i v j e :
Što je:
1. Dana 26.06.2011. godine, u naselju Šušanj, Opština Bar, obio PMV »Toyota
yaris« sa troje vrata reg. oznaka ..., vlasništvo DOO »Engida«, na način, što
je podesnim sredstvom - kamenom, polomio staklo na desnim vratima vozila, a
zatim provukao ruku kroz otvor na prozoru, otvorio vrata vozila, a nakon toga
ušao u unutrašnjost, namjeravajući da oduzme sve vrijedne stvari koje pronađe,
izvršio detaljno pretraživanje i iz vozila oduzeo ranac u kome se nalazila
video kamera marke »Sony« digitalni aparat »Samsung« mobilni tel. »Nokia N 93«
, 8.000,00 rubalja i 20 €, sve u vrijednosti 420,00 €, koje stvari je odnio sa
sobom, u namjeri da njihovim prisvajanjem pribavi sebi protivpravnu imovinsku
korist,
2. Dana 14.07.2011. godine, sa parking prostora ispred diskonta »Kaća« u
Baru, Opština Bar, iz nezaključanog vozila »Audi A4« karavan reg. oznaka ...,
vlasništvo oštećenog Lj. A. oduzeo mobilni telefon marke »Iphone« u
vrijednosti 200,00 €, na način što je iskoristio nepažnju oštećenog koji se u
tom momentu nalazio u marketu i iz vozila oduzeo navedeni telefon i sa njim se
udaljio u nepoznatom pravcu, u namjeri da njegovim prisvajanjem pribavi sebi
protivpravnu imovinsku korist,
- čime je učinio produženo krivično djelo - teška krađa iz člana 240. st. 1.
tačka 1. u vezi čl. 49 Krivičnog zakonika,
Pa ga su primjenom čl. 4, 32, 36 i 42 Krivičnog zakonika i čl. 369, 370 i 374
ZKP-a,
OSUĐUJE
Na kaznu zatvora u trajanju od 1 (jedne) godine i 6 (šest) mjeseci u koju
kaznu se uračunava vrijeme provedeno u pritvoru od 22.07.2011. godine do
pravosnažnosti presude.
Prema optuženom na osnovu čl. 76 Krivičnog zakonika izriče se
MJERA BEZBJEDNOSTI
Protjerivanje stranca sa teritorije Crne Gore u trajanju od 5 (pet) godina.
Vrijeme trajanja protjerivanja računa se od dana pravosnažnosti odluke, a
vrijeme provedeno u zatvoru ne uračunava u vrijeme trajanja mjere.
Optuženi je dužan da plati troškove krivičnog postupka u iznosu od 600,00 €, u
roku od 15 dana od dana pravosnažnosti, pod prijetnjom izvršenja.
O b r a z l o ž e n j e
Optužnicom Osnovnog državnog tužilaštva u Baru Kt.br. 318/11 od 14.09.2011.
godine stavljeno je na teret optuženom izvršenje krivičnog djela bliže
opisanog u izreci presude.
Optuženi je u svojoj odbrani pred Upravom policije izjavio da misli da ima od
tada 25 dana, ako i ne više u naselju Šušanj u Baru on je bio sa S. A., sa
kojom je u vezi. Prvo su bili na plaži u Šušanju, poslije su izašli na put.
Vidjeli su jednog čovjeka koji je zatvorio vrata na vozilu koje je bilo
parkirano pored puta nasuprot jednom Restoranu. Vozilo je bilo sive boje i
nije bilo crnogorskih oznaka. Ona ga je zagrlila i rekla stani R., glava joj
je bila na njegovom ramenu. Ona mu je pokazala na tašnu koju je čovjek stavio
u gepek od vozila. Taj čovjek je sa jednom ženskom otišao. S. mu je dodala
jedan kamen veličine kao teniska loptica i peškir i rekla da slomi staklo na
vozilu. On je zamotao kamen u peškir i udario je na staklo suvozača, koje se
slomilo. To je bilo negdje tokom dana između otprilike 12,00 i 13,00 časova.
On je provukao ruku kroz slomljeni prozor i podigao dugme i otključao vrata.
S. je prva ušla nakon toga u vozilo podigla sjedište i ušla na zadnje sjedište
i isti otvorila. Ona je uzela iz gepeka crnu torbu kožnu veličine oko 20 cm, a
on je uzeo drugu tašnu u kojoj se nalazila hrana, nešto garderobe i vidio
kameru i foto aparat. Oni su se sakrili iza jedne kuće koja se nalazi u
neposrednoj blizini na udaljenosti oko 20 m gdje su otvorili i u torbi našli
ruske pare i mobilni telefon marke Nokia. Uzeli su kameru, fotoaparat, mobilni
telefon i ruske pare, a ostale stvari on je vratio u vozilo. Otišli su pješke
do centra grada, a onda taksijem do Starog Bara. S. je rekla da će ona da nađe
kupca za stvari. S. je poslala svoju stariju kćerku koja je prodala kameru i
foto aparat kod D. A., misli za 50 €. Taj novac je uzela S.. On je mobilni
telefon prodao S. A. za 40 € i reko mu da je telefon ukraden. S. mu je dao 10
€, a ostao mu je dužan 30 €. S. je istog dana ponijela ruske pare da zamijeni,
a on te pare nije više vidio niti je imao nikakve koristi. Mobilni telefon
marke Samsung bijele boje je prije prethodnog događaja na plaži u Šušanj vidio
da je jedan momak stavio na peškir gdje su borovi, nedaleko od WC i ušao u
vodu. On je prišao uzeo je telefon i podigao je peškir da vidi da nema novac
ili nešto drugo, ali nije našao ništa. Radilo se o popodnevnim časovima. Prije
nedjelju dana kod Diskonta Kaća vidio je čovjeka koji parkira tamno vozilo, ne
zna da li je Audi ili Pasat, sa albanskim reg. oznakama. On je izašao iz
vozila i pošao prema pekari. On je prišao sa desne strane mjesta suvozača,
pogledao je da li ga neko gleda, a onda je vidio na polici mjenjača mobilni
telefon sa punjačem, otvorio je otključana vrata, izvadio je telefon iz
punjača i isti je uzeo. Poslije toga je otišao u Stari Bar. Nakon toga što je
telefon oduzeo vidio je da se radi o telefonu Iphone iz kojeg je izvadio
karticu koja je bila u njemu i istu odbacio. Poslije tri dana on je telefon je
prodao B. B. za 40 €, s tim što mu je dao samo 20 €, a 20 ostao dužan. Prije
nekoliko dana on je bio u Ulcinju, kod hotela Albatros i na plaži je vidio je
dvije žene i muškarca koji su ušli u vodu, a on je prišao njihovim stvarima i
ispod peškira je našao dva mobilna telefona i to Soni Erikson i LG ljubičaste
boje. To je bilo popodne. Telefone je uzeo i ponio za Bar, telefon Soni
Erikson je dao S. A., to jest ga poklonio joj ga je, a LG je zadržao za sebe.
Takođe je u četvrtak bio u Ulcinju u večernjim satima na jednom parkingu
nedaleko od hotela Galeb oko 300 m. Vidio je da je jedan čovjek zatvorio vrata
na vozilu BMW kosovskih tablica, crne boje i otišao sa djevojkom. On je prišao
vozilu, pogledao je prvo da li ga neko gleda i otvorio je vrata koja su bila
otključana i ušao je u vozilo i iz vozila je izvukao je radio CD i poslije je
pobjegao. Iste večeri poslije nekih 10 minuta on je na suprotnoj strani
parkinga vidio kada je jedna djevojka parkirala motor vespu i otišla. On je
prišao motoru, podigao je poklopac nad prtljažnikom i uzeo je jedan manji
digitalni aparat. Pošao je prema Hotelu Albatros tu je ulegao jedan motor
marke Tomos crvene boje. Prišao je motoru isti je startovao i sa istim je se
dovezao u Bar, sa sobom je ponio radio CD i fotoaparat. U svojoj odbrani pred
istražnim sudijom je izjavio da ostaje pri svojoj izjavi koju je dao pred
ovlašćenim policijskim službenicima u prisustvu branioca i ostaje pri svojoj
izjavi da je od prilike prije 25 dana u naselju Šušanj u Baru kada je bio sa
S. A. obio vozilo zajedno sa njom koje nije bilo crnogorskih tablica iz koje
su oduzeli video kameru Soni, digitalni fotoaparat, mobilni telefon Nokia i
8.000 rubalja i 20 €. Otuđene stvari su uzeli sa sobom, a način na koji su
otuđili stvari on je detaljno opisao u policiji. Nedjelju dana prije nego što
je zadržan u policiji kod diskonta Kaća vidio je čovjeka koji parkira tamno
vozilo albanskih reg. Oznaka - Tirana, koji je izašao iz vozila i pošao prema
pekari, a on je zatim prišao sa desne strane mjesta suvozača pogledao je da li
ga neko gleda, a onda je vidio da na polici mjenjača unutar vozila stoji
mobilni telefon sa punjačem. On je kroz otvoreni prozor sa mjesta suvozača, a
vrata otvarao nije, uzeo mobilni telefon i nakon toga otišao u Stari Bar, a
radilo se o telefonu Ajfon iz koga je izvadio karticu koja je bila u njemu i
isti bacio. Poslije tri dana on je telefon prodao B. B. za 40 €, s tim što mu
je dao 20 €, a 20 € mu ostao dužan. Dalje je opisao izvršenje krivičnih djela
na području ulcinja, koja nisu obuhvaćena optužnicom. Dodao je da ne priznaje
da je učinio krivično djelo 23.06.2011. godine u kojem je navedeno da je
podesnim sredstvom slomio staklo PMV Suzuki užičkih reg, oznaka i da je iz
vozila otuđio mobilni telefon Samsung, crni kofer sa ženskom garderobom i
dokumenta. Taj telefon bijele boje Samsung je samo nađen kod njega, i bio je
njegov telefon. Takođe ne priznaje da je još jednom oduzeo mobilni telefon
marke Samsung bijele boje na plaži u Šušanju, a tako je nešto rekao u
policiji, gdje je rekao da je jedan momak na plažu stavio peškir i mobilni
telefon ispod peškira nedaleko od WC-a i ušao u vodu i da je on uzeo mobilni
telefon, jer on to nije uradio. Na pitanje suda za razlike u kazivanju
okrivljeni navodi da je tako nešto rekao a što se tiče ovog detalja u Šušnju
jer su ga u policiji tukli. Sud na glavnom pretresu nije utvrđivao navedeni
dio odbrane optuženog jer isti nije obuhvaćen optužnicom. Optuženi je na
glavnom pretresu izjavio da još jednom priznaje izvršenje krivičnih djela pod
tačkom 1 i 3 optužnice, ali odgovorno tvrdi da nije počinio krivično djelo pod
tačkom 2. optužnice. Takođe ponavlja da je prvo krivično djelo učinio sa A.S.
Tačno je da je od njega oduzet jedan telefon marke Samsung, ali u pitanju je
njegov telefon marke Samsung koji je policija oduzela, a u pitanju je običan
telefon marke Samsung čija je tržišna cijena oko 10 eura.
U dokaznom postupku na saglasan predlog stranaka pročitan je iskaz svjedoka
oštećenog S. S., pročitani su službena zabilješka UP PJ Bar u formi zapisnika
o uviđaju Ku br.267/11 od 28.06.2011. godine, službena zabilješka UP PJ Bar u
formi zapisnika o uviđaju Ku br.308 /11 od 23.06.2011. godine, službena
zabilješka UP PJ Bar bez broja od 14.07.2011. godine, potvrda o privremeno
oduzetim predmetima UP PJ Bar od 22.07.2011. godine na ime S. R., potvrda o
privremeno oduzetim predmetima od 21.07.2011. godine, na ime A. D., potvrda o
privremeno oduzetim predmetima UP PJ Bar od 22.07.2011. godine na ime B. S.,
nalaz i mišljenje sudskog vještaka finansijske struke N. D. od 6.09.2011.
godine, izvršen je uvid u spise predmeta K broj 464/09, pročitan je izvještaj
UP PJ Bar br. 24-01-244/10-6446 od 10.10.2011. godine.
Svjedok oštećeni S. S. je izjavio da je svoje vozilo marke Suzuki svift reg
oznake ... parkirao na parkingu iznad plaže u Šušanju. Na plaži je ostao oko 3
sata, a prije odlaska vozilo je bilo zaključano sa zatvorenim staklima. Kada
se vratio vidio je da je zadnje desno bočno staklo razbijeno i da su stvari
pokupljene. Oduzeto mu je 15,000 dinara, 100 € u torbi supruge na zadnjem
sjedištu, mobilni telefon marke Samsung star godinu dana, crni kofer Cepter sa
garderobom supruge koja sa koferom ima vrijednost oko 500 €, vozačka dozvola i
zdravstvena knjižica, dok je na vozilu nastala šteta od 60 €. Oštećena mu je
bravica na vratima vrijednosti oko 80 €, a i limarija koja će ga koštati oko
100 €.
Iz službene zabilješke UP PJ Bar u formi zapisnika o uviđaju Ku br.267/11 od
28.06.2011. godine utvrđeno je da je uviđaj izvršen povodom obijanja vozila
marke Tojota yaris reg oznake ..., vl. DOO Engida, koje je bilo parkirano u
naselju Šušanj uz magistralni put Sutomore Bar. Izvršilac je tri puta udario
podesnim sredstvom u desnu strani vjetrobranskog stakla, koje je oštetio,
nakon čega je polomio staklo na desnim vratima vozila pomjerio zadnje sjedište
i z prtljažnog prostora oduzeo digitalni fotoaparat marke Sony, video kameru
Sony, mobilni telefon Nokia N 93, oko 800 rubalja i oko 20 €.
Iz službene zabilješke UP PJ Bar u formi zapisnika o uviđaju Ku br.308 /11 od
23.06.2011. godine utvrđeno je da je S. S. prijavio obijanje vozila marke
Suzuki reg. Oznake ..., lomljenjem zadnjeg stakla, iz kojeg je oduzeto 15.000
dinara, 100 €, mobilni telefon marke Samsung, crni kofer Cepter sa ženskom
garderobom i dokumentima supruge S. G. Izlaskom na lice mjesta uočena su
prijavljena oštećenja.
Iz službene zabilješke UP PJ Bar bez broja od 14.07.2011. godine utvrđeno je
da je Lj. A. prijavio da mu je dana 14.07.2011. godine oko 13,10 časova u
blizini marketa Kaća na parking prostoru od strane NN učinioca iz vozila marke
„Audi A 4“ karavan reg. Oznake ... oduzet mobilni telefon marke Iphone pored
ručice mjenjača. Vozilo je bilo otključano.
Iz potvrde o privremeno oduzetim predmetima UP PJ Bar od 22.07.2011. godine na
ime S. R., utvrđeno je da je od optuženog oduzet digitalni fotoaparat Canon,
mobilni telefon marke Samsung E 1080, mobilni telefon marke LG i radio CD
Pionir.
Iz potvrde o privremeno oduzetim predmetima od 21.07.2011. godine, na ime A.
D. utvrđeno je da su od imenovanog oduzeti digitalni aparat marke Samsung i
video kamera marke Soni.
Iz potvrde o privremeno oduzetim predmetima UP PJ Bar od 22.07.2011. godine na
ime B. S. utvrđeno je da je od imenovanog oduzet mobilni telefon marke Iphone.
Iz nalaza i mišljenja sudskog vještaka finansijske struke N. D. od 6.09.2011.
godine utvrđena je vrijednost svih oduzetih stvari.
Uvidom u spise predmeta K broj 464/09 od 20.01.2010. godine, utvrđeno je da je
S. R. osuđen zbog krivičnog djela teška krađa iz čl. 240 st.1 tč. 1 u vezi čl.
49. Krivičnog zakonika, na kaznu zatvora u trajanju od 1 godine.
Iz izvještaja UP PJ Bar br. 24-01-244/10-6446 od 10.10.2011. godine utvrđeno
je da je daktiloskopski materijal S.R. i S. R. identičan, i da je u pitanju
isto lice koje je osuđeno presudom K broj 461/09.
Optužnicom je predloženo da se u dokaznom postupku saslušaju oštećeni K. S. i
Lj. A. Imenovani svjedoci su strani državljani, po ocjeni suda činjenično
stanje je utvrđeno, zbog čega je donijeto rješenje da se u dokaznom postupku
neće saslušati oštećeni K. S. i Lj. A.
Ocjenom izvedenih dokaza utvrđeno je da je optuženi učinio krivično djelo
predstavljeno u dispozitivu. Optuženi je u svojoj odbrani priznao da je učinio
krivično djelo obijanjem PMV „Toyota yaris“ u naselju Šušanj i PMV marke „Audi
A 4“ ispred diskonta „Kaća“. Priznanje optuženog je jasno, detaljno, potvrđeno
i pismenim dokazima u vidu potvrda o privremeno oduzetim i vraćanju privremeno
oduzetih predmeta. Naime, optuženi je izjavio da je digitalni aparat marke
Samsung i video kameru marke Soni preko A. S. prodao A. D., od koga su
navedene stvari oduzete uz izdavanje potvrde, a da je mobilni telefon marke
„Iphone“ koji je oduzeo iz vozila marke „Audi A4“ prodao B. S., od koga je
policija oduzela navedeni mobilni telefon, takođe uz izdavanje potvrde o
oduzimanju. Optuženi je učinio krivično djelo teška krađa iz čl. 240 st.1 tč.1
Krivičnog zakonika predstavljeno pod tč. 1 dispozitiva, obijanjem zatvorenog
prostora i krivično djelo krađa iz čl. 239 st.1 Krivičnog zakonika,
predstavljeno pod tč 2 dispozitiva.
Optuženi je krivično djelo učinio postupajući sa direktnim umišljajem jer je
bio svjestan da oduzima tuđe pokretne stvari, a utvrđena je i njegova namjera
da oduzimanjem tuđih pokretnih stvari pribavi sebi protivpravnu imovinsku
korist.
Sud je prihvatio pravnu kvalifikaciju iz optužnice pravno kvalifikujući
krivično djelo kao produženo krivično djelo teška krađa iz čl 240 st. 1 tč.1 u
vezi čl. 49. Krivičnog zakonika. Optuženi je postupajući na način predstavljen
u dispozitivu učinio krivično djelo teška krađa iz čl. 240 st. 1 tč.1
Krivičnog zakonika i krivično djelo krađa iz čl. 239 st. 1 Krivičnog zakonika.
Odredbom čl. 49 Krivičnog zakonika propisano je da produženo krivično djelo
čini više istih ili istovrsnih krivičnih djela učinjenih u vremenskoj
povezanosti od strane istog učinioca i koja predstavljaju cjelinu zbog
postojanja najmanje dvije od sljedećih okolnosti: istovjetnosti oštećenog,
istovrsnosti predmeta djela, korišćenja iste situacije ili istog trajnog
odnosa, jedinstva mjesta ili prostora izvršenja djela ili jedinstvenog
umišljaja učinioca. Optuženi je izvršio dvije radnje istovrsnog krivičnog
djela, koja su vremenski povezana, na istom prostoru, kojom prilikom je
ispoljio jedinstveni umišljaj.
Sud je optuženog osudio na kaznu zatvora u trajanju od 1 godine i 6 mjeseci.
Za predmetno krivično djelo propisana je kazna zatvora u trajanju od 1 do 8
godina. Na strani optuženog cijenjene su sve olakšavajuće i otežavajuće
okolnosti iz čl. 42. Krivičnog zakonika. Od olakšavajućih okolnosti sud je
cijenio priznanje krivičnog djela, porodične prilike optuženog jer je oženjen
i otac jednog maloljetnog djeteta, dok je od otežavajućih okolnosti sud
cijenio da je optuženi osuđivan zbog istog krivičnog djela. Izrečena kazna
zatvora po ocjeni suda odgovara težini izvršenog krivičnog djela i krivici
optuženog i predstavlja mjeru koja je neophodna da bi se postigla svrha
kažnjavanja.
Optuženi je na izdržavanje kazne zatvora upućen prije pravosnažnosti, jer je
ocijenjeno da bi s obzirom da je strani državljanin i da mijenja adrese u
Crnoj Gori, puštanjem na slobodu mogao pobjeći i na taj način onemogućiti
izvršenje kazne zatvora. Na osnovu čl. 51 Krivičnog zakonika, u kaznu zatvora
optuženom se uračunava vrijeme provedeno u pritvoru od 22.07.2011. godine do
pravosnažnosti presude.
Optuženom je stavljeno na teret i da je :
Dana 23.06.2011. godine u naselju Šušanj, Opština Bar obio PMV „Suzuki“ reg.
oznaka ..., vlasništvo oštećenog S. S. na način, što je podesnim sredstvom -
kamenom, polomio zadnje desno staklo na vozilu, zatim provukao ruku kroz
otvor, otvorio vrata vozila, a nakon toga ušao u unutrašnjost, namjeravajući
da oduzme sve vrijedne stvari koje pronađe izvršio detaljno pretraživanje i iz
vozila oduzeo 15.000,00 dinara, 100,00 €, mobilni tel. „Samsung“ sa SIM
karticom 00381060516151, vrijednosti 10,00 €, crni kofer „Cepter“ sa ženskom
garderobom i dokumenta koja glase na ime S. G., u namjeri da njihovim
prisvajanjem pribavi sebi protivpravnu imovinsku korist;
U postupku nije dokazano da je optuženi učinio navedeno krivično djelo.
Optuženi u svojoj odbrani ne priznaje da je učinio krivično djelo, navodeći da
od njega jeste oduzet mobilni telefon marke „Samsung“ koji je njegovo
vlasništvo. Po ocjeni suda optuženi je istinito opisao sve radnje koje je
preduzimao u vrijeme koje je navedeno kao vrijeme izvršenja krivičnog djela,
jer je opisao izvršenje više krivičnih djela na području Opština Bar i Ulcinj,
osim radnje krivičnog djela na štetu S. S. Ni pismenim dokazima ne potvrđuju
se navodi iz optužnice. Od optuženog je oduzet jedan mobilni telefon marke
„Samsung E 1080“. Oštećeni S. S. u svom iskazu nije mogao da se izjasni o
modelu mobilnog telefona marke „Samsung“ koji mu je oduzet prilikom izvršenja
krivičnog djela, pa nema dokaza da je mobilni telefon marke „Samsung E 1080“
mobilni telefon vlasništvo S. S., a kod optuženog nije pronađen ni jedan drugi
predmet vlasništvo oštećenog.
Kako bi krivično djelo za koje nije dokazano da je optuženi učinio ulazilo u
sastav produženog krivičnog djela teška krađa iz čl.240 st.1 tč.1 Krivičnog
zakonika, sud je navedenu radnju izostavio iz izreke presude.
Na osnovu čl. 76 Krivičnog zakonika optuženom je izrečena mjera bezbjednosti
protjerivanja stranca sa teritorije Crne Gore u trajanju od 5 godina. Optuženi
je kao specijalni povratnik sa umišljajem učinio krivično djelo za koje je
zaprijećena kazna zatvora u trajanju od jedne do osam godina, a kako je po
ocjeni suda optuženi došao u Crnu Goru da vrši krivična djela, dalji boravak
optuženog u zemlji je nepoželjan, zbog čega je prema njemu izrečena navedena
mjera bezbjednosti.
Odluka o troškovima krivičnog postupka zasniva se na odredbi čl. 229 ZKP, a
ista se odnosi na troškove branioca po službenoj dužnosti u iznosu od 400,00
€, troškove finansijskog vještačenja u iznosu od 115,50 € i troškove rada suda
koji su određeni prema trajanju, složenosti krivičnog postupka i imovinskim
prilikama optuženog. O troškovima branioca po službenoj dužnosti sud će
donijeti posebno rješenje, prema priloženom troškovniku.
Na osnovu izloženog odlučeno je kao u izreci presude
OSNOVNI SUD U BARU
Dana 08.11.2011 godine
ZAPISNIČAR, S U D I J A
M. M. G. Š.
PRAVNA POUKA:Protiv ove presude može se
izjaviti žalba Višem sudu u Podgorici u roku od
15 (petnaest) dana od dana prijema pismenog otpravka.
Žalba se predaje ovom sudu u dva primjerka.
DNA:- 1 x ODT
- 1 x optuženom
- 1 x braniocu J. S.
- u spise