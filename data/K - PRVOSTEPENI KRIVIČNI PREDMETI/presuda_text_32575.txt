HYPERLINK
"http://upload.wikimedia.org/wikipedia/commons/2/23/Coat_of_arms_of_Montenegro.svg"
K.br.175/11
U IME CRNE GORE
Osnovni sud u Pljevljima, kao prvostepeni krivični sud po sudiji Ljiljani
Popović, uz sudjelovanje zapisničara Zore Leković, u krivičnom predmetu protiv
optuženog A.V. iz P., koga brani M.D. advokat iz P., zbog krivičnog djela
izazivanje opšte opasnosti iz čl.327 st.4 u vezi st.1 Krivičnog Zakonika a po
optužnom predlogu ODT Pljevlja Kt.br.108/11 od 05.09.2011.godine, nakon
održanog glavnog i javnog pretresa u prisustvu zamjenika ODT Pljevlja Gačević
Božidarke, oštećene A.S., optuženog A. V. i njegovog branioca advokata D. M. ,
dana 23.11.2011.godine , donio je i javno objavio
P R E S U D U
Optuženi A. V. JMBG ...., od oca P. i majke M. rođ.Ž., rođen u P.dana
....godine, sa prebivalištem u P. ul. K., državljanin CG, radnik R. u. P.,
oženjen, otac dvoje djece, pismen, završio Gimnaziju, srednjeg imovnog stanja,
neosuđivan.
K R I V J E
Što je :
Dana 06.04.2011.godine oko 13,00 časova u svom dvorištu ispred kuće u ulici K.
u P., opšte opasnom radnjom izazvao opasnost za život i tijelo oštećene A.S.
predstavnika Zavoda za statistiku Opštine P. koja je vršila popis lica, stvari
i imovine u naselju Š., na način što oštećenu nije zaštitio od kućnog
ljubimca-psa koji se nalazio u dvorištu pored njega, pa kada mu je oštećena
rekla da je predstavnik za statistiku i da je došla da izvrši popis okrivljeni
joj tom prilikom upućivao uvrede i psovke koje se odnose na popis kojom
prilikom je pas počeo da laje na oštećenu, a ona se obratila okrivljenom
govoreći mu da skloni svog psa i da je zaštiti od njega jer će je ujesti, ali
on to nije uradio već joj je rekao "neka te ujede, baš me briga, jebo te onaj
ko te poslao" iako je bio svjestan da ovakvom radnjom može učiniti djelo ali
je olako držao da do toga neće doći ili da će to moći spriječiti i u tom
momentu pas je prišao i ugrizao oštećenu za lijevu potkoljenicu nanijevši joj
tom prilikom lake tjelesne povrede,-
čime je izvršio krivično djelo izazivanje opšte opasnosti iz čl.327 st.4 u
vezi st.1 Krivičnog zakonika,
pa mu sud na osnovu već citiranog zakonskog propisa te primjenom članova
4,5,13,16,32,36,42, 52,53 i 54 Krivičnog zakonika, te čl.226, 229, 239 i 374
ZKP-a i z r i č e
USLOVNU OSUDU
Sa kojom se optuženom A. V. utvrdjuje kazna zatvora u trajanju od 3(tri)
mjeseca i istovremeno odredjuje da se ista neće izvršiti ako optuženi u roku
od jedne godine dana ne izvrši novo krivično djelo.
Optuženi je dužni platiti ovom sudu na ime troškova krivičnog postupka iznos
od 99,00 eura kao i na ime paušala iznos od 27,50 eura,
a ovo u roku od 15.dana po pravosnažnosti presude, pod prijetnjom prinudnog
izvršenja.
Oštećena A. S. radi ostvarivanja imovinsko pravnog zahtjeva upućuje se na
parnicu.
O b r a z l o ž e nj e
Osnovno državno tužilaštvo u Pljevljima , optužnim predlogom Kt.br.108/11 od
05.09.2011.godine, optužilo je A. V. iz P., da je izvršio krivično djelo
izazivanje opšte opasnosti iz čl.327 st.4 u vezi st.1 Krivičnog Zakonika a na
način, mjesto i vrijeme bliže opisano izrekom ove presude. U završnoj riječi
zamjenik ODT Pljevlja ostajući pri optužnom predlogu, predložio je da sud
optužnog oglasi krivim i osudi po zakonu.
Oštećena A.S.u završnoj riječi pridružila se krivičnom gonjenju protiv
optuženog ističući da će imovinsko prvni zahtjev ostvarivati u parnici.
Optuženi A. V. u svojoj odbrani navodi da živi kao podstanar u ulici K. i da
se nekoliko dana prije kritičnog događaja nije osjećao zdravstveno dobro, imao
je glavobolju i bio nervozan pa je uzeo nekoliko dana odmora i kritičnog dana
ušao u pomoćnu prostoriju koja se nalazi u dvorištu u sklopu ograde u kojoj
boravi njegov pas, pa je pustio psa iz ograde u dvorište koje je zaograđeno
metalnom ogradom i pas nije mogao izaći na ulicu. Iz te prostorije iznosio je
sadnice voća i sjemena luka i krompira, pas je bio oko njega i kad je ušao u
šupu da prebira bijeli luk začuo je lajanje psa, izašao je ispred i na ulazu
kuće na prvom stepeništu vidio nepoznatu žensku osobu koja je šutala nogom psa
koji je lajao na nju. Pritrčao je i uzeo psa u naručje i zatvorio ga u kavez,
a zatim se vratio do ove ženske osobe koja mu je rekla da je popisivač, a on
nije bio u toku da se tih dana vrši popis pa joj je rekao da je podstanar i da
nema šta popisivati i da nije trebala ulaziti u dvorište pošto je pas bio
pušten u dvorištu i kako je smjela ući kad je vidjela puštenog psa. Bio je
uzbuđen i možda joj je malo povišenim tonom rekao da napusti dvorište što je
ona i uradila i krećući se kroz dvorište bacila mu neki papir koji je on uzeo
i ponio da joj preda, a ona mu rekla da papir treba da ostane u dvorištu.
Izašla je iz dvorišta i stajala na ulicu, a kroz desetak minuta došla je
policija na lice mjesta. Nije vidio da je pas nanio tjelesne povrede toj
nepoznatoj ženskoj osobi niti je ona rekla da se to desilo, te da je u pitanju
pas rase "pudlica" bijele boje težine od 2 do 2,5 kg i nikad nikoga nije
ugrizao pa ga i djeca iz komšiluka vode u šetnju i pas nikad ni na koga nije
nasrnuo niti je puštan iz dvorišta osim kad se vodi u šetnju. Saslušan je u
policiji a narednih dana dnevne novine i televizijske stanice su objavile
razne neistinite informacije u vezi tog kritičnog događaja, TV ekipe su
snimale kuću u kojoj živi i iznosile neistinite informacije koje su ga
pogađale i sve te informacije su uticale da se njegovo zdravstveno stanje
pogorša tako da u jednom trenutku nije znao ni ko je, ni ko mu je porodica ni
gdje živi. Dana 21.04.2011.godine prevezen je u Specijalnu bolnicu za P. u K.
gdje se liječio dva mjeseca. Kritičnog dana nije mogao da se kontroliše, jezik
mu je bio brži od razuma i kaje se što je izgovarao riječi koje je izgovarao.
Na glavnom pretresu ne priznajući izvršenje krivičnog djela ni svoju krivicu
ostao je pri odbrani iz prethodnog postupka, kazao je da u poslednjih pet
godina je imao zdravstvenih problema ali nikad tih da mu je bilo potrebno
psihijatrijsko liječenje a njegovo liječenje u K. i pogoršanje zdravlja od
21.04.2011.godine je direkta posledica ovog događaja i prvih 26 dana liječenja
proveo je na urgentnom centru u K., a potom na sopstveni zahtjev na Odelenju
za alkoholizam.
Branilac optuženog u završnoj riječi ističući da u radnjama optuženog nema
elemenata krivičnog djela koje mu je stavljeno na teret predložio je da ga sud
oslobodi od optužbe i naknadi mu troškove krivičnog postupka, a u koliko sud
nađe da u radnjama optuženog ima elemenata djela stavljenog mu na teret molio
je sud da optuženom izrekne uslovnu osudu jer će se i na taj način postići
svrha kažnjavanja obzirom da optuženi nije do sada osuđivan i da je izrazio
kajanje, a optužena je ušla u dvorište bez poziva i najave iako je vidjela psa
u dvorištu čime je doprinijela nastanku događaja.
Optuženi A. V.u završnoj riječi usvajajući odbranu svog branioca istakao je da
mu je žao što je došlo do ovog incidenta koji on nije mogao ni predvidjeti ni
spriječiti.
U dokaznom postupku sud je saslušao svjedoka-oštećenu A.S., saslušao svjedoke
K.S., J.Ž. i N.I., pročitao nalaz i mišljenje vještaka dr. P. M., pročitao
izvještaj ljekara specijaliste Doma zdravlja od 06.04.2011.godine za oštećenu,
pročitao izvještaj ljekara specijaliste dr. T. I. od 08.04.2011.godine za
oštećenu, izvršio uvid u otpusnu listu sa epikrizom Specijalne bolnice za
psihijatriju K. i pročitao izvod iz KE za optuženog.
Nakon provedenog dokaznog postupka i ocjene izvedenih dokaza a pri tom
cijeneći odbranu optuženog A. ovaj sud je utvrdio činjenično stanje bliže
opisano izrekom ove presude.
Naime, javna optužba stavlja na teret optuženom A. V. da je izvršio krivično
djelo izazivanje opše opasnosti iz čl.327 st.4 u vezi st.1 Krivičnog zakonika
, tako što dana 06.04.2011.godine oko 13,00 časova u dvorištu ispred kuće je
opšte opasnom radnjom izazvao opasnost za život i tijelo oštećene koja je kao
predstavnik Zavoda za statistiku Opštine Pljevlja vršila popis lica, stvari i
imovine u naselju Š., tako što oštećeni nije zaštitio od svog psa koji se
nalazio u dvorištu pored njega i kad mu je oštećena rekla da je došla zbog
popisa upućivao joj uvrede i psovke a pas lajao na oštećenu koja se obratila
optuženom da skloni psa i zaštiti je od psa jer će je ujesti, a optuženi to
nije uradio već rekao da ga je baš briga i neka njegov pas ujede oštećenu iako
je pri tom bio svjestan da ovakvom radnjom može učinjeti djelo ali je olako
držao da do toga neće doći ili će to moći spriječiti pa je njegov pas ugrizao
oštećenu za lijevu potkoljenicu i nanio joj lake tjelesne povrede. Optuženi A.
negira izvršenje krivičnog djela i krivicu navodeći da je tačno da je toga
dana došla njemu nepoznata ženska osoba i rekla da je došla zbog popisa i da
je njegov pas "pudlica" bio pušten u dvorištu ali da on nije vidio da je pas
nanio povrede toj ženskoj osobi.
Radi utvrđivanja činjenica za donošenje odluke sud je izveo predložene dokaze
pa je tako svjedok ošećena A. S. kazala da je od Opštinske komisije određena
da izvrši popis lica, stanova i domaćinstava u naselju Ševari prilikom popisa
koji je obavljen u aprilu 2011.godine, te da je dana 06.04.2011.godine oko
10,00 časova svratila u ulicu K. ispred kuće , pozvonila dva - tri puta na
vrata i pošto se niko nije javio ostavila pismeno obaveštenje da će ponovo
doći i tada je u žičanoj ogradi - mreži vidjela jednog psa.Nakon toga je
nastavila popis u toj ulici i negdje oko 13,00 časova primijetila čovjeka u
dvorištu kuće , ušla u dvorište, jedan čovjek je stajao na vratima od jedne
šupe i u ruci držao kesu sa sjemenima, a pored njega stajao pas. Rekla je tom
čovjeku da je došla da izvrši popis i rekla mu svoje ime i prezime, a on je
odmah počeo glasnim tonom da viče na nju govoreći joj "kakav popis, šta da
popisuješ, ja nemam papire, jebo te onaj ko te poslao, ti da me popisuješ" i
dok je on joj te riječi upućivao povišenim tonom odnosno vikao na nju pas je
lajao na nju i kad je V. krenuo put nje "granajući rukama" i njegov pas je
krenuo put nje pa mu je rekla da skloni psa jer će je ujesti a on joj rekao
"neka e ujede baš me briga, jebo te onaj ko te poslao i treba da te ujede". U
tom momentu pas je prišao do nje i ujeo je za lijevu potkoljenicu, pocijepao
joj farmerke u predjelu lijeve potkoljenice i zadobila je povrede. Počela je
da plače i da se čupa sa psom koji je i dalje napadao, a optuženi ni u jednom
momentu nije htio da spriječi svog psa da je dalje ne napada već je rekao "šta
me briga neka te je ujeo". Dalje je kazala da je izašla iz dvorišta i pozvala
policiju, a nakon nekih 10 do 15 minuta došla su tri policajca. Prevežena je u
bolnicu radi ukazivanja pomoći gdje je primila vakcinu i očišćena joj je rana
od ujeda psa u predjelu lijeve potkoljenice a imala je i traumu.
Cijeneći iskaz oštećene A.S. sud je mišljenja da je oštećena bila jasna,
detaljna i da je na nedvosmislen i istinit način ispričala sve što se kritične
prilike dogodilo. Sud njen iskaz kao takav i prihvata a isti je potvrđen
navodima odnosno nalazom i mišljenjem vještaka dr. P. i navodima svjedoka K.,
J. i N.. Vještak dr. P.M. je u svom nalazu koji je sud prihvatio kao
objektivan i dat po pravilima struke i na osnovu medicinske dokumentacije za
oštećenu kazao da se iz medicinske dokumentacije za oštećenu od
06.04.2011.godine vidi da je oštećenu ujeo pas, te da se radi o lakoj
tjelesnoj povredi koja nema trajno umanjenje opšte životne aktivnosti.
Svjedoci K. J. i N.službenici UP PJ P. su kazali da je dana 06.04.2011.godine
oko 13,05 časova A.S. obavijestila telefonom dežurnu službu policije da je
ujeo pas ispred kuće u ulici K. , pa su oni izašli na lice mjesta i kad su
došli u ulicu K. u neposrednoj blizini kuće ., zatekli su A. S. koja im je
rekla da radi popis lica, stanova i domaćinstava u naselju Š. i da je ispred
kuće optuženog ujeo pas za lijevu potkoljenicu u prisustvu vlasnika koji to
nije htio da spriječi. Dalje su kazali da je oštećena imala povredu u predjelu
potkoljenice, a i farmerke su joj na tom mjestu bile pocijepane. Kazali su i
to da kad su došli na lice mjesta pas optuženog se nalazi u dvorištu i kako je
optuženi galamio na njih tako je pas sve više lajao i pokušavao da izađe iz
dvorišta. Pas je bio bijele boje, nije veliki, već manji od lovačkog. Po
mišljenju suda svjedoci J., K. i N.su jasno i nedvosmisleno kao i nepristrasno
posvjedočili sve što im je poznato u vezi kritičnog događaja, a u okviru
njihovih redovnih zadataka policajaca UP PJ P., pa je njihove iskaze sud u
cjelosti prihvatio. Da je oštećena kritične prilike zbog ovog događaja imala
traumu utvrđuje se i iz izvještaja ljekara specijaliste dr. T.od
06.04.2011.godine.
Dakle, jasnim i nedvosmislenim iskazom oštećene A.S. koji je potkrijepljen
medicinskom dokumentacijom i potvrđen nalazom i mišljenjem vještaka dr. P.M.
kao i iskazima svjedoka J., K. i N. negirana je odbrana optuženog i nesumnjivo
je utvrdjeno da je optuženi A. V. dana 06.04.2011.godine oko 13,00 časova u
svom dvorištu u ulici K.opšte opasnom radnjom izazvao opasnost za život i
tijelo oštećene koja je vršila popis lica, stvari i imovine u naselju Š.tako
što oštećenu nije zaštitio od svog kućnog ljubimca - psa koji se nalazio u
dvorištu pored njega, već da je kada mu je oštećena kazala da vrši popis
optuženi joj upućivao uvrede i psovke koje se odnose na popis, pas je lajao na
oštećenu, a ona tražila od optuženog da skloni svog psa i da je zaštiti jer će
je ujesti ali optuženi to nije uradio već rekao oštećenoj "neka te ujede, baš
me briga, jebo te onaj ko te poslao", pa je u jednom momentu pas prišao
oštećenoj i ugrizao je za lijevu potkoljenicu i nanio joj laku tjelesnu
povredu. Optuženi A. je bio svjestan da time što nije sklonio svog psa i nije
zaštitio oštećenu da je njegov pas ne ujede može doći do toga da pas ujede
oštećenu što se na kraju i dogodilo, ali je olako držao da do toga neće doći
ili da će to moći spriječiti, dakle djelovao je iz nehata i u ovim njegovim
radnjama stiču se svi bitni elementi bića krivičnog djela izazivanje opšte
opasnosti iz čl.327 st.4 u vezi st.1 Krivičnog zakonika pa ga je sud kao
nehatnog učinioca oglasio krivim i osudio po zakonu.
U okviru opšte svrhe krivičnih sankcija sud je cijenio i svrhu uslovne osude.
Optuženi A.je porodični čovjek, otac dvoje djece. Postanar je. Izrazio
kajanje. Do sada nije osudjivan što je utvrdjeno iz izvoda iz KE. Bolestan je,
nakon događaja se dva mjeseca liječio u Psihijatrijskoj bolnici u K.. Djelo je
učinjeno iz nehata. Ove činjenice su uzete kao olakšavajuće okolnosti na
strani optuženog i sud je mišljenja da u konkretnom slučaju obzirom na
porodične prilike, zdravstveno stanje i dosadašnji život optuženog prema ovom
optuženom nije nužno izricati kaznu zatvora već da se opravdano može očekivati
da će i samo upozorenje uz prijetnju kaznom djelovati na ovog optuženog da
više ne vrši krivična djela i postići se svrha kažnjavanja zakonom predvidjena
pa je sud optuženom utvrdio kaznu zatvora u trajanju od 3 (tri) mjeseca
istovremeno odredio da se ista neće izvršiti ako optuženi u roku od jedne
godine dana ne izvrši novo krivično djelo.
Odluka suda da optuženi plati na ime troškova krivičnog postupka iznos od
99,00 eura koji čini naknadu i nagradu vještaku za obavljeno medicinsko
vještačenje, kao i da na ime paušala plati iznos od 27,50 eura koji iznos je
odmjeren obzirom na dužinu trajanja i složenost krivičnog postupka te imovno
stanje optuženog zasniva se na čl.226 i 229 ZKP-a .
Oštećena A. S. je istakla da će imovinsko pravni zahtjev ostvarivati u parnici
pa je sud u smislu čl.239 ZKP-a, radi ostvarivanja istog i uputio na parnicu.
OSNOVNI SUD U PLJEVLJIMA, dana 23.11.2011.godine.
Zapisničar, S u d i j a,
Zora Leković Ljiljana Popović
PRAVNA POUKA:
Protiv ove presude dozvoljena je žalba u roku od 8.dana po prijemu
iste Višem sudu B. Polje, a preko ovog suda.
DOSTAVITI:
1 x ODT Pljevlja
1 x Optuženom
1 x Braniocu optuženog