K.br.186/11
U IME CRNE GORE
Osnovni sud u Pljevljima, kao prvostepeni krivični sud, po sudiji Ljiljani
Popović, uz sudjelovanje zapisničara Zore Leković u krivičnom predmetu protiv
optuženog S. S.iz P.zbog krivičnog djela gradjenje objekta bez gradjevinske
dozvole iz čl.326 a Krivičnog zakonika a po optužnom predlogu ODT Pljevlja
Kt.br.240/11 od 26.09.2011.godine, nakon održanog glavnog i javnog pretresa u
prisustvu zamjenika ODT Pljevlja Dj.V. i optuženog S.S., dana
11.10.2011.godine , donio je i javno objavio
P R E S U D U
Optuženi S. S., JMBG ...., od oca N. i majke Š. rodjene T., rodjen u P. dana
....godine, sa prebivalištem u P. ul.29 N., državljanin CG, oženjen, otac 3
punoljetne djece, penzioner, pismen, završio srednju školu, govori Crnogorskim
jezikom, srednjeg imovnog stanja, neosudjivan.
K R I V J E
Što je :
Tokom mjeseca oktobra 2010.godine u ul.29 N. u P. protivno čl.69 Zakona o
uredjenju prostora i izgradnji objekata ( Sl.list CG broj 51/08) kao
investitor na svojoj katastarskoj parceli broj 211 podbroj 2 KO Pljevlja
nastavio izgradnju objekta 6 x 4 m na način što je na istom objektu postavio
krov - na jednu vodu pa je inspektor zaštite prostora Z.Č. inspekcijskim
nadzorom izvršenim dana 21.10.2010.godine utvrdila naznačeno činjenično stanje
i rješenjem broj 1003-216/11 od 31.08.2011.godine naredila S.S. da poruši krov
na naznačenom objektu u roku od 3 dana od dana prijema rješenja,
Čime je izvršio krivično djelo gradjenje objekta bez gradjevinske dozvole iz
čl.326 a Krivičnog zakonika,
pa mu sud na osnovu već citiranog zakonskog propisa te primjenom članova
4,5,13,15,32,33,36, 42,52,53 i 54 Krivičnog zakonika, te čl. 226,229 i 374
ZKP-a i z r i č e
USLOVNU OSUDU
Sa kojom se optuženom utvrdjuje kazna zatvora u trajanju od 6 /šest/ mjeseci i
istovremeno odredjuje da se ista neće izvršiti ako optuženi u roku od jedne
godine dana ne izvrši novo krivično djelo.
Optuženi je dužan platiti ovom sudu na ime paušala iznos od 27,50 eura,
A sve ovo u roku od 15.dana po pravosnažnosti presude pod prijetnjom prinudnog
izvršenja.
O b r a z l o ž e nj e
Osnovno državno tužilaštvo u Pljevljima , optužnim predlogom Kt.br.240/11 od
26.09.2011.godine, optužilo je S. S. iz P. da je izvršio krivično djelo
gradjenje objekta bez grdjevinske dozvole iz čl.326a Kz-a a na način, mjesto i
vrijeme bliže opisano izrekom ove presude. U završnoj riječi zamjenik ODT
Pljevlja ostajući pri podnijetom optužnom predlogu predložio je da obzirom da
je optuženi priznao izvršenje krivičnog djela, da se radi o osobi koja je 80%
invalid a pri tom mu je i supruga bolesna te da do sada nikad nije osudjivan a
postavio je samo krov kako bi zaštitio pomoćni objekat koji je izgradjen mnogo
ranije da se optuženom izrekne uslovna osuda jer će se obzirom na njegov
dosadašnji život i stepen društvene opasnosti učinjenog djela postići svrha
kažnjavanja prema optuženom i uslovnom osudom.
Optuženi S. S. u odbrani na glavnom pretresu priznao je izvršenje krivičnog
djela i krivicu navodeći da je tačno da je oktobra 2010.godine postavio krov
na jednu vodu na objektu koji je njegovo vlasništvo u ulici 29 N. u P. te da
je to morao jer ima bolesnu suprugu a on je invalid 80% i tačno je da je to
uradio i ako nije imao odobrenje za gradnju a obraćao se opštini P. za to
odobrenje ali mu nikad nije odgovoreno i morao je da zaštiti objekat od
propadanja. Tačno je da je tako stanje zatekla inspektorka koja mu je naredila
da ukloni krov koji je bez dozvole postavio ali da on to nije učinio do sada.
U završnoj riječi odluku o krivici i kazni ostavio je na ocjenu sudu navodeći
da će u njegovom slučaju i uslovna osuda postići svoju svrhu.
U dokaznom postupku sud je saslušao svjedoka Č.Z., pročitao zapisnike o
inspekcijskom nadzoru broj 1003-115/10 od 21.10.2010.godine , broj 1003-74/11
od 22.08.2011.godine i broj 1003-51/11 od 30.06.2011.godine, pročitao rješenje
M.o. r. i t. broj 1003-216/11 od 31.08.2011.godine, izvršio uvid u tri
fotografije lica mjesta i pročitao izvod iz KE za optuženog.
Nakon provedenog dokaznog postupka i ocjene izvedenih dokaza a pri tom
cijeneći priznanje optuženog ovaj sud je utvrdio činjenično stanje bliže
opisano izrekom ove presude.
Naime, javna optužba stavlja na teret optuženom S. S. da je izvršio krivično
djelo gradjenje objekta bez gradjevinske dozvole iz čl.326a Krivičnog zakonika
tako što je oktobra mjeseca 2010.godine nemajući odobrenje za gradnju kao
investitor na svojoj katastarskoj parceli broj 211 KO P. u Ul. 29 N. nastavio
gradnju objekta 6 x 4 m tako što je na istom postavio krov na jednu vodu pa je
tako stanje utvrdila inspektor zaštite prostora Č. inspekcijskim nadzorom dana
21.10.2010.godine i rješenjem od 31.08.2011.godine naredila optuženom da taj
krov poruši u roku od 3 dana od prijema rješenja. Optuženi S.S. priznaje
izvršenje krivičnog djela i krivicu navodeći da je tačno da je oktobra
2010.godine postavio krov na jednu vodu na objektu koji je njegovo vlasništvo
u Ul.29 N.u P. te da je tačno da je to uradio i ako nije imao odobrenje za
gradnju i tačno je da je takvo stanje zatekla inspektorka Č. koja mu je
naredila da ukloni krov koji je bez dozvole postavio ali on taj krov do sada
nije uklonio. Obraćao se Opštini sa zahtjevom za rekonstrukciju ali mu nije
odgovoreno.
Priznanje optuženog S.S. je jasno, potpuno i nedvosmisleno a kao takvo je
potvrdjeno iskazom svjedoka Č. Z. inspektora zaštite prostora za Opštinu P. i
Ž. koja je izjavila da je dana 21.10.2010.godine izašla na lice mjesta i
zatekla investitora - optuženog S. da na svojoj katastarskoj parceli gdje se
nalazi pomoćni objekat izgradio krov na pomoćnom objektu i postavio fasadu. U
okviru svojih nadležnosti izašla je na lice mjesta i dana 22.08.2011.godine i
naložila S. da ukloni krov i objekat dovede u prvobitno stanje. Donijela je
rješenje od 31.08.2011.godine kojim je naredila optuženom da u roku od 3 dana
poruši krov. S. S. kao investitor nije imao odobrenje za gradnju naznačenog
krova.
Sud je cijenio iskaz svjedoka Č.Z.i stekao ubjedjenje da je ova svjedokinja
kranje istinito i nepristrasno posvjedočila činjenice koje su joj poznate u
okviru vršenja svojih redovnih radnih zadataka-inspektora zaštite prostora.
Osim toga navodi svjedokinje Č. nijesu u suprotnosti sa navodima odbrane
optuženog. Iz ovih razloga sud u cjelosti prihvata iskaz svjedoka Č. Z. čije
navode potvrdjuju i zapisnici o inspekcijskom nadzoru od 21.10.2010.godine,
30.06.2011.godine i 22.08.2011.godine te rješenje M. o. r. i t. od
31.08.2011.godine.
Dakle, u postupku je na osnovu jasnog i potpunog priznanja optuženog S.S.,
iskaza svjedokinje Č. Z.kao i ostalim dokazima u postupku utvrdjeno da je
optuženi S.S.izvršio krivično djelo gradjenje objekta bez gradjevinske dozvole
iz čl.326a Krivičnog zakonika kako mu je to javnom optužbom i stavljeno na
teret te da je optuženi djelo izvršio sa umišljajem jer je znao da za gradnju
i rekonstrukciju mora imati odobrenje nadležnog organa ali je uprkos toj
činjenici na svom pomoćnom objektu postavio krov na jednu vodu, dakle djelovao
je sa direktnim umišljajem pa ga je sud kao umišljajnog učinioca oglasio
krivim i osudio po zakonu
Prilikom odlučivanja o vrsti i visini kazne sud je cijenio i svrhu uslovne
osude. Optuženi S.je priznao izvršenje krivičnog djela i krivicu, radi se o
čovjeku starom 61 godinu koji je invalid 80% i koji do sada nije dolazio u
sukob sa zakonom što upućuje na zaključak da nije sklon vršenju krivičnih
djela. Supruga mu je bolesna. Ove okolnosti po mišljenju suda opravdavaju
izricanje uslovne osude jer je sud mišljenja da će se i samim upozorenjem uz
prijetnju kaznom dovoljno uticati na ovog optuženog da više ne vrši krivična
djela i na taj način u cjelosti postići svrha kažnjavanja zakonom predvidjena.
Obzirom na sve ovo optuženom je utvrdjena kazna zatvora u trajanju od 6
mjeseci što predstavlja zakonski minimum za ovo krivično djelo s tim što je
njeno izvršenje odloženo na period od godinu dana ukoliko optuženi ne izvrši
novo krivično djelo te da će se po mišljenju suda i ovom krivičnom sankcijom u
potpunosti ostvariti svrha kažnjavanja.
Odluka suda da optuženi plati na ime paušala iznos od 27,50 eura koji iznos je
odmjeren obzirom na dužinu trajanja i složenost krivičnog postupka te imovno
stanje optuženog zasniva se na čl.226 i 229 ZKP-a .
OSNOVNI SUD U PLJEVLJIMA, dana 11.10.2011.godine.
Zapisničar, S u d i j a,
Zora Leković Ljiljana Popović
PRAVNA POUKA:
Protiv ove presude dozvoljena je žalba u roku od 8.dana po prijemu
iste Višem sudu B. Polje, a preko ovog suda.
DOSTAVITI:
1 x ODT Pljevlja
1 x Optuženom