K.10/13/13
U IME CRNE GORE
OSNOVNI SUD U KOTORU, kao nadležni prvostepeni krivični sud, po sudiji Momirki
Marović, uz učešće zapisničara Ana Marije Petković, u krivičnom predmetu
protiv R S zbog krivičnog djela krađe u pokušaju iz člana 239 stav 2 u vezi
stava 1 Krivičnog zakonika CG, koji se vodi po optužnom predlogu ODT Kotor Kt.
broj 232/12 od 14.01.2013 godine, nakon glavnog i javnog pretresa održanog
dana 16.09.2013 godine u prosustvu zamjenika ODT Kotor Žarka Pajkovića,
okrivljenog R  S i njegovog branioca advokata S LJ po zamjeničkom punomoćju
branioca po službenoj dužnosti advokata I Đ, istoga dana donio je i javno
objavio sledeću
P R E S U D U
OKRIVLJENI R , od oca I i majke U, rođene A, rođen  godine u Gusinju, stalno
nastanjen u P, ulica Ž F broj 40, sa boravištem u P, I 26 (kod B Š),
državljanin Kosova, razveden, otac jednog maloljetnog djeteta, pismen, sa
završenom OŠ, lošeg imovnog stanja, ranije osuđivan presudom Osnovnog suda u
Podgorici K od 15.04.2010 godine zbog krivičnog djela iz člana 239 stav 1 KZ
na kaznu zatvora u trajanju od 30 dana i presudom Osnovnog suda u Podgorici K.
od 02.06.2010 godine od 02.06.2010 godine zbog krivičnog djela iz člana 239
stav 1 KZ na kaznu zatvora u trajanju od 5 mjeseca, proveo u pritvoru po
rješenju ovog suda Kv.109/13 od 09.04.2013 godine, koji pritvor je trajao od
04.09.2013 godine i dalje,
Kriv je
Što je dana 13.04.2012 godine oko 17,45 časova u S G u B, u namjeri da
prisvajanjem tuđih pokretnih stvari sebi pribavi protivpravnu korist veću od
150,00.- eura pokušao da otuđi jednu žensku torbu u kojoj se nalazio novčanik
sa novcem u iznosu od 30,00 eura i lična dokumetna oštećene N T, ukupne
vrijednosti 22,00 eura, a vlasništvo oštećene, na način što je iskoristio
nepažnju oštećene koja je zaposlena u butiku "K", u S G i neopaženo se ušunjao
u butik dok je oštećena bila ispred istog i pokušao otuđiti navedene predmete
u čemu ga je zaustavila oštećena, koja ga je primjetila kada je ušla nazad u
butik i zatekla ga kako stoji sa tim stvarima u WC-u butika i koji je pokušao
izaći i odnijeti te stvari da bi na njene povike "đe ćeš" torbu odložio,
napustio butik i otišao, pri čemu je bio uračunljiv i svjestan svoga djela i
njegove zabranjenosti, a čije izvršenje je htio.
- čime je učinio krivično djelo krađe u pokušaju iz člana 239. stav 2. u
vezi stava 1 Krivičnog zakonika CG.
Pa sud okrivljenog na osnovu napred navedene krivičnopravne odredbe te odredbi
čl. 2, 3, 5, 13, 15, 32, 33, 36, 42 i 51 KZ-a CG, te čl. 368 i 374 ZKP-a
O S U Đ U J E
Na kaznu zatvora u trajanju od 30 (trideset) dana, u koju mu se uračunava
vrijeme provedeno u pritvoru počev od 04.09.2013 godine i dalje,
Dužan je okrivljeni na ime sudskog paušala uplatiti iznos od 50,00 eura i na
ime troškova krivičnog postupka iznos od 195,50 eura, u korist budžeta Crne
Gore na žiro račun broj 832-16-52 u roku od mjesec dana od dana pravosnažnosti
presude i dokaz o uplati dostaviti ovom sudu s pozivom na broj K. 10/13/13.
O b r a z l o ž e n j e
ODT Kotor aktom Kt. broj 232/12 od 14.01.2013 godine optužilo je R S zbog
izvršenja krivičnog djela krađe u pokušaju iz člana 239 stav 2 u vezi stava 1
KZ CG.
U svojoj odbrani okrivljeni R S je naveo da ne priznaje izvršenje krivičnog
djela, niti krivicu za isto. Tačno je da je kritične prilike bio u B i u
butiku u kojem radi oštećena. Kada je ušao u butik oštećena je bila na svojem
radnom mjestu i nije tačno da joj je uzeo torbu, već je ona pomislila da
namjerava da joj ukrade novčanik iz torbe. Vidio je na pultu pored kase torbu
ali je nije dohvaćao, niti pokušao da otuđi predmete iz iste. U jednom momentu
je oštećena rekla da će da zove policiju i on je tada napustio butik, ali dok
je izlazio čuo je kako oštećena zove policiju. Okrivljeni je nakon iskaza
oštećene N T izjavio da su tačni njeni navodi, međutim, on kritične prilike
nije otuđio ništa iz njene torbe. Izrazio je kajanje zbog učinjenog i naveo da
ovako nešto neće nikad više ponoviti.
U dokaznom postupku koji je sproveden u cilju utvrđenja činjeničnog stanja i
krivice okrivljenog sud je proveo sledeće dokaze: saslušao oštećenu N T, na
saglasnost stranaka pročitao nalaz i mišljenje vještaka ekonomsko finansijske
struke Dinka Miloševića od 03.01.2013 godine i izvršio uvid u izvod iz kaznene
evidencije za okrivljenog UP PJ Podgorica od 19.04.2012 godine.
Oštećena N T je navela da se ne pridružuje krivičnom gonjenju, niti postavlja
imovinsko pravni zahtjev. Kritičnog dana, odnosno 13.04.2012 godine u
popodnevnim časovima tj. oko 17:45h je bila u butiku "K" koji se nalazi u S G
u B i radila je popodnevnu smjenu. U jednom momentu je izašla izvan butika
kako bih pričuvala susjedni butik jer je radnica iz tog butika V Čmorala da
pođe negdje i u jednom momentu je primjetila nepoznatog muškarca, visokog
otprilike 1,65-1,70m, crne kose za kojeg su joj poslije rekli u policiji da se
zove R S kako ulazi u butik. Odmah je pošla za njim i zatekla ga je u WC-u, sa
njenom torbom u rukama. Odmah je počela da viče na njega kako bi ga uplašila i
kako bi ispustio njenu torbu, jer su unutra bila sva njena lična dokumenta,
uključujući i pasoš, novčanik sa 30-tak eura novca i sa kreditnom karticom.
Pitala ga je ,,Đe ćeš", jer je krenuo sa torbom da izađe napolje. Poslije sve
te vike okrivljeni je torbu odložio u butik i izašao iz istog, a ona mu nije
smjela prilaziti jer je bio strah i okrivljeni je pošao, a ona ga je odmah
prijavila policiji, a zna ga od prošle godine, jer ovo nije bio prvi butik u
kojem je krao i sve ga cure iz S G koje rade u buticima znaju odlično.
Iz nalaza i mišljenja vještaka ekonomsko finansijske struke D M od 03.01.2013
godine utvrđeno je da je u vrijeme otuđenja vrijednost torbe (14,00 eura) i
novčanika (8,00 eura) oštećene iznosila ukupno 22,00 eura.
Uvidom u izvod iz kaznene evidencije za okrivljenog UP PJ Podgorica od
19.04.2012 godine utvrđeno je da je R S ranije osuđivan presudom Osnovnog suda
u Podgorici K. od 15.04.2010 godine zbog krivičnog djela iz člana 239 stav 1
KZ na kaznu zatvora u trajanju od 30 dana i presudom Osnovnog suda u Podgorici
K. od 02.06.2010 godine od 02.06.2010 godine zbog krivičnog djela iz člana 239
stav 1 KZ na kaznu zatvora u trajanju od 5 mjeseca.
Nije bilo predloga za dopunu dokaznog postupka, niti prigovora na izvedene
dokaze.
Cijeneći sve provedene dokaze pojedinačno i u uzajamnoj povezanosti shodno
članu 370 stav 3 Zkp-a, a u odnosu na odbranu okrivljenog, sud je utvrdio
činjenično stanje navedeno u izreci presude.
Činjenično stanje sud je utvrdio na osnovu ocjene odbrane okrivljenog R Sa i
iskaza oštećene N T.
Naime, oštećena N T je navela da je kritičnog dana 13.04.2012 godine oko
17:45h je bila u butiku "K" koji se nalazi u S G u B i u jednom momentu je
izašla izvan butika kako bih pričuvala susjedni butik jer je radnica iz tog
butika V Č morala da pođe negdje i u jednom momentu je primjetila okrivljenog
R S kako ulazi u butik, te je odmah pošla za njim i zatekla ga je u WC-u, sa
njenom torbom u rukama, pa je počela da viče na njega kako bi ga uplašila i
kako bi ispustio njenu torbu, jer su unutra bila sva njena lična dokumenta,
uključujući i pasoš, novčanik sa 30-tak eura novca i sa kreditnom karticom, pa
je upitala okrivljenog ,,Đe ćeš", jer je isti krenuo sa torbom da izađe
napolje, te je okrivljeni poslije te vike torbu odložio u butik i izašao iz
istog i pošao, čiji iskaz je sud prihvati jer je isti potvrđen odbranom
okrivljenog R S koji je nakon saslušanja oštećene N T na glavnom pretresu
izjavio da su tačni navodi iskaza oštećene.
S tim u vezi, navod odbrane okrivljenog R S da nije tačno da je oštećenoj uzeo
torbu, niti je pokušao da otuđi predmete iz iste, već je ona ,,pomislila'' da
namjerava da joj ukrade novčanik iz torbe, sud nije prihvatio jer je mišljenja
da su ovakvi navodi usmjereni na izbjegavanje krivice i predstavljaju pokušaj
okrivljenog da kroz svoju odbranu kritični događaj prikaže kao posledicu toga
što je oštećena ,,pomislila da on namjerava'' da joj ukrade novčanik iz torbe,
a ovakvi navodi su u potpunosti obezvrijeđeni iskazom oštećene N T koja je
navela da je okrivljenog zatekla u WC-u, sa njenom torbom u rukama, a čiji
iskaz je sud prihvatio kao jasan i dosledan.
Vrijednost predmetne torbe i novčanika oštećene u vrijeme izvršenja djela,
bliže pobrojanih u izreci presude, sud je utvrdio na osnovu nalaza i mišljenja
vještaka finansijske struke D M od 03.01.2013 godine, čiju sadržinu je
prihvatio, jer ista nije osporena na bilo koji način.
Obzirom da se okrivljeni ušunjao u butik dok je oštećena bila ispred njega, te
ga je oštećena zatekla u toaletu sa njenom torbom u rukama, nakon čega je
okrivljeni krenuo da sa torbom izađe iz butika, da bi je odložio tek nakon
vike oštećene, sud je mišljenja da je okrivljeni imao namjeru da sebi pribavi
protivpravnu imovinsku korist u iznosu većem od 150,00 eura odnosno da oduzme
pokretne stvari oštećene vrijednosti preko 150,00 eura, pa kako je u tome
ometen od strane oštećene, ostavio je predmetnu torbu i napustio lice mjesta.
Dakle, po mišljenju suda, imajući u vidu da okrivljeni kritične prilike nije
iz butika otuđio ni jedan predmet, ni vrijednosti manje od 150 eura (iako je
butik pun stvari), već je u toalet sa sobom ponio torbu oštećene, to je
očigledno da je njegova namjera bila upravljena na oduzimanje stvari
vrijednosti veće od 150,00 eura kao što su na primjer mobilni telefon, novac,
parfem..., što je uobičajeno da se nosi i drži u torbi, pa kako je u tome
spriječen od strane oštećene, to je napustio lice mjesta ne oduzevši ništa.
Okrivljeni R S je postupao sa direktnim umišljajem, svjestan značaja svog
djela, čije izvršenje je htio, a u namjeri da oduzme tuđe pokretne stvari i za
sebe pribavi protivpravnu imovinsku korist, ali je predmetni butik napustio
bez oduzimanja stvari oštećene, obzirom da ga je ista spriječila da dovrši
krivično djelo, pa je djelo ostalo u pokušaju.
Time su se u radnjama okrivljenog ostvarili svi bitni elementi bića krivičnog
djela krađe u pokušaju iz člana 239 stav 2 u vezi stava 1 KZ CG, pa ga je sud
oglasio krivim za isto.
Prilikom odluke o vrsti i visini kazne koju okrivljenog R S treba izreći, sud
je pošao od toga da je za predmetno krivično djelo u Krivičnom zakoniku CG
propisana novčana kazna ili kazna zatvora u trajanju do tri godine. U smislu
člana 42 KZ CG sud je na strani okrivljenog kao olakšavajuće okolnosti cijenio
izraženo kajanje zbog učinjenog, okolnost da je isti otac jednog maloljetnog
djeteta, te okolnost da se oštećena nije pridružila krivičnom gonjenju, dok je
kao otežavajuću okolnost na strani okrivljenog cijenio njegovu raniju
osuđivanost za istovrsno krivično djelo. Imajući naprijed navedeno u vidu, sud
je okrivljenog osuđio na kaznu zatvora u trajanju od 30 (trideset) dana, u
koju kaznu mu se uračunava vrijeme provedeno u pritvoru od 04.09.2013 godine
do održanog glavnog pretresa, te donio rješenje o produženju pritvora do
pravosnažnosti presude a najduže do k ne istekne vrijeme trajanja kazne to
jest do 4.10.2013 godine. Sud smatra da je izrečena kazna zatvora primjerena
izvršenom krivičnom djelu, okolnostima pod kojima je djelo izvršeno i
okrivljenom kao izvršiocu, te da će se njome dovoljno uticati na okrivljenog i
druga lica da ubuduće ne čine krivična djela tj. da će se ostvariti ciljevi
specijalne i generalne prevencije.
Na osnovu naprijed navedenih krivičnopravnih odredbi, te odredbi člana 2, 3,
5, 13, 15, 32, 33, 36, 42 i 51 Kz-a CG, te čl. 368 i 374 Zkp-a, sud je odlučio
kao u izreci presude.
Obavezan je okrivljeni na ime sudskog paušala uplati iznos od 50,00 eura, i na
ime troškova krivičnog postupka iznos od 195,50 eura na ime troškova
vještačenja po vještaku finansijske struke, prinudnog dovođenja okrivljenog iz
Istražniog zatvora i troškova branioca po službenoj dužnosti, u korist budžeta
Crne Gore na žiro račun broj 832-16-52 u roku od mjesec dana od dana
pravosnažnosti presude i dokaz o uplati dostaviti ovom sudu s pozivom na broj
K. 10/13/13.
Na naprijed navedenim razlozima sud je zasnovao svoju odluku.
OSNOVNI SUD U KOTORU
Dana, 16.09.2013 godine
Zapisničar,Sudija,
Ana Marija Petković Momirka Marović
PRAVNA POUKA: Protiv ove presude dozvoljna je žalba Višem sudu u Podgorici, u
roku od 8 dana od dana prijema, a preko ovog suda.