K.br.223/11
U IME CRNE GORE
Osnovni sud u Pljevljima, kao prvostepeni krivični sud, po sudiji Ljiljani
Popović, uz sudjelovanje zapisničara Zore Leković u krivičnom predmetu protiv
optuženog Š.Z.iz P. zbog krivičnog djela gradjenje objekta bez gradjevinske
dozvole iz čl.326 a Krivičnog zakonika a po optužnom predlogu ODT Pljevlja
Kt.br.211/11 od 08.11.2011.godine, nakon održanog glavnog i javnog pretresa u
prisustvu zamjenika ODT Pljevlja Djurović Veljka i optuženog Š.Z., dana
05.12.2011.godine , donio je i javno objavio
P R E S U D U
Optužena Š. Z., JMBG ..... zvani Z.,  od oca S. i majke N. rodjene Dj., rodjen
u P. dana .....godine, sa prebivalištem u P. - O., državljanin CG, neoženjen,
bez djece, pismen, po zanimanju elektrotehničar računara, završio tehničku
školu, vojsku služio 2000/2001 u K., lošeg imovnog stanja, neosudjivan.
K R I V J E
Što je :
Tokom mjeseca juna 2011.godine u mjestu K.- O., opština P. na katastarskoj
parceli 561 upisana u LN broj 208 KO K., protivno čl.69 Zakona o uredjenju
prostora i izgradnji objekata ( Sl.list CG broj 51/08) kao investitor nastavio
gradnju ranije započetog stambenog objekta, porodične kuće dimenzija 13 x 8 m
bez prethodno pribavljene gradjevinske dozvole na način što je na postojećoj
betonskoj ploči sa tri strane izidao sedam redova blokova visine 1,40 m te je
inspektor zaštite životne sredine Č. Z. dana 01.07.2011.godine izvršenim
inspekcijskim nadzorom utvrdila naznačeno činjenično stanje što je
konstatovala zapisnikom o izvršenoj kontroli broj 1003-53/11 od
01.07.2011.godine,
Čime je izvršio krivično djelo gradjenje objekta bez gradjevinske dozvole iz
čl.326 a Krivičnog zakonika,
pa mu sud na osnovu već citiranog zakonskog propisa te primjenom članova
4,5,13,15,32,33,36, 42,52,53 i 54 Krivičnog zakonika, te čl. 226,229 i 374
ZKP-a i z r i č e
USLOVNU OSUDU
Sa kojom se optuženom Š. Z. utvrdjuje kazna zatvora u trajanju od 6 /šest/
mjeseci i istovremeno odredjuje da se ista neće izvršiti ako optuženi u roku
od jedne godine dana ne izvrši novo krivično djelo.
Optuženi je dužan platiti ovom sudu na ime troškova krivičnog postupka iznos
od 115,50 eura kao i na ime paušala iznos od 27,50 eura,
A sve ovo u roku od 15.dana po pravosnažnosti presude pod prijetnjom prinudnog
izvršenja.
O b r a z l o ž e nj e
Osnovno državno tužilaštvo u Pljevljima , optužnim predlogom Kt.br.211/11 od
08.11.2011.godine, optužilo je Š. Z. iz P. da je izvršio krivično djelo
gradjenje objekta bez gradjevinske dozvole iz čl.326a Kz-a a na način, mjesto
i vrijeme bliže opisano izrekom ove presude. U završnoj riječi zamjenik ODT
Pljevlja ostajući pri podnijetom optužnom predlogu predložio je da sud
prilikom odredjivanja vrste i visine kazne optuženom ima u vidu njegovo
korektno držanje kao i činjenicu da je u medjuvremenu dobio gradjevinsku
dozvolu za sporni objekat.
Optuženi Š. Z.u odbrani datoj u istrazi navodi da živi u selu O. pa je na svom
imanju u selu K. počeo sa izgradnjom stambenog objekta pa je 2007.godine nalio
temelje i uradio mrtvu ploču i to je tako stajalo sve do ove godine kad je u
junu mjesecu 2011.godine nastavio sa izgradnjom objekta a 01.07.2011.godine
došla je inspektorka zaštite prostora Č.Z. i obavijetila ga da nije smio
izgradjivati objekat bez gradjevinske dozvole i obustavila mu dalje radove a
on se mnogo iznenadio misleći da ne može biti da je potrebna gradjevinska
dozvola za izgradnju objekta na selu a zna da ranije to i nije bilo potrebno.
Nije znao da je donesen zakon 2008.godine koji to zabranjuje i nakon što je
inspektorka izvršila nadzor donijela je rješenje o rušenju objekta pa je
podnio zahtjev S. z. u.p.opštine P. za legalizaciju tog svog objekta pa je
dobio sve saglasnosti kao i urbanističko tehničke uslove i očekuje da dobije i
gradjevinsku dozvolu a saglasan je da plati sve obaveze državi koliko budu
iznosile. Na glavnom pretresu ne priznajući izvršenje krivičnog djela i
krivicu i ostajući pri odbrani iz istrage dodao da nije iznao da mu je
potrebna gradjevinska dozvola niti ga je ko obavijestio, objekat je gradio na
selu i taj objekat je počet 2007.godine a radove nastavio u junu 2011.godine a
u medjuvremenu dobio gradjevinsku dozvolu. U završnoj riječi tražio je da ga
sud oslobodi od optužbe jer nije znao obzirom da je objekat na selu da mu za
gradnju objekta na selu treba gradjevinska dozvola jer nikad ranije ta dozvola
nije bila potrebna na selu niti je ko ima u njegovoj Mjesnoj zajednici.
U dokaznom postupku sud je pročitao iskaz svjedoka Č. Z., saslušao vještaka
K.D., izvršio uvid u fotoelaborat UP PJ Pljevlja br.307/11 od
01.07.2011.godine, pročitao zapisnik o inspekcijskoj kontroli od
01.07.2011.godine, pročitao rješenje S. z.u. p. opštine P. od
18.11.2011.godine, i pročitao izvod iz KE za optuženog.
Nakon provedenog dokaznog postupka i ocjene izvedenih dokaza a pri tom
cijeneći odbranu optuženog ovaj sud je utvrdio činjenično stanje bliže opisano
izrekom ove presude.
Naime, javna optužba stavlja na teret optuženom Š.Z. da je izvršio krivično
djelo gradjenje objekta bez gradjevinske dozvole iz čl.326a Krivičnog zakonika
tako što je juna mjeseca 2010.godine nemajući odobrenje za gradnju kao
investitor u selu K.- O. nastavio gradnju ranije započetog objekta- porodične
kuće dimenzija 13 x 8 m tako što je na postojećoj betonskoj ploči sa tri
strane izdao sedam redova blokova visine 1,40 m što je inspektor zaštite
prostora Č.inspekcijskim nadzorom dana 01.07.2011.godine utvrdila. Optuženi
nepriznaje izvršenje krivičnog djela ni krivicu navodeći da je tačno da je
tokom 2007.godine nalio temelje i uradio mrtvu ploču stambenog objekta a u
junu mjesecu 2011.godine nastavio sa izgradnjom objekta kada je
01.07.2011.godine došla inspektorka Čolović i obavijestila ga da bez
gradjevinske dozvole nemože izgradjivati objekat i obustavila mu radove. Nije
znao da mu treba gradjevinska dozvola za izgrdnju objekta na selu niti je ko u
njegovoj Mjesnoj zajednici imao gradjevinsku dozvolu za izgradnju objekta.
Dakle, optuženi priznaje da je juna mjeseca 2011.godine počeo zidanje objekta
na mrtvoj ploči koju je izgradio 2007.godine te da nije imao gradjevinsku
dozvolu. Ovi njegovi navodi su potvrdjeni iskazom svjedoka Č. Z. inspektora
zaštite prostora za Opštinu P. i Ž. koja je izjavila da je 01.07. 2011.godine
dobila prijavu da je optuženi počeo sa izgradnjom porodične kuće u selu K. te
da je dana 01.07.2011.godine izašla na lice mjesta u selo K. da vidi objekat
koji izgradjuje optuženi, gdje je konstatovala da je optuženi nastavio sa
grdnjom objekta dimenzija 8 x 13 m a temelje je kao i mrtvu ploču uradio
2007.godine. Sačinila je zapisnik koji je optuženi uredno potpisao i donijela
rješenje o rušenju. Nakon njenog nadzora optuženi je pristupio legalizaciji
spornog objekta. Na rješenje o rušenju optuženi je izjavio žalbu koja je
usvojena i postupak će biti ponovljen.
Sud je cijenio iskaz svjedoka Č.Z. i stekao ubjedjenje da je ova svjedokinja
kranje istinito i nepristrasno posvjedočila činjenice koje su joj poznate u
okviru vršenja svojih redovnih radnih zadataka-inspektora zaštite prostora.
Osim toga navodi svjedokinje Č.nijesu u suprotnosti sa navodima odbrane
optuženog. Navode svjedokinje potvrdjuje i zapisnik o izvršenom inspekcijskom
nadzoru od 01.07.2011.godine kao i rješenje S. z. u.p. opštine P. broj
05-361-Up/I-54 od 18.11.2011.godine te fotoelaborat UP PJ Pljevlja broj 307/11
od 01.07.2011.godine.
Vještak K. D. u svom nalazu i mišljenju navodi da je sporni objekat izgradjen
na katastarskoj parceli broj 561 po kulturi livada III kl. površine 1812 m2
upisane u LN broj 208 KO K. na ime S.Z., Š.Z., Š. Z.i Š. N. svi na po 1/4.
Započeti objekat je dimenzija 13,0 x 8,0 m a od započetog spornog objekta
izgradjena je prva ploča takozvana mrtva ploča i sa tri strane započleto
zidanje od po nekoliko redova blokova a sporni objekat nije uknjižen u
katastarsku dokumentaciju. Nalaz i mišljenje vještaka sud u cjelosti prihvata
kao objektivan i dat po pravilima struke a na osnovu izvršenog snimanja na
licu mjesta. Isti nije u suprotnosti sa odbranom optuženog.
Dakle, u postupku je na osnovu odbrane optuženog Š.Z., iskaza svjedokinje Č.
Z., nalaza i mišljenje vještaka Koruge kao i ostalim dokazima u postupku
utvrdjeno da je optuženi Š. Z. izvršio krivično djelo gradjenje objekta bez
gradjevinske dozvole iz čl.326a Krivičnog zakonika kako mu je to javnom
optužbom i stavljeno na teret te da je optuženi djelo izvršio sa umišljajem
jer je znao da za gradnju objekta pa i na selu mora imati odobrenje nadležnog
organa ali je uprkos toj činjenici počeo zidanje svog stambenog objekta tako
što je sa tri strane izidao betonskim blokovima sedam redova visine 1,40 m,
dakle djelovao je sa direktnim umišljajem pa ga je sud kao umišljajnog
učinioca oglasio krivim i osudio po zakonu.
Sud je cijenio navode optuženog da nije znao da na selu treba gradjevinska
dozvola te da niko u njegovoj Mjesnoj zajednici nema gradjevinsku dozvolu a
niko ga nije obavijestio da mu je potrebna gradjevinska dozvola ali je
mišljenja da su ovi navodi smišljeni u cilju olakšanja položaja pred sudom pa
ih sud nije mogao prihvatiti jer je opšte poznata činjenica da je Zakon o
uredjenju prostora i izgradnje objekta donijet i stupio na snagu 2008.godine
dakle prije tri godine.
Prilikom odlučivanja o vrsti i visini kazne sud je cijenio i svrhu uslovne
osude. Optuženi Š.Z.je nezaposlen i lošeg je imovnog stanja. Do sada nije
dolazio u sukob sa zakonom što upućuje na zaključak da nije sklon vršenju
krivičnih djela. U medjuvremenu je dobio gradjevinsku dozvolu za sporni
objekat- porodičnu kuću. Ove okolnosti po mišljenju suda opravdavaju izricanje
uslovne osude jer je sud mišljenja da će se i samim upozorenjem uz prijetnju
kaznom dovoljno uticati na ovog optuženog da više ne vrši krivična djela i na
taj način u cjelosti postići svrha kažnjavanja zakonom predvidjena. Obzirom na
sve ovo optuženom je utvrdjena kazna zatvora u trajanju od 6 mjeseci što
predstavlja zakonski minimum za ovo krivično djelo s tim što je njeno
izvršenje odloženo na period od godinu dana ukoliko optuženi ne izvrši novo
krivično djelo te da će se po mišljenju suda i ovom krivičnom sankcijom u
potpunosti ostvariti svrha kažnjavanja.
Odluka suda da optuženi plati na ime troškova krivičnog postupka iznos od
115,50 eura koji čini naknadu i nagradu vještaku za obavljeno vještačenje kao
i da na ime paušala plati iznos od 27,50 eura koji iznos je odmjeren obzirom
na dužinu trajanja i složenost krivičnog postupka te imovno stanje optužene
zasniva se na čl.226 i 229 ZKP-a .
OSNOVNI SUD U PLJEVLJIMA, dana 05.12.2011.godine.
Zapisničar, S u d i j a,
Zora Leković Ljiljana Popović
PRAVNA POUKA:
Protiv ove presude dozvoljena je žalba u roku od 8.dana po prijemu
iste Višem sudu B. Polje, a preko ovog suda.
DOSTAVITI:
1 x ODT Pljevlja
1 x Optuženom