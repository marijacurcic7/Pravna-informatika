HYPERLINK
"http://upload.wikimedia.org/wikipedia/commons/2/23/Coat_of_arms_of_Montenegro.svg"
K.br.213/11
U IME CRNE GORE
Osnovni sud u Pljevljima, kao prvostepeni krivični sud, po sudiji Ljiljani
Popović, uz sudjelovanje zapisničara Zore Leković, u krivičnom predmetu protiv
optuženog S.M. iz P., zbog krivičnog djela skidanje i povreda službenog pečata
i znaka iz čl.381 st.1 Krivičnog zakonika po optužnom predlogu ODT Pljevlja
Kt.br.285/11 od 03.11.2011.godine, nakon održanog glavnog i javnog pretresa u
prisustvu zamjenika ODT Pljevlja Golubović Sanje i optuženog S.M., dana
02.12.2011.godine, donio je i javno objavio
P R E S U D U
Optuženi  S.M., JMBG ...,  od oca S. i majke V. rodjene B., rodjen u P.dana
....godine, sa prebivalištem u P., Ul.O., državljanin CG, oženjen, otac 1
djeteta, nezaposlen, na Birou rada, pismen, završio srednju školu, govori
Crnogorskim jezikom, lošeg imovnog stanja, neosudjivan.
K R I V J E
Što je :
U februaru mjesecu 2011.godine u Ul.O. u P., sa brojila elekrične energije
marke I.broj 5612200 skinuo D.plonbu koja predstavlja službeni pečat - znak
koji su ovlašćena službena lica E.P. dana 15.02.2007.godine stavila radi
osiguranja električnog brojila nakon isključenja električne enrgije zbog duga,
čime je izvršio krivično djelo skidanje i povreda službenog pečata i znaka iz
čl.381 st.1 Krivičnog zakonika,
pa mu sud na osnovu već citiranog zakonskog propisa te primjenom
čl.4,5,13,15,32,33,36, 42, 52,53 i 54 Krivičnog zakonika, te čl.226 , 229, 239
i 374 ZKP-a
i z r i č e
USLOVNU OSUDU
Sa kojom se optuženom S. M. utvrdjuje kazna zatvora u trajanju od 30
(trideset) dana i istovremeno odredjuje da se ista neće izvršiti ako optuženi
u roku od jedne godine dana ne izvrši novo krivično djelo.
Optuženi se oslobadja obaveze plaćanja paušala.
Oštećena E. P. radi ostvarivanja imvinsko pravnog zahtjeva upućuje se na
parnicu.
O b r a z l o ž e nj e
Osnovno državno tužilaštvo u Pljevljima, optužnim predlogom Kt.br.285/11 od
03.11.2011.godine, optužilo je S.M. iz P., da je izvršio krivično djelo
skidanje i povreda službenog pečata i znaka iz čl.381 st.1 Krivičnog zakonika,
a na način, mjesto i vrijeme bliže opisano izrekom ove presude i u završnoj
riječi zamjenik ODT Pljevlja predložio je da ga sud oglasi krivim i osudi po
zakonu.
Oštećena i ako je uredno pozvana nije pristupila na glavni pretres a
punomoćnik oštećene u iskazu datom tužilaštvu je istakla da se pridružuje
krivičnom gonjenju protiv optuženog a da postavlja imovinsko pravni zahtjev u
iznosu od 30,84 eura za utrošene kilovate koji nijesu očitavani na brojilu.
Optuženi S.M. u odbrani na glavnom pretresu priznajući izvršenje krivičnog
djela i svoju krivicu navodi da je plonbu raskinuo i samovoljno se priključio
februara mjeseca 2011.godine te da je to morao uraditi pošto i ako je htio da
plati dug oštećena mu nije priključila struju pa im je tada rekao da će se sam
priključiti što je i učinio. Kazao je da u ovoj kući od smrti njegov e majke
2001.godine niko nije živio da on ima posebnu kuću i koliko se sjeća u toku
2007.godine u kući njegove majke isključena je struja i to na njegov zahtjev
pošto u kući niko nije živio. Nalazi se na B. za nezaposlene i prima 33,00
eura mjesečno a sin mu je student. U završnoj riječi molio je sud da mu ne
izriče kaznu zatvora jer bi ga to ubilo pošto nikad nije dolazio u sukob sa
zakonom.
U dokaznom postupku sud je saslušao svjedoke M. B.i K.M., pročitao zapisnike o
kontroli E.P. broj 000138 od 15.02.2007.godine i broj 040115 od
18.07.2011.godine i pročitao izvod iz KE za optuženog.
Nakon provedenog dokaznog postupka i ocjene izvedenih dokaza kako svakog
pojedinačno tako i u medjusobnoj povezanosti a pri tom cijeneći priznanje
optuženog ovaj sud je utvrdio činjenično stanje bliže opisano izrekom ove
presude.
Naime, javna optužba stavlja na teret optuženom da je izvršio krivično djelo
skidanje i povreda službenog pečata i znaka iz čl.381 st.1 Krivičnog
zakonika.Optuženi S. priznaje izvršenje krivičnog djela i svoju krivicu
tvrdeći da je sa brojila električne energije u kući svoje majke februara
mjeseca 2011.godine skinuo elektrodistributivnu plonbu i samovoljno se
priključio na mrežu električne energije. Priznanje optuženog je jasno, potpuno
i nedvosmisleno a kao takvo potvrdjeno i iskazima svjedoka M.B. i K.M.,
radnika E. P. koji su izjavili i to svjedok M. da je jula mjeseca 2011.godine
po nalogu za isključenje iz ED P. bio kod potrošača S.M., sa njim je bio
kolega Kovačević Ivan i nijesu zatekli potrošača kod kuće i vidio je u
prizemlju kuće neke ljude koji su rekli da su podstnari i vidio brojilo
odnosno da prizemlje ima posebno brojilo pa su izvršili kontrolu brojila i
vidjeli da nema plonbe a iz baze podataka su znali da se ovo brojilo vodi na
S.V. i da je to brojilo isključeno sa mreže 2007.godine. U prizemlju kuće sa
brojila je bila skinuta plonba i priključena električna energija.O kontroli su
sačinili zapisnik. Svjedok K.M. je kazao da radi u ED P. kao električar na
očitavanju potrošnje električne enrgije u Ul.O. pa očitava i potrošnju kod
optuženog koji stanuje na spratnom dijelu kuće i očitavao je potrošnju
električne energije samo na spratnom dijelu kuće jer mu se u evidenciji
potrošača vodi samo jedno brojilo i optuženi kao potrošač. Brojilo optuženog
je uredu a kad je dobio poziv za sudjenje pitao je kolege o čemu se radi i
rečeno mu da i u prizemlju kuće ima brojilo koje je bez odobrenja ED
priključeno na električnu energiju. Nije znao da u prizemlju kuće ima posebno
brojilo.
Sud u cjelosti prihvata iskaze svjedoka M. i K. kao istinite i nepristrasne a
isti su potvrdjeni zapisnikom o kontroli mjernog mjesta od 18.07.2011. godine
i 15.02.2007.godine.
Dakle, iz potpunog i nedvosmislenog priznanja optuženog, iskaza saslušanih
svjedoka , kao i iz ostalih dokaza izvedenih u postupku nesumnjivo je
utvrdjeno da je optuženi izvršio krivično djelo skidanje i povreda službenog
pečata i znaka iz čl.381 st.1 Krivičnog zakonika kako mu se to javnom optužbom
i stavlja na teret te da je djelo izvršio sa umišljajem jer je znao da nesmije
da skida plomba sa brojila niti da se samovoljno priključuje na elektro mrežu
a i opšte poznata činjenica je da elektrodistributivne plonbe mogu postavljati
i skidati jedino ovlašćena službena lica ali je u prkos tome skinuo ED plonbu
i priključio se na distributivnu mrežu, optuženi je dakle djelo izvršio sa
umišljajem pa ga je sud kao umišljajnog učinioca oglasio krivim i osudio po
zakonu.
Prilikom odlučivanja o vrsti i visini kazne,a u okviru opste svrhe krivičnih
sankcija sud je cijenio i svrhu uslovne osude. Optuženi je priznao izvršenje
krivičnog djela i krivicu, porodičan je čovjek, otac jednog djeteta koje je
student. Nezaposlen je i živi od 33,00 eura koja prima sa B. gdje je
prijavljen na evidenciji nezaposlenih. Do sada nije osudjivan što je utvrdjeno
iz izvoda iz KE što upućuje sud na zaključak da se ne radi o osobi sklonoj
vršenju krivičnih djela i da se i mjerom upozorenja može uticati na ovog
optuženog. Cijeneći ove okolnosti a pri tom imajući u vidu stepen društvene
opasnosti izvršenog krivičnog djela, sud je mišljenja da prema ovom optuženom
nije nužno izricati kaznu zatvora već da se opravdano može očekivati da će i
samo upozorenje uz prijetnju kaznom dovoljno uticati na optuženog da više ne
vrši krivična djela pa je sa ovih razloga sud optuženom utvrdio kaznu zatvora
u trajanju od 30 (trideset ) dana istovremeno odredjujući da se ista neće
izvršiti ako optuženi u roku od jedne godine dana ne izvrši novo krivično
djelo, smatrajući da će se i na ovaj način ostvariti svrha kažnjavanja zakonom
predvidjena.
Shodno čl.226 i 229 st.4 ZKP-a sud je optuženog oslobodio obaveze plaćanja
paušala koji je propisan u najmanjem iznosu od 27,50 eura a ovo iz razloga što
optuženi živi i školuje sina od 33,00 eura pa bi plaćanjem paušala bila
dovedena u pitanje njegova egzistencija.
Oštećenu koja je postavila imovinsko pravni zahtjev za utrošenu a ne
registrovanu električnu energiju u iznosu od 30,84 eura sud je uputio na
parnicu jer u ovom postupku nije utvrdjivao visinu utrošene a neregistrovane
potrošenje kod ovog potrošača.
OSNOVNI SUD U PLJEVLJIMA , dana 02.12.2011godine.
Zapisničar, S u d i j a,
Zora Leković Ljiljana Popović
PRAVNA POUKA:
Protiv ove presude dozvoljena je žalba u roku od 8.dana po prijemu
iste Višem sudu B.Polje, a preko ovog suda.
DOSTAVITI:
1 x ODT Pljevlja
1 x Optuženom