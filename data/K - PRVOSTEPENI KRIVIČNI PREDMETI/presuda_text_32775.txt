K.br. 369/13
U IME CRNE GORE
OSNOVNI SUD U BARU, sudija Aleksandra Leković, sa zapisničarem Ivankom
Bajčeta, u krivičnom predmetu okrivljenog S. M., zbog krivičnog djela
nedavanje izdržavanja iz čl.221 st. 1 Krivičnog zakonika, po optužnom predlogu
Osnovnog državnog tužilaštva u Baru Kt.br. ... od 29.08.2013 godine, nakon
održanog glavnog javnog pretresa u prisustvu zastupnika optužbe savjetnika kod
ODT u Baru Predraga Đikanovića, punomoćnika zakonskog zastupnika oštećenog D.
D. i okrivljenog lično, dana 24.10.2013 godine donio je i istog dana javno
objavio
P R E S U D U
Okrivljeni S. M., od oca B. i majke Lj., rođene V., rođen ... godine u P., sa
prebivalištem u B., naselje D. br. ..., državljanin Srbije, elektrotehničar,
sa završenom srednjom školom, razveden, otac dvoje djece, pismen, lošeg
imovnog stanja, osuđivan presudom Osnovnog suda u Baru K. br. 244/12 od
07.09.2012 godine zbog krivičnog djelo nedavanje izdržavanja iz čl. 221 st. 1
KZ, izrečena uslovna osuda - 4 mjeseca zatvora na 1 godinu i 6 mjeseci
KRIV JE
Što je:
U vremenu od 01.02.2013. godine do 01.08.2013. godone, u Baru, svjestan svog
djela i htio njegovo izvršenje, nije davao izdržavanje za svog maloljetnog
sina – oštećenog S. Nj., kojeg je po zakonu dužan da izdržava, a koja dužnost
je utvrđena sudskom odlukom – pravosnažnom presudom Osnovnog suda u Baru P.
br. ... od 19.10.2011. godine, u mjesečnom iznosu od 100,00 eura,
-čime je izvršio krivično –nedavanje izdržavanja iz čl.221 st.1 Krivičnog zakonika 
Pa ga sud primjenom članova 4, 32, 36 i 42 Krivičnog Zakonika CG i čl. 369,
370 i 374 ZKP-a
O S U Đ U J E
Na kaznu zatvora u trajanju od 30(trideset) dana.
Okrivljeni je dužan da na ime imovinskopravnog zahtjeva u vidu naknade štete
zakonskom zastupniku maloljetnog S.Nj., S. V., isplati iznos od 700 eura, u
roku od 15 dana od dana pravosnažnosti presude, pod prijetnjom izvršenja.
Okrivljeni je dužan da plati troškove krivičnog postupka u iznosu od 30,00
eura, u roku od 15 dana o dana pravosnažnosti, pod prijetnjom izvršenja.
O b r a z l o ž e nj e
Optužnim predlogom Osnovnog državnog tužilaštva u Baru Kt.br. ... od
29.08.2013. godine okrivljenom je stavljeno na teret izvršenje krivičnog djela
nedavanje izdržavanja iz čl.221 st.1 Krivičnog zakonika.
Okrivljeni je u svojoj odbrani u bitnom naveo da je tačno da nije plaćao
izdržavanje svom maloljetnom sinu S.Nj., koje je po pravosnažnoj presudi
Osnovnog suda u Baru P.br. ... od 19.10.2011. godine, bio dužan da plaća, ali
da svoju obavezu nije izvršavao zato što je nezaposlen i nema sredstava ni za
sopstveno izdržavanje, jer i njega izdržava majka. Dalje je naveo da samo
povremeno radi na građevini, ali da to što zaradi nije dovoljno da plaća
izdržavanje svom maloljetnom sinu. Od kako je podnio zahtjev za razvod braka,
kako navodi, nije zaradio ni 1.000 eura, a mogao bi da izdaje kuću i od toga
plaća izdržavanje, ali njegova bivša supruga iz iste ne želi da izađe. Na
kraju je istakao je da je svjestan da to što je učinio predstavlja krivično
djelo, ali da je u pitanju viša sila kao i da zna da izdržavanje nije plaćao
za period od 01.02.2013. godine do 01.08.2013. godine, svakomjesečno po 100,00
eura, ili ukupno 700,00 eura.
Sud je u dokaznom postupku proveo sledeće dokaze: saslušana je zakonski
zastupnik oštećenog mldb. S. Nj.-majka S. V., pročitana je presuda P.br. ...
od 19.10.2011. godine, pročitana je pravosnažna presuda K.br. ... od
07.09.2012. godine, pročitan je izvještaj sa podacima iz kaznene evidencije
SUP-a K. od 10.09.2013. godine.
Zakonski zastupnik oštećenog, malodobnog S. Nj. - majka S. V. u bitnom je
izjavila da je od supruga S. M. razvedena pravosnažnom presudom Osnovnog suda
u Baru P.br. ... od 19.10.2011. godine i da od tada, sa maloljetnim sinom Nj.
živi u D., dok M. živi kod svoje majke. Pomenutom presudom okrivljeni je
obavezan da na ime izdržavanja njihovog maloljetnog sina S. Nj., svakomjesečno
daje po 100,00 eura, do 5-og u mjesecu za protekli mjesec, a sve dok za to
postoje zakonski razlozi. Svjedok dalje navodi da okrivljeni ne plaća
izdržavanje i da su protiv njega vođeni krivični postupci zbog istog krivičnog
djela. Takođe, i ona je nezaposlena, a zarađuje tako što čisti po kućama, bere
mandarine i cilj joj je da Nj. završi IV godinu. Na kraju je izjavila da se
pridružuje krivičnom gonjenju i da postavlja imovinsko pravni zahtjev da joj
se isplati zaostalo izdržavanje.
Uvidom u presudu Osnovnog suda u Baru P.br. ... od 19.10.2011. godine utvrđeno
je da je razveden brak tužioca, ovdje okrivjenog S. M. i tužene S. V., da je
maloljetni sin S. Nj. povjeren na dalju brigu, čuvanje i vaspitavanje majci S.
V., a da se S. M. obavezuje da na ime doprinosa za izdržavanje malodobnog sina
S. Nj., na ruke tužene S. V., svakomjesečno plaća iznos od 100,00 eura, počev
od 01.11.2011. godine pa ubuduće dok za to postoje zakonski razlozi, a do 5-og
u mjesecu za protekli mjesec. Ova presuda je postala pravosnažna dana
11.11.2011. godine.
Iz presude K.br. ... od 07.09.2012. godine utvrđeno je da je S. M. oglašen
krivim zbog krivičnog djela nedavanje izdržavanja iz čl. 221 st. 1 Krivičnog
zakonika i da mu je izrečena uslovna osuda – utvrđena mu je kazna zatvora u
trajanju od 4 (četiri) mjeseca sa rokom provjeravanja od 1 godine i 6 mjeseci.
Presuda je postala pravosnažna 18.12.2012 godine.
U izvještaju sa podacima iz kaznene evidencije pribavljen od SUP-a K. od
10.09.2013.godine je navedeno da S. M. nije evidentiran u kaznenoj evidenciji
policijske uprave za Peć.
Cijeneći provedene dokaze i odbranu okrivljenog, sud je na pouzdan način
utvrdio da je okrivljeni izvršio krivično djelo koje mu je stavljeno na teret
na način bliže opisan u izreci presude. Na nesumnjiv način je tokom postupka
utvrđeno da je presudom Osnovnog suda u Baru P.br. ... od 19.10.2011. godine,
kojom je razveden brak između okrivljenog i S. V., okrivljeni obavezan da na
ime izdržavanja maloljetnog S. Nj. plaća na ruke njegovom zakonskom
zastupniku-majci S. V. iznos od 100,00 eura, počev od 01.11.2011. godine pa
ubuduće dok za to postoje zakonski razlozi, a do 5-og u mjesecu za protekli
mjesec. Takođe je utvrđeno da tu svoju obavezu okrivljeni nije izvršavao.
Navedeno proizilazi, prije svega, iz odbrane okrivljenog koji je naveo da nije
plaćao izdržavanje za svog malodobnog sina, navodeći da je svjestan da
nedavanjem izdržavanja čini krivično djelo, ali da je u pitanju viša sila, da
nije mogao da plaća navedeni iznos iz razloga što se nalazi u teškoj
materijalnoj situaciji, samo povremeno radi ali da to što zaradi nije dovoljno
ni za sopstveno izdržavanje a ne za izdržavanje maloljetnog djeteta. Takođe, i
iz iskaza zakonskog zastupnika mldb. oštećenog, S. V. se nesporno utvrđuje da
okrivljeni za navedeni period, nije davao izdržavanje za svog mldb. sina.
Navode okrivljenog koji se odnose na to da ne plaća izdržavanje zato što je u
teškoj materijalnpoj situaciji, jer nije nigdje zaposlen, te da i njega
izdržava majka, sud je cijenio, ali smatra da ovi navodi nijesu mogli uticati
na donošenje drugačije odluke. Naime, okrivljeni je čovjek u srednjim
godinama, koji je solidnog zdravstvenog stanja, i koji povremeno, kako je to i
sam naveo, obavlja građevinske poslove i tako zarađuje novac. Takođe je naveo
da, od kada se razveo nije zaradio ni hiljadu eura, što govori u prilog
činjenici da je ipak ostvarivao prihode, što znači da je bio u mogućnosti da
ispunjava svoju zakonsku obavezu. Prema tome, po mišljenju suda, u konkretnom
slučaju ne postoje opravdani razlozi zbog kojih okrivljeni nije davao
izdržavanje, s obzirom na to da je okrivljeni, kako je i sam naveo, sposoban
da povremeno obavlja fizičke poslove i tako zarađuje novac, pa je mogao i može
da plaća iznos utvrđen parničnom presudom za izdržavanje svog maloljetnog
sina.
Okrivljeni je krivično djelo izvršio sa umišljajem, bio je svjestan, znao je
da je dužan da plaća izdržavanje ali to nije činio, dakle, bio je svjestan
svog djela i htio je njgovo izvršenje. Postupajući na način bliže opisan u
izreci presude, u radnjama okrivljenog stekla su se sva objektivna i
subjektivna obilježja bića krivičnog djela nedavanje izdržavanja iz č.221 st.1
Krivičnog zakonika.
Odlučujući se za krivičnu sankciju, sud je cijenio sve olakšavajuće i
otežavajuće okolnosti na strani okrivljenog. Od olakšavajućih okolnosti sud je
cijenio njegove porodične prilike, jer je otac dvoje djece i slabog je imovnog
stanja, dok je kao otežavajuću okolnost sud cijenio raniju osuđivanost
okrivljenog zbog istog krivičnog djela. Iako iz izvoda iz kaznene evidencije
proizilazi da okrivljeni do sada nije osuđivan, sud je uvidom u pravosnažnu
presudu K.br. ... od 07.09.2012. godine na pouzdan način utvrdio da je
okrivljeni zbog istog krivičnog djela nedavanje izdržavanja, osuđen uslovno na
kaznu zatvora u trajanju od 4 mjeseca sa rokom provjeravanja od 1 godine i 6
mjeseci. Stoga, sud je okrivljenom izrekao kaznu zatvora u trajanju od 30
(trideset) dana, smatrajući da je navedena kazna adekvatna težini krivičnog
djela i krivici okrivljenog, te da će se istom u dovoljnoj mjeri uticati na
okrivljenog da više ne vrši krivična djela i ostvariti svrha kažnjavanja.
Odluka o imovinskopravnom zahtjevu zasniva se na odredbi čl. 239 st.2 ZKP-a.
Zakonski zastupnik maloljetnog S. Nj., S. V. je postavila imovinskopravni
zahtjev da joj se isplati zaostalo izdržavanje. Kako se iz pravosnažne presude
P. br. ... od 19.10.2011. godine nesporno utvrđuje da je okrivljeni dužan da
mjesečno, na ime izdržavanja svog mldb. sina, isplaćuje 100 eura, i to do
5.-tog u mjesecu za protekli mjesec, a da je optužnim predlog kao vrijeme
izvršenja krivičnog djela naveden period od 01.02.2013. godine do 01.08.2013.
godine, (znači počev od januara zaključno sa julom) odnosno 7 mjeseci, što
znači 700 eura, za koji iznos je oštećen maloljetni S. Nj., to je sud ocijenio
da je imovinskopravni zahtjev osnovan, pa je okrivljeni obavezan da zakonskom
zastupniku S. V. plati na ime naknade štete navedeni iznos.
Odluka o troškovima krivičnog postupka zasnovana je na odredbi čl. 229.ZKP-a.
Okrivljeni je dužan da plati troškove krivičnog postupka u iznosu od 30,00
eura, a koji troškovi su bili potrebni za rad suda i određeni su prema
trajanju i složenosti krivičnog postupka i imovinskim prilikama okrivljenog.


Sa izloženog odlučeno je kao u izreci presude


OSNOVNI SUD U BARU


Dana, 24.10.2013.godine


Zapisničar S U D I J A 

Ivanka Bajčeta Aleksandra Leković


PRAVNA POUKA:Protiv ove presude može se izajviti žalba Višem sudu u Podgorici u roku od 8 dana od dana prijema pismenog otpavka. Žalba se predaje ovom sudu u dva primjerka.


.