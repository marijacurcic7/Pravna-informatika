K broj 5/13
U IME CRNE GORE
OSNOVNI SUD U BARU, kao prvostepeni krivični, sudija Ljiljana Joković, kao
sudija pojedinac, sa zapisničarom Amirom Nikičić, u krivičnom predmetu
optuženog S.M., zbog krivičnog djela – teška kradja u pokušaju iz čl. 240 st.1
tač.1 u vezi čl. 20 Krivičnog zakonika i krivičnog djela - kradja iz čl. 239
st.1 u vezi čl. 49 Krivičnog zakonika, po optužnici Osnovnog državnog
tužilaštva iz Bara Kt. br...... od 21.12.2012.godine, nakon održanog glavnog
javnog pretresa u prisustvu zastupnika optužbe zamjenika kod Osnovnog državnog
tužilaštva u Baru Nusrete Arapović i optuženog S.M.  dana 12.09.2013. godine
donio je, a dana 13.09.2013. godine javno objavio
PRESUDU
Optuženi
S.M., od oca D. i majke Z. rodjene Ž., rodjen  ...... godine u B., sa
prebivalištem u M., ....., Republika Srbija, državljanstvo Srbijansko,
mašinski tehničar, neoženjen, završio srednju školu, lošeg imovnog stanja,
osuđivan i to: presudom Prvog osnovnog suda u Beogradu K.br. ...... od
04.02.2010.godine zbog krivičnog djela iz čl. 206. st. 1. Krivičnog zakonika
Republike Srbije na kaznu zatvora u trajanju od jedne godine, presudom Drugog
osnovnog suda u Beogradu K.br. ....... od 05.07.2012.godine zbog krivičnog
djela iz čl. 204.st. 1. tač. 1. Krivičnog zakonika Republike Srbije na kaznu
zatvora u trajanju od šest mjeseci, presudom Osnovnog suda u Herceg Novom
K.br. ...... od 19.09.2012.godine zbog krivičnog djela iz čl. 239. st. 1. u
vezi čl. 49. st. 1. Krivičnog zakonika Crne Gore na kaznu zatvora u trajanju
od četiri mjeseca, presudom Prvog osnovnog suda u Beogradu K.br. ...... od
08.11.2012.godine zbog krivičnog djela z čl. 206. st. 1. u vezi čl. 33. st. 1.
Krivičnog zakonika Republike Srbije na kaznu zatvora u trajanju od dvije
godine;
Kriv je
Što je:
1. U noći 04./05.10.2011. godine, oko 04,00 časova, u naselju Brca u
Sutomoru, Opština Bar, svjestan da svojim radnjama može učiniti djelo i htio
je njegovo izvršenje obijanjem pokušao da oduzme pokretne stvari vlasništvo
oštećenog G.B., u namjeri da njihovim prisvajanjem sebi pribavi protivpravnu
imovinsku korist čija vrijednost prelazi iznos od 150 eura, na način, što je
uz upotrebu fizičke sile podesnim sredstvom šrafcigerom polomio cilindrični
uložak na bravi ulaznih vrata kuće, a nakon sto je ista otvorio ušao u
unutrašnjost, popeo se stepeništem do spavaće sobe, u namjeri da oduzme sve
vrijedne stvari koje pronadje, a kada ga je vidio G.B., koji je u tom trenutku
ustao iz kreveta, jer je čuo kako su se vrata otvorila, okrivljeni je bježeći,
udaljio se u nepoznatom pravcu;
- čime je izvršio krivično djelo - teška krađa u pokušaju iz čl.240 st.1
tač.1 u vezi sa čl.20 Krivičnog zakonika.
2.Dana 14.08.2011.godine, u Sutomoru, u ulici Obala Iva Novakovića, Opština
Bar, svjestan da svojim radnjama može učiniti djelo i htio je njegovo
izvršenje, iz kuće vlasništvo P. N., oduzeo pokretne stvari vlasništvo
oštećenog M. S. iz Aleksandrovca, mobilni telefon „Nokia C 302", mobilni
telefon „Nokia", sve ukupne vrijednosti od 110,00 eura, kao i digitalni aparat
marke ,,Canon“, na način što je ušao u sobu u kojoj je bio smješten oštećeni
M.S., koja je bila nezaključana I sa stola oduzeo navedene stvari, a zatim se
udaljio u nepoznatom pravcu, u namjeri da sebi pribavi protivpravnu imovinsku
korist;
3.Dana 14.08.2011. godine, iz vile ,,Mare Mari“ u Sutomoru, Opština Bar,
svjestan da svojim radnjama može učiniti djelo I htio je njegovo izvršenje,
oduzeo pokretne stvari vlasništvo oštećenog G.G., na način što je kroz otvoren
prozor ušao u sobu u kojoj je bio smješten oštećeni koja se nalazi u prizemlju
kuće, a zatim sa komode oduzeo dvije kožne torbice crne boje u jednoj se
nalazio novac u iznosu od 350,00 eura, a u drugoj digitalni foto aparat marke
„Panasonik limix" u ukupnoj vrijednosti od 440,00 eura, a zatim se udaljio u
nepoznatom pravcu, u namjeri da sebi pribavi protivpravnu imovinsku korist:
4.Dana 14.08.2011. godine, oko 23,00 časova, iz vile „Mare Mari“ u Sutomoru,
Opština Bar, svjestan da svojim radnjama može učiniti djelo i htio je njegovo
izvršenje, oduzeo pokretne stvari vlasništvo oštećenog B.A. iz Rusije - kožnu
torbicu u kojoj se nalazio foto aparat marke „Canon digitas XSUS 850", u
vrijednosti od 190,00 eura, na način što je ušao u sobu koja je bila
nezaključana, oduzeo navedene stvari, a zatim se udaljio u nepoznatom pravcu,
u namjeri da sebi pribavi protivpravnu imovinsku korist:
5.Dana 25.07.2011. godine u vremenu od 01,00 do 06,00 časova, svjestan da
svojim radnjama može učiniti djelo I htio je njegovo izvršenje, iz porodične
kuće vlasništvo oštećenog M.S., oduzeo pokretne stvari vlasništvo oštećenog
mobilni telefon „I phohe 4", telefon „Soni erikson", telefon „Erikson“ stariji
model I patike „Nike airvox 2", sve u vrijednosti od 250,00 eura, na način što
je ušao u sobu koja je bila nezaključana I iz dnevnog boravka oduzeo navedene
stvari, a zatim se udaljio u nepoznatom pravcu;
- čime je izvršio produženo krivično djelo - kradja iz čl.239 st. 1 u vezi
čl.49 Krivičnog zakonika.
Pa mu sud primjenom čl. 4, 32, 36, 42 i 48. Krivičnog zakonika i 369, 370 i
374 ZKP- a
UTVRĐUJE
- Za krivično djelo teška krađa u pokušaju iz čl. 240. st. 1.tač.1 u vezi st.
20. Krivičnog zakonika, kaznu zatvora u trajanju od 1 (jedne) godine,
- Za produženo krivično djelo krađa iz čl. 239. st. 1. u vezi čl. 49.
Krivičnog zakonika, kaznu zatvora u trajanju od 4 (četiri) mjeseca,
Pa ga sud na osnovu citiranih zakonskih propisa
OSUĐUJE
Na jedinstvenu kaznu zatvora u trajanju od 1 (jedne) godine i (3) tri mjeseca.
Optuženi je dužan da na ime imovinsko pravnog zahtjeva u vidu naknade štete
oštećenom M.S. isplati iznos od 110,00 eura. Za višak imovinsko pravnog
zahtjeva preko dosudjenog oštećeni M.S. se upućuje na parnični postupak.
Optuženi je dužan da plati troškove krivičnog postupka u iznosu od 150,00
eura, u roku od 15 dana od dana pravosnažnosti presude, pod prijetnjom
izvršenja.
O b r a z l o ž e n j e
Optužnicom Osnovnog državnog tužilaštva u Baru Kt.br....... od 21.12.2012.
godine stavljeno je na teret optuženom izvršenje krivičnog djela bliže
opisanog u izreci presude.
Optuženi S.M. je u predhodnom postupku u bitnom naveo da je državljanin
Republike Srbije i ima prebivalište u ....... Početkom jula mjeseca
2012.godine, iz Mladenovca je došao u Herceg Novi i tu iznajmio stan i od tada
je privremeno boravio u tom stanu, ali adresu ne zna. Od početka jula mjeseca
do 21.07.2012.godine je boravio u Herceg Novom, a povremeno bi boravio u Bar
jer poznaje dosta Ijudi i ima dosta drugara u Baru. Dana 21.07.2012.godine je
uhapšen zbog izvršenog krivičnog djela teška krađa, a po krivičnoj prijavi
koja je podnijeta od strane UP - PJ Herceg Novi i nalazi se od
21.07.2012.godine u istražnom zatvoru u Spužu, a inače je i prošle godine
boravio u Baru u periodu od jula mjeseca do kraja oktobra 2011. godine.
Upoznat je sa navodima krivične prijave koja je protiv njega podnijeta od
strane UP - PJ Bar i navodi krivične prijave su tačni. Krajem mjeseca jula
2011. godine u ranim jutarnjim časovima došao je u naselju Pobrdje u Sutomoru
do jedne kuće, misli da je bila spratna kuća, stepeništem se popeo na sprat,
vrata su bila otvorena i kroz ista je ušao u unutrašnjost kuće, otudjio tri
mobilna telefona, za dva zna da se radi o telefonima marke „Sony erikson" dok
se marke trećeg telefona ne može sjetiti. U jednom telefonu je bila kartica
stranog mobilnog operatera. Otudjene telefonske aparate je istog dana po
vozaču „Lastinog" autobusa koji saobraća na relaciji Sutomore - Beograd poslao
drugu kako bi telefone prodao u Beogradu i njemu poslao polovinu od zaradjenog
novca. Negdje tokom mjeseca avgusta 2011.godine takodje u ranim jutarnjim
časovima kada je boravio prošle godine u Baru došao je do jedne kuće sa više
apartmana koja se nalazi uz sami put u Sutomoru, u ulici Iva Milutinovića i
primijetio je da je na istoj u prizemlju otvoren prozor, kroz prozor je ušao u
unutrašnjost kuće i iz te kuće je oduzeo dvije torbice crne boje, u jednoj se
nalazio novac u iznosu od 350 eura u neke vizit karte, dok su se u drugoj
torbici nalazila neka lična dokument, misli da se radi o stranim državljanima,
a takodje je u torbi bio jedan fotoaparat marke „Panasonik" , novac je
potrošio za lične potrebe, a torbicu i dokumenta odbacio nedaleko od kuće, dok
je fotoaparat po vozaču „Lastinog" autobusa poslao za Beograd.Istog tog dana
nakon što je ušao u ovu sobu u istoj je toj kući ušao u sobu koja se nalazila
na istom spratu takodje kroz otvoren prozor i iz te sobe je oduzeo jednu
torbicu sa fotoaparatom marke „Canon", fotoaparat je poslao po vozaču
„Lastinog" autobusa za Beograd njegovim poznanicima da isti prodaju.Istog tog
dana, ili dan kasnije je u popodnevnim časovima u Sutomoru u ul. Iva
Novakovića došao do jedne kuće gdje su ulazna vrata bila otvorena, a pošto
nikog nije bilo u kući, ušao je u jednu prostoriju i sa stola oduzeo dva
telefonska aparata marke „Nokia" i fotoaparat marke „Canon" otudjene stvari je
kao i svih prethodnih puta slao za Beograd. Negdje tokom Ijeta 2011. godine u
ranim jutarnjim časovima oko 02,00 časova ujutru, došao je u Sutomore u
naselju Brca do jedne kamene kuće sa kovanom kapijom koja je bila otvorena,
došao je do velikih drvenih ulaznih vrata, ne može se sjetiti da li su bila
otključana ili zaključana, ista je otvorio, ušao u unutrašnjost kuće,
unutrašnjim stepeništem se popeo na sprat, došao do jedne sobe, otvorio vrata
iste, kada je primijetio u sobi jednog momka koji se u tom trenutku probudio,
nešto je povikao, u tom trenutku je stepeništem potrčao i sišao do ulaznih
vrata, istrčao iz kuće i pobjegao prema šetalištu. Na glavnom pretresu dana
30.04.2013.godine je naveo da je tačno da je u noći 04/05.10.2011.godine oko
4,00 časa izjutra obio kuću oštećenog G.B. na način što je šrafcigerom polomio
cilindrični uložak na bravi ulaznih vrata kuće, ušao u unutrašnjost, popeo se
stepeništem do ulaznih vrata sobe, u namjeri da uzme sve vrijedne stvari koje
pronadje, kada ga je u tom trenutku vidio G. i on je pobjegao sa lice mjesta.
Tačno je da je u naselju Sutomore, krajem avgusta mjeseca 2011. godine, u tri
navrata počinio kradje, moguće je da je to bilo dana 14.08.2011.godine, kako
mu se optužnim aktom stavlja na teret, na način što je iz kuće P.N. oduzeo
mobilni telefon marke „Nokia C 302“, mobilni telefon marke „Nokia“ i digitalni
aprat marke „Canon“, na način što je ušao u sobu koja je bila nezaključana i
sa stola oduzeo navedene stvari nakon čega je pobjegao. Istoga dana je iz vile
„Mare Mari“ koja se nalazi u Sutomoru oduzeo sa komode dvije kožne torbice
crne boje, u jednoj se nalazio novac u iznosu od 350 eura, a u drugoj
digitalni fotoaparat marke „Panasonik limix“, na način što je kroz otvoreni
prozor ušao u sobu koja se nalazila u prizemlju kuće, nakon čega se udaljio sa
lica mjesta. Takodje je istog dana iz vile „Mare Mari“, ali se ne može sjetiti
tačno koje vrijeme je to bilo oduzeo i kožnu torbicu u kojoj se nalazio
fotoaparat marke „Canon Digitas“, XSUS 850, na način što je ušao u sobu koja
nije bila zaključana, već otključana i oduzeo navedene stvari. Krajem jula
mjeseca u vremenu od 01 do 06 časova izjutra iz kuće oštećenog M.S. oduzeo je
mobilni telefon „I phone 4“, telefon „Soni Erikson“, telefon „Erikson“ stariji
model i patike „Nike airwox 2“ , na način što je ušao u sobu koja je bila
otključana i iz dnevnog boravka oduzeo navedene stvari.Nakon što mu je ukazano
na odredjenje razlike je izjavio da je u prethodnom postupku izjavio da je
oduzeo sve ove stvari koje je naveo.
U dokaznom postupku provedeni su sledeći dokazi: na saglasan predlog stranka
pročitani su iskazi svjedoka oštećenih G.B. i M.S., izvršen je uvid u
fotodokumentaciju dostavljenu od UP PJ Bar br..... od 05.11.2011.godine,
pročitani su nalaz i mišljenje vještaka ekonomsko – finansijske struke Nišavić
Dragana od 20.12.2012.godine i izvod iz KE MUP Beograd Uprava za analitiku br.
...... od 08.02.2013.godine, za optuženog S.M.
Svjedok oštećeni G.B. je u prethodnom postupku izjavio da je njegov otac
vlasnik stambenog objekta koji se nalazi u naselju Brca u Sutomoru. U noći
04/05.10.2011.godine on i otac su boravili u porodičnoj kući u naselju Brca u
Sutomoru. Negdje oko 04,00 časa ujutro, čuo je da su zaškripela vrata od
njegove spavaće sobe i mislio je da je njegovom ocu došlo teško, uzeo je sa
stočica telefon i osvjetlio prostor prema vratima i u tom momentu je čuo kako
neko trči niz stepenice, ustao je, ali je vidio da su ulazna vrata kuće koja
su prethodno bila zaključana, širom otvorena, a to lice je uspjelo da
pobjegne, isto nije vidio niti bi ga mogao prepoznati. Nakon toga je vidio da
je uložak na bravi ulaznih vrata oštećen, pozvao je policiju koja je nakon
toga izašla na licu mjesta i sačinila zapisnik o uvidjaju. Iz kuće im tom
prilikom ništa nije oduzeto, niti su primijetili tragove premetačine. Kao
oštećeni pridružuje se krivičnom gonjenju protiv S.M., dok nije postavio
imovinsko pravni zahtjev.
Svjedok oštećeni M.S. je izjavio da je sa porodicom avgusta mjeseca 2011.
godine letovao u Sutomoru i bio je u privatnom smještaju, ne može se sjetiti
ime vlasnika te vile za izdavanje. Dan poslije dolaska u Sutomoru, oni su
uobičajno svi četvoro, žena, deca i on krenuli na plažu. Sobu su zaključali i
ključ poneli sa sobom. Nakon nekog vremena deca su se vratili u sobu i vidjela
da su vrata otvorena, i odmah ih o tome obavjestila. Kada se sa suprugom
vratio u sobu vidno je bilo da su vrata obijena, pretpostavio je pošto je
brava bila izvučena, da je to uradjeno nekim šrafcigerom ili pajserom, i da je
u sobi izvršena premetačina. Tom prilikom su im ukradena dva mobilna telefona
marke "Nokia" ukupno vrednosti 150 eura i digitalni foto-aparat marke "Kanon"
vrednosti oko 15.000 dinara. Odmah je obavjestio policiju koja je izašla na
lice mjesta. Do dana današnjeg stvari mu nisu vraćene, a počinioca ovog djela
ne zna. Pridružio se krivičnom gonjenju i postavio imovinsko pravni zahtjev.
Uvidom u fotodokumentaciju dostavljenu od UP PJ Bar ... od 05.11.2011.godine
se utvrdjuje širi izgled lica mjesta, iz koje proizilazi da je cilindar na
bravi ulaznih vrata oštećen.
Iz nalaza i mišljenja vještaka ekonomsko – finansijske struke Nišavić Dragana
od 20.12.2012.godine je utvrdjeno je da opis predmetnih stvari nije dovoljan
za preciznu procjenu vrijednosti istih. Naime, za tačnu cijenu stvari i roba,
potrebno je imati podatke o proizvodjaču istih i najbitnije o tačnom modelu, o
veličini, o kvalitativnom sastavu materijala, o tome da li su stavri korišćene
ili ne. Zbog toga je za izračunavanje vrijednosti stvari uzeta u obzir i
varijanta da se radi o kvalitetnoj robi, kao i varijanta da je roba bila ispod
prosječnog kvaliteta. Vrijednost oduzetih stvari (varijanta A: nova roba): Od
M.S. telefon "Iphone-4" 350,00 evra nov, telefon „Sony eriksson“ 120,00 evra
nov, mobilni telefon „erikson“, stari model 40,00 evra nov, dva para patike
"Nikeairvox“ 70,00 evra nove, ukupno 580,00 evra na dan izvršenja krivičnog
djela 26. 07. 2011 godine. Od M.S.: mob.telefon “Nokia C 302" nema u prodaji
uzeto c 309 = 130,00 evra, mob.telefon"Nokia" -prosjek 80,00evra, digitalni
fotoaparat „canon„ kako nema oznake uzet model Canon Powershot A4000. Ukupno
210,00 evra, na dan izvršenja krivičnog djela 14.08.2011. godine. Od G.G.:
dvije kožne torbice (nema biiži opis) uzeta manja torba, nova 50,00 evra,
digitaini fotoaparat „Panasonic limix „(nema bližu oznaku) uzet model DMC
100,00 evra, novac u iznosu od 350,00 evra 350, 00 evra, ukupno 500,00evra, na
dan izvršenja krivičnog djela 14. 08. 2011. godine. Od B. A.: kožna torbica
25,00evra,fotoaparat „canon digital“ XSUS 850,= 320,00 evra, ukupno 345,00
evra, na dan izvršenja krivičnog djela 14.08.2011.godine, ukupno 1 do 4 (od
svih oštećenih za novu robu najniže cijene) =1.635,00 evra. Vrijednost
oduzetih stvari (varijanta B; polovna roba-starosti dviie godine): od M.S.:
telefon „I phone-4" cijena 140,00 evra nov, telefon“ sony eriksson“ 60,00 eura
nov, mob.tel eriksson -stari model 20,00 evra nov, patike "Nike a irvox230,00
evra nov, ukupno 250,00 eura, na dan izvršenja krivičnog djela 26.07.2011.
godine.Od M.S. mob.telefon"Nokia C 302" nema u prodaji uzeto c 309, 70,00
evra,mob.telefon „Nokia" –prosjek 40,00 evra, digitalni fotoaparat „canon „
kako nema oznake uzet model u prilogu : ukupno 110,00 evra, na dan izvršenja
krivičnog djela 14.08.2011. godine. Od G.G.: dvije kožne torbice (nema bliži
opis) uzeta manja torba 30,00 evra, digitalni fotoaparat „Panasonic limix
„(nema bližu oznaku ) uzet model DMC =60,00 evra, novac u iznosu od 350,00
evra, = 350,00 evra, ukupno 440,00 eura, na dan izvršenja krivičnog djela
14.08.2011. godine. Od B.A.a kožna torbica 20,00 evra, fotoaparat „canon
digital IXSUS 850,, 170,00 evra, ukupno 190,00 evra,na dan izvršenja krivičnog
djela 14.08.2011.godine.Ukupno 1 do 4 (od svih oštećenih za polovnu robu
najniže cijene) =990,00 evra. Vještak je cijene formirao na bazi cijena roba u
maloprodajama dijelom iz Bara i dijelom sa WEB site gdje je dao i primjere u
prilogu za robe koje imaju tačan naziv i model (varijanta A) i po cijenama sa
buvlje pijace (varijanta B).Ukupna vrijednost za varijantu A =1.653,00 evra
nova roba. Ukupna vrijednost za varijantu B = 990,00 evra polovna roba.
Iz izvoda iz KE MUP Beograd Uprava za analitiku br. ..... od 08.02.2013.godine
za optuženog S.M. je utvrdjeno da je isti osuđivan i to: presudom Prvog
osnovnog suda u Beogradu K.br. .... od 04.02.2010.godine zbog krivičnog djela
iz čl. 206. st. 1. Krivičnog zakonika Republike Srbije na kaznu zatvora u
trajanju od jedne godine, presudom Drugog osnovnog suda u Beogradu K.br. ....
od 05.07.2012.godine zbog krivičnog djela iz čl. 204.st. 1. tač. 1. Krivičnog
zakonika Republike Srbije na kaznu zatvora u trajanju od šest mjeseci,
presudom Osnovnog suda u Herceg Novom K.br. ..... od 19.09.2012.godine zbog
krivičnog djela iz čl. 239. st. 1. u vezi čl. 49. st. 1. Krivičnog zakonika
Crne Gore na kaznu zatvora u trajanju od četiri mjeseca, presudom Prvog
osnovnog suda u Beogradu K.br. ..... od 08.11.2012.godine zbog krivičnog djela
z čl. 206. st. 1. u vezi čl. 33. st. 1. Krivičnog zakonika Republike Srbije na
kaznu zatvora u trajanju od dvije godine.
Kako je sud u više navrata pokušao obezbjediti oštećene M. S., B.A., G. G.,
medjutim kako su isti nepoznati na adrese iz spisa predmeta, a kod činjenice
da su isti državljani drugih država, to sud nije bio ni u mogućnosti preko
nadležnih organa CG obezbjediti prisustvo oštećenih, pa je iz tih razloga
donio rješenje da u dokaznom postupku oštećene M.S., B.A. i G. G. neće
saslušavati, tim prije jer je činjenično stanje u dovoljnoj mjeri
razvjetljeno.
Ocjenom dokaza provedenih na glavnom pretresu u postupku je nesumnjivo
utvrđeno da je optuženi učinio krivično djela teška krađa u pokušaju iz čl.
240. st. 1. tač. 1. u vezi čl. 20. Krivičnog zakonika. Optuženi je u svojoj
odbrani datoj na glavnom pretresu priznao izvršenje navedenog krivičnog djela,
do detalja opisujući predmetni događaj. Naime, naveo je da je u noći
04/05.10.2011. godine, oko 04,00 časova, obio kuću oštećenog G.B.a na način
što je šrafcigerom polomio cilindrični uložak na bravi ulaznih vrata kuće,
ušao u unutrašnjost, popeo se stepeništem do ulaznih vrata sobe u namjeri da
uzme sve vrijedne stvari koje pronađe, kada ga je u tom trenutku vidio
oštećeni G. nakon čega je on pobjegao sa lica mjesta.Ovakvu odbranu optuženog
sud je u cjelosti prihvatio, obzirom da je optuženi jasno, potpuno i
nedvosmisleno objasnio sve odlučne činjenice koje se odnose na djelo i
krivicu, opisujući do detalja vrijeme, način i mjesto izvršenja krivičnog
djela, te ispoljenu namjeru za pribavljanje protivpravne imovinske koristi, a
koji detalji mogu biti poznati samo izvršiocu, uz činjenicu da je priznanje
optuženog u skladu sa provedenim dokazima. Naime, svjedok oštećeni G.B. nije
kritičnom prilikom vidio optuženog, ali je u svom iskazu na jasan način naveo
da je dok je boravio u porodičnoj kući u naselju Brca u Sutomoru,
04/05.10.2011. godine negdje oko 04,00 časova, ujutru, čuo da su zaškripala
vrata od njegove spavaće sobe, nakon čega je telefonom osvijetlio prostor
prema vratima i u tom momentu čuo kako neko trči niz stepenice, međutim,
ulazna vrata od kuće koja su prethodno bila zaključana su bila širom otvorena
a lice je uspjelo da pobjegne. Naveo je da lice nije vidio niti bi ga mogao
prepoznati, ali da je vidio da je uložak na bravi ulaznih vrata oštećen. Iskaz
svjedoka oštećenog G.B.a, sud je u cjelosti prihvatio cijeneći ga kao jasan i
istinit, obzirom da je isti potvrđen i fotodokumentacijom dostavljenom od UP
PJ Bar br...... od 05.11.2011 godine, iz koje je nesumnjivo utvrđeno da je
cilindar na bravi ulaznih vrata oštećen. Sud je cijenio i odbranu optuženog
datu u prethodnom postupku u kojoj je isti priznao određene činjenice vezane
za izvršenje krivičnog djela, ali je naveo da se nije mogao sjetiti da li su
ulazna vrata predmetne kuće bila otključana ili zaključana, niti se
izjašnjavao o namjeri koju je imao prilikom ulaska u kuću. Ovakvu odbranu
optuženog sud je cijenio kao sračunatu da olakša svoj krivični pravni položaj
i izbjegne krivicu, obzirom da je ista opovrgnuta gore navedenim dokazima, u
vidu iskaza oštećenog G.B. i navedene fotodokumentacije UP PJ Bar.
U postupku je takodje nesumnjivo utvrđeno i da je optuženi učinio krivično
djelo krađa u produženom trajanju iz čl.239.st.1. tač.1. u vezi čl.49
Krivičnog zakonika, na način predstavljen pod tačkama 2, 3, 4 i 5. izreke
presude. Optuženi je u svojoj odbrani datoj u prethodnom postupku priznao
određene činjenice vezane za izvršenje predmetnog krivičnog djela navodeći u
bitnom da je u Baru boravio u periodu od jula mjeseca do kraja oktobra 2011.
godine, da je krajem jula 2011. godine, u ranim jutarnjim časovima, iz kuće
koja se nalazi u naselju Pobrđe u Sutomoru, a koja kuća je bila otvorena,
otuđio tri mobilna telefona s tim što za dva zna da se radi o telefonima marke
"Sony Ericson", dok se marke trećeg telefona nije mogao sjetiti. Naveo je i da
je tokom avgusta 2011. godine, takođe u ranim jutarnjim časovima, došao do
kuće sa više apartmana koja se nalazi u Sutomoru u ul.Iva Novakovića,
primijetio da je u prizemlju otvoren prozor pa je kroz isti ušao i iz kuće
oduzeo dvije torbice crne boje od kojih se u jednoj nalazio novac u iznosu od
350,00 eura, a u drugoj fotoaparat marke "Panasonic", kao i da je istog dana u
istoj kući takođe kroz otvoren prozor ušao u sobu koja se nalazila na istom
spratu i iz nje oduzeo jednu torbicu sa fotoaparatom marke "Canon", kao i da
je istog dana ali kasnije u popodnevnim časovima došao do jedne kuće čija su
ulazna vrata bila otvorena i pošto u kući nije bilo nikog ušao je u jednu
prostoriju i sa stola oduzeo dva telefonska aparata marke "Nokia" i fotoaparat
marke "Canon". Međutim, optuženi je na glavnom pretresu mijenjao odbranu
navodeći više detalja događaja nego što je naveo u prethodnom postupku i to na
način što je naveo imena oštećenih, naveo je marku telefona koju je oduzeo od
oštećenog P.N. i to "Nokia C-302", naveo je tip fotoaparata marke "Panasonic"
i to "Panasonic Limix", naveo je tip fotoaparata marke "Canon" i to "Canon
digitas XSUS 850", kao i marku trećeg telefona kojeg je oduzeo od oštećenog
M.S. i to mobilni telefon marke "I phone 4". Optuženi je na glavnom pretresu
dodao da je od oštećenog M.S. oduzeo i patike marke "Nike Airwox 2", kao i da
je soba iz koje je oduzeo fotoaparat marke "Canon digitas XSUS 850" bila
otključana, ne navodeći pritom da je u sobu ušao kroz otvoren prozor. Sud je
prihvatio odbranu optuženog datu na glavnom pretresu, u kojoj je isti naveo
više detalja događaja, cijeneći njegovu odbranu datu u prethodnom postupku kao
sračunatu na izbjegavanje krivice, obzirom da nije logično da bi se optuženi
mogao sjetiti više detalja događaja a da mu detalji nijesu bili poznati od
samog početka, te da nije logično da bi priznao nešto što nije uradio. Imajući
u vidu navedeno sud je u cjelosti prihvatio odbranu optuženog datu na glavnom
pretresu, obzirom da je priznanje optuženog jasno i potpuno.
Nadalje, svjedok oštećeni M.S. je u svom iskazu potvrdio da su mu kritičnom
prilikom oduzeta dva mobilna telefona marke "Nokia" i digitalni fotoaparat
marke "Canon", s tim što je naveo da je soba u kojoj su se nalazile oduzete
stvari bila prethodno zaključana, a da je kasnije vidio da su vrata otvorena,
te da je pretpostavio da su bila obijena jer je brava bila izvučena i da je to
urađeno nekim pajserom ili šrafcigerom, a da je u sobi izvršena premetačina, o
čemu je obavijestio policiju koja je izašla na lice mjesta. Sud nije prihvatio
iskaz svjedoka oštećenog, obzirom da način izvršenja djela kako je to opisao
oštećeni nije potkrijepljen nijednim dokazom, posebno iz razloga što je
oštećeni naveo da je obavijestio policiju koja je izašla na lice mjesta, pa
nije logično da ovlašćeni policijski službenici nijesu sačinili fotoelaborat o
zatečenom stanju ukoliko je zaista bilo obijanja. Kako se iskaz svjedoka
cijeni kao cjelina, te kako iskaz svjedoka oštećenog M.S. nije potvrdjen
dokazima u pogledu načina izvršenja djela kako je to u svom iskazu opisao
oštećeni, to sud iskaz svjedoka oštećenog M.S. nije mogao prihvatiti, već ga
je cijenio kao neuvjerljiv i sračunat da oteža krivično pravni položaj
optuženog.
Kako sud u toku postupka nije mogao obezbjediti prisustvo svjedoka oštećenih
G.G. i B. A. i M.S., to imenovane nije saslušavao, niti je izveo drugi dokaz
koji bi potvrdio odbranu optuženog u tom dijelu. Međutim, kako je optuženi
S.M.u bitnom priznao izvršenje djela, a koje priznanje je jasno i potpuno sa
puno detalja u pogledu načina izvršenja krivičnog djela, to nije logično da bi
isti priznao nešto što nije uradio, ovo posebno iz razloga što bi imajući u
vidu sve okolnosti događaja, lažnim priznanjem znatno otežao svoj krivično
pravni položaj, pa je i pored izostanka iskaza navedenih oštećenih ocijenjeno
da je optuženi učinio predmetno krivično djelo, imajući u vidu odbranu
optuženog koji je u cjelosti priznao i izvršenje krivičnog djela učinjenog na
štetu G.G., B. A.i M. S..
Vrijednost oduzetih stvari utvrđena je iz nalaza i mišljenja sudskog vještaka
ekonomsko finansijske struke Dragana Nišavića od 20.12.2012.godine. Vještak je
u svom nalazu dao dvije varijante u kojima je naznačena vrijednost oduzetih
stvari i to: varijanta A – vrijednost kvalitetnih novih oduzetih stvari i
varijatna B – vrijednost polovnih oduzetih stvari prosječnog kvaliteta
starosti dvije godine. Sud je nalaz i mišljenje vještaka u cjelini cijenio kao
stručan i objektivan, pa je kao vrijednost oduzetih stvari prihvatio
vrijednost izračunatu u varijanti B za polovne stvari prosječnog kvaliteta.
Naime, kako u spisima nema podataka kako bi se utvrdio precizan opis oduzetih
stvari, te kako je i sam vještak u svom nalazu i mišljenju naveo da je opis
oduzetih stvari nedovoljan za preciznu procjenu njihove vrijednosti, to je sud
imajući u vidu prednje navedeno, prihvatio varijantu B pomenutog nalaza koja
je u konkretnom slučaju i povoljnija za optuženog. Dakle, utvrđeno je da je
vrijednost oduzetih stvari: od M.S. telefon marke "I phone 4" cijena 140,00
eura, telefon "Sony eriksson" 60,00 eura, mobilni telefon marke "Eriksson" -
stari model 20,00 eura, patike "Nike airwox 2" 30,00 eura, ukupno 250,00 eura.
Od M. S. mobilni telefon marke "Nokia C 302" 70,00 eura, mobilni telefon
"Nokia"-prosjek 40,00 eura, digitalni fotoaparat "Canon" 110,00 eura. Od G.G.
dvije kožne torbice 30,00 eura, digitalni fotoaparat "Panasonic limix" 60,00
eura,novac u iznosu od 350,00 eura, što ukupno iznosi 440,00 eura. Od B.A.
kožna torbca 20,00 eura, fotoaparat "Canon digital IXSUS 850" 170,00 eura,
ukupno 190,00 eura. Ukupna vrijednost oduzetih stvari iznosi 990,00 eura.
Optuženi je sa umišljajem otpočeo radnju izvršenja krivičnog djela teška krađa
iz tačke 1. izreke presude, sa namjerom da oduzimanjem sebi pribavi
protivpravnu imovinsku korist čija vrijednost prelazi iznos od 150,00 eura,
ali krivično djelo nije dovršio jer se oštećeni G.B. probudio i povikao, pa je
optuženi pobjegao sa lica mjesta. Takođe je utvrđena i namjera optuženog da
sebi pribavi protivpravnu imovinsku korist u iznosu preko 150,00 eura, obzirom
da je sam optuženi naveo da je imao namjeru da oduzme sve vrijedne stvari koje
pronađe. Postupajući na navedeni način optuženi je pokušao izvršenje krivičnog
djela teška krađa iz čl. 240. st. 1. tač. 1. Krivičnog zakonika. U odnosu na
produženo krivično djelo krađa iz čl. 239. s. 1. u vezi st. 49 Krivičnog
zakonika, optuženi je postupao sa direktnim umišljajem, jer su bio svjestan da
na način predstavljen u izreci presude pod tačkama 2,3,4 i 5, oduzima tuđe
pokretne stvari, što je i htio, a utvrđena je i njegova namjera da
prisvajanjem oduzetih stvari pribavi sebi protivpravnu imovinsku korist.
Sud je u pogledu djela označnog pod tačkom 1. izreke presude prihvatio pravnu
kvalifikaciju iz optužnice teška krađa u pokušaju iz čl. 240 st. 1. tač. 1 u
vezi čl. 20. Krivičnog zakonika, jer je kako je već navedeno krivično djelo
ostalo u pokušaju. U pogledu krivičnog djela krađa bliže označenog pod tačkama
2, 3, 4 i 5. izreke presude, sud je takođe prihvatio pravnu kvalifikaciju iz
optužnice da se radi o produženom krivičnom djelu krađa iz čl. 239. st.1.
Krivičnog zakonika. Odredbom čl. 49. Krivičnog zakonika propisano je da
produženo krivično djelo čini više istih ili istovrsnih krivičnih djela
učinjenih u vremenskoj povezanosti od strane istog učinioca i koja
predstavljaju cjelinu zbog postojanja najmanje dvije od sljedećih okolnosti:
istovjetnosti oštećenog, istovrsnosti predmeta djela, korišćenja iste
situacije ili istog trajnog odnosa, jedinstva mjesta ili prostora izvršenja
djela ili jedinstvenog umišljaja učinioca. Optuženi je dana 25.07.2011.godine,
a zatim dana 14.08.2011.godine učinio četiri ista djela, od kojih je tri djela
učinio dana 14.08.2011.godine samo u različito vrijeme, koja djela su
vremenski povezana, korišćenjem iste situacije, kojom prilikom je ispoljio
jedinstven umišljaj, zbog čega je sud radnje optuženog S.M. bliže opisane u
tačkama 2,3,4 i 5 izreke presude pravno kvalifikovao kao produženo krivično
djelo krađa iz čl. 239. st. 1. u vezi čl. 49. Krivičnog zakonika.
Sud je u izreci presude precizirao vrijednosti oduzetih stvari pod tačkama 2,
3, 4 i 5. izreke presude, shodno utvrdjenom činjeničnom stanju iz nalaza i
mišljenja vještaka ekonomsko finansijske struke Dragana Nišavića, i to na
način što je pod tačkom 2. sud precizirao da vrijednost mobilnog telefona
marke „Nokia C 302" i mobilnog telefona „Nokia", oduzetih od M.S., iznosi
110,00 eura, pod tačkom 3. izreke od oštećenog G.G. da vrijednost oduzetih
stvari iznosi 440,00 eura, pod tačkom 4. izreke od oštećenog B. A. precizirao
da vrijednost oduzetih stvari iznosi 190,00 eura i pod tačkom 5. izreke
presude od oštećenog M. S. precizirao da vrijednost oduzetih stvari iznosi
250,00 eura. Ocijenjeno je da navedeno preciziranje preciznije predstavalja
utvrđeno činjenično stanje, te da se preciziranjem ne narušava identitet
optužbe i presude.
Odlučujući se za krivičnu sankciju prema optuženom sud je cijenio sve
olakšavajuće i otežavajuće okolnosti iz čl. 42 Krivičnog zakonika. Od
otežavajućih okolnosti sud je cijenio raniji život optuženog jer je isti
osuđivan i to za istovrsna krivična djela, dok olakšavajućih okolnosti nije
bilo. Za krivično djelo teška krađa iz čl.240.st.1.tač.1 Krivičnog zakonika
propisana je kazna zatvora od jedne do osam godina, dok je za krivično djelo
krađa iz čl. 239. st.1 Krivičnog zakonika propisana novčana kazna ili kazna
zatvora do tri godine. Sud je optuženom na osnovu čl. 48 Krivičnog zakonika,
za krivično djelo teška krađa u pokušaju iz čl.240.st.1. tač.1 u vezi čl.20
Krivičnog zakonika utvrdio kaznu zatvora u trajanju od jedne godine, a za
produženo krivično djelo krađa iz čl.239.st.1. Krivičnog zakonika, utvrdio
kaznu zatvora u trajanju od četiri mjeseca,nakon čega mu je izrekao
jedinstvenu kaznu zatvora u trajanju od jedne godine i tri mjeseca. Ovako
izrečena jedinstvena kazna zatvora, po ocjeni suda, odgovara težini izvršenih
krivičnih djela i krivici optuženog i predstavlja mjeru koja je neophodna da
bi se postigla svrha kažnjavanja.
Odluka o imovinskopravnom zahtjevu u odnosu na oštećenog M. S. zasniva se na
odredbi čl. 239. st. 2. ZKP-a. Oštećeni M. S. je postavio imovinsko pravni
zahtjev u visini oduzetih stvari, i to za dva mobilna telefona marke "Nokia" u
iznosu do 150,00 eura, i digitalni fotoaparat marke "Canon" u iznosu od oko
15.000,00 dinara. Sud je ocjenio da je imovinsko pravni zahtjev djelimično
osnovan. Naime, kako je u postupku vrijednost oduzetih stvari utvrdjena iz
nalaza i mišljanja vještaka finansijske struke, i to za mobilni telefon marke
"Nokia C 302" uzeta je vrijednost od 70,00 eura, a za mobilni telefon "Nokia"
- prosjek uzeta je vrijednost od 40,00 eura, te kako se vještak finansijske
struke za vrijednost digitalnog fotoaprata "Canon" nije mogao izjasniti, jer u
spisima predmeta nema preciznih podataka o digitalnom fotoapratu "Canon".
Naime, nedostaju bliže karakteristike o oduzetom fotoaparatu marke "Canon", a
takodje se ni svjedok oštećeni M. S. u svom iskazu nije mogao na precizan
način izjasniti o bližim karakteristikama fotoaparata, ističući samo da je
riječ o fotoaparatu marke "Canon", to sud optuženog ne može obavezati na
plaćanje imovinsko pravnog zahtjeva u većem iznosu od protivpravne imovinske
koristi, ili štete utvrdjene činjeničnim opisom krivinog djela. Kako sud u
toku postupka nije saslušao oštećene  G.G., B. A. i M. S., to sud o imovinsko
pravnom zahtjevu istih nije ni odlučivao.
Odluka o troškovima postupka zasniva se na odredbi čl. 229. ZKP-a. Dosuđeni
iznos se odnosi na troškove izrade nalaza i mišljenja sudskog vještaka
ekonomsko finansijske struke Dragana Nišavića u iznosu od 71,50 eura, kao i na
sudski paušal koji je određen prema trajanju i složenosti postupka i
imovinskim prilikama optuženog.
Na osnovu izloženog odlučeno je kao u izreci.
OSNOVNI SUD U BARU
Dana 13.09.2013. godine

ZAPISNIČAR SUDIJA, 

Amira Nikičić Ljiljana Joković 


PRAVNA POUKA: Protiv ove presude može se 

izjaviti žalba Višem sudu u Podgorici u roku 
od 15 dana od dana prijema pismenog otpravka. 

Žalba se predaje ovom sudu u dva primjerka. 


DNA

1 x spisi
1 x ODT
1 x optuženom u ZIKS
1 x oštećenima nakon pravosnažnosti
