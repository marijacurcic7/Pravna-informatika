K. br. 192/13
OSNOVNI SUD U BARU, sudija Aleksandra Leković, sa zapisničarom Anom Stanišić,
u krivičnom predmetu okrivljenog D.S. iz Podgorice, zbog krivičnog djela -
samovlašće iz čl. 384 st. 1 Krivičnog zakonika, a po optužnom predlogu
Osnovnog državnog tužilaštva u Baru Kt. br. ... od 13.05.2013. godine, nakon
glavnog i javnog pretresa održanog dana 04.07.2013 godine u prisustvu
zastupnika optužbe zamjenika ODT u Baru Radmile Gačević i u odsustvu
okrivljenog, istog dana je donio
R J E Š EN J E
Prema okrivljenom D.S., od oca D. i majke J., rođene G., rođenog ..., u Baru,
sa prebivalištem u P. - Z., G., državljanin Crne Gore, sa završenom srednjom
školom, oženjen, otac dvoje djece, lošeg imovnog stanja, neosuđivan.
Iziče se:
SUDSKA OPOMENA
Zato što je:
U martu 2013.godine, u Baru, u naselju P. b.b-S., svjestan svog djela, čije je
izvršenje htio i znajući da je njegovog djelo zabranjeno, postupajući protivno
odredbi čl. 141 st. 1 Zakona o energetici (Sl. list Crne Gore br. 28/10)
samovlasno pribavio pravo za koje je smatrao da mu pripada, na način što je
svoj stambeni objekat priključio na elektrodistributivnu mrežu, bez prethodno
pribavljene saglasnosti za priključenje operatora distributivnog sistema,
Elektroprivrede Crne Gore AD Nikšić - Elektrodistribucije Bar,
- čime je izvršio krivično djelo – samovlašće iz čl. 384 st. 1 Krivičnog
zakonika.
Okrivljeni je dužan da naknadi troškove krivičnog postupka u iznosu od 30,00
eura, u roku od 15 dana od dana pravosnažnosti rješenja.
O b r a z l o ž e n j e
Optužnim predlogom ODT-a iz Bara Kt. br. ... od 13.05.2013. godine,
okrivljenom D.S. je stavljeno na teret da je izvršio krivično djelo -
samovlašće iz čl. 384 st. 1 Krivičnog zakonika.
Glavni pretres je održan u odsustvu okrivljenog na osnovu čl. 457 ZKP-a, s
obzirom da okrivljeni, iako je uredno pozvan, nije došao na glavni pretres, a
sud je ocijenio da njegovo prisustvo nije nužno, s obzirom da je prethodno bio
saslušan.
Okrivljeni je u svojoj odbrani pred ODT u Baru u bitnom naveo da je svoj
stambeni objekat, koji se nalazi u S. u mjestu P., izgradio 1997. godine.
Objekat je površine 20m2 i prvobitno je koristio struju iz stambenog objekta
svog komšije. Na ovaj način je koristio struju sve do marta 2013.godine kada
je kablom prečnika 2x35mm2 priključio struju sa stuba koji se nalazi u
dvorištu njegovog stambenog objekta. Početkom aprila mjeseca 2013. godine
došla je kontrola iz Elektrodistribucije u Baru i tom prilikom su konstatovali
da se neovlašćeno priključio na elektromrežu. Okrivljeni je dalje naveo da je
znao da se neovlašćeno priključio na elektro mrežu, te da nije podnosio
zahtjev za legalno priključenje.
U dokaznom postupku sud je proveo sledeće dokaze: saslušan je ovlašćeni
predstavnik oštećenog preduzeća ED Bar D. P., svjedok P. M., pročitan je
zapisnik o kontroli mjernog mjesta br. ... od 12.04.2013.godine i izvod iz
kaznene evidencije na ime okrivljenog pribavljen od UP PJ Podgorica br. ....
Ovlašćeni predstavnik ED Bar D. P. se pridružila krivičnom gonjenju, a nije
postavila imovinskopravni zahtjev.
Svjedok M. P. je u svom iskazu u bitnom naveo da je navedenog dana bio bio na
licu mjesta kod kuće okrivljenog. Izvršio je kontrolu mjernog mjesta i vidio
da se brojilo okrivljenog ne vodi u bazi podataka, što znači da je nelegalno
priključen. Kuća okrivljenog je bila priključena podzemnim kablom na stub, a
zatim su potrošača isključili.
U zapisniku o kontroli mjernog mjesta br. ... od 12.04.2013. godine navedeni
su podaci o mjernoj garnituri i stanju mjernog mjesta, te je navedeno da se
D.S. ne nalazi u bazi podataka ED Bar, te da je potrošač isključen na TEP
ormaru.
Iz izvoda iz kaznene evidencije na ime okrivljenog pribavljen od UP PJ
Podgorica br. ... od 23.05.2013. godine utvrdjuje se da okrivljeni do sada
nije osuđivan.
Ocjenom izvedenih dokaza utvrđeno je da je okrivljeni izvršio krivično djelo
koje mu je stavljeno na teret, na način predstavljen u izreci rješenja.
Okrivljeni je u cjelosti priznao izvršenje krivično djela ne sporeći da je
svoj stambeni objekat samovlasno priključio na elektromrežu. Dalje je naveo da
je znao da se neovlašćeno priključio na elektro mrežu, te da nije podnosio
zahtjev za legalno priključenje. I drugim dokazima izvedenim na glavnom
pretresu nesporno je utvrdjeno da je okrivljeni izvršio krivično djelo koje mu
se stavlja na teret. Okrivljeni je ovo djelo izvršio sa umišljajem, odnosno
bio je svjestan svog djela i htio je njegovo izvršenje.
Sud je imajući u vidu da je okrivljeni u cjelosti priznao izvršenje krivičnog
djela , te da je djelo učinjeno pod takvim olakšavajućim okolnostima s obzirom
da je okrivljeni lošeg imovnog stanja, oženjen, otac dvoje djece, te da do
sada nije osuđivan, odlučio da okrivljenom izrekne sudsku opomenu smatrajući
da su u cjelosti ispunjeni uslovi propisani čl. 52 st.2 i čl. 65 KZ. Iako je
utvrdjeno da je okrivljeni izvršio djelo koje mu je stavljeno na teret, sud mu
ne izriče kaznu, jer smatra da to nije nužno radi krivičnopravne zaštite, te
očekuje da će sudska opomena na okrivljenog dovoljno uticati da više ne vrši
krivična djela.
Okrivljeni je dužan da naknadi troškove krivičnog postupka u iznosu od 30
eura, a koji troškovi su odredjeni prema složenosti i trajanju krivičnog
postupka i imovnom stanju okrivljenog.
Na osnovu izloženog odlučeno je kao u izreci rješenja.
OSNOVNI SUD U BARU
Dana 04.07.2013. godine
ZAPISNIČAR, S U D I J A
Ana Stanišić Aleksandra Leković
PRAVNA POUKA: Protiv ovog rješenja može se izajviti žalba Višem sudu u
Podgorici u roku od 8 dana od dana prijema pismenog otpravka. Žalba se predaje
ovom sudu u dva primjerka.
DNA:
1x spisi,
1x ODT,
1x okrivljeni,
1x oštećenom nakon pravosnažnosti.