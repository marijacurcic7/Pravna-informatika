Posl.br.K. 71/13
U I M E C R N E G O R E
OSNOVNI SUD U CETINJU, kao prvostepeni krivčni, po sudiji Ćupić Mariji, kao
sudiji pojedincu, uz sudjelovanje sudskog namještenika Martinović Aleksandre,
kao zapisničara, u krivičnom predmetu okr. V. M. iz Cetinja, zbog krivičnog
djela ugrožavanje sigurnosti iz čl. 168. st. 1. Krivičnog zakonika u sticaju
sa krivičnim djelom nedozvoljeno držanje oružja i eksplozivnih materija iz čl.
403. st. 1. Krivičnog zakonika, a u vezi čl. 48. st. 1. Krivičnog zakonika, a
po Optužnom predlogu Osnovnog državnog tužilaštva u Cetinju Kt.br. 43/13 od
24.04.2013. godine, nakon održanog glavnog i javnog pretresa dana 07.10.2013.
godine u prisustvu savjetnika ODT-a u Cetinju, Đ. M. okr. V. M. i njenog
branioca M. N. adv. iz Podgorice, dana 10.10.2013. godine donio je i javno
objavio ovu
P R E S U D U
Okrivljena V. M. od oca V. i majke J. rođene M. rođena ...... godine u
Cetinju, gdje i prebiva, državljanka Crne Gore, student , neudata, srednjeg
imovnog stanja, neosuđivana
K r i v a j e
Što je:
Dana 06.maja 2011. godine, oko 02,30 časova, u mjestu Crna Greda, opština
Cetinje, iako svjesna da prijetnjom napada na život i tijelo drugog lica,
ugrožava sigurnost istog, te svjesna da je članom 10 a. st. 2. i članom 11.
Zakona o oružju propisana zabrana nabavljanja, držanja i nošenja oružja na
javnom mjestu bez odgovarajuće isprave o oružju, voljno ugrozila sigurnost
oštećenog G. A. iz Cetinja, na način što je nakon svađe sa oštećenim u
njegovom vozilu, izašla iz istog, a zatim, kada joj je oštećeni rekao da se
vrati u vozilo kako bi je odvezao kući, istom uputila prijetnju: "Sad ću te
ubiti, kad te ne mogu imati ja, neće te imati ni jedna, boli me kurac", nakon
čega je iz torbice izvadila pištolj marke "Ekol Tuna", cal. 6,35 mm, fabričkog
broja ET-1021929, koji je neovlašćeno nabavila i nosila na javnom mjestu, i
isti uperila u pravcu oštećenog, koji je prethodno izašao iz vozila, u kojem
trenutku je opalila jedan metak u njegovom pravcu, koji ga je promašio da bi u
jednom trenutku odbacila pištolj od sebe i pobjegla u pravcu naselja Crna
Greda, a zatim se ponovo vratila na lice mjesta gdje se oštećeni još nalazio,
kada ga je gađala kamenicama upućujući mu prijetnje sadržine: "Ubiću te, kunem
ti se", što je kod oštećenog izazvalo osjećaj straha i ugroženosti po njegov
život i tijelo,
- čime je izvršila krivično djelo ugrožavanje sigurnosti iz čl. 168. st. 1.
Krivičnog zakonika u sticaju sa krivičnim djelom nedozvoljeno držanje oružja i
eksplozivnih materija iz čl. 403. st. 1. Krivičnog zakonika, a u vezi čl. 48.
st. 1. Krivičnog zakonika,
-pa joj Sud prethodno shodno čl. 48. st. 1. KZ-a utvrdjuje za krivično djelo ugrožavanje sigurnosti iz čl.168.st.1.Krivičnog kaznu zatvora u trajanju od 3 mjeseca , a za krivično djelo nedozvoljeno držanje oružja i eksplozivnih materija iz čl.403.st.1. KZ-a, kaznu zatvora u trajanju od tri mjeseca,
-nakon čega primjenom citiranog zakonskog propisa, te primjenom članova 4, 5, 13, 15, 42, 48.st.1. , 51, 52,53,54 ,75 Krivičnog zakonika i članova 226-229,239 i 374.ZKP-a izriče 
U S L O V N U O S U D U
Kojom joj utvrđuje jedinstvenu kaznu zatvora u trajanju od 5 (pet) mjeseci i
15 dana u koju joj se ima uračunati vrijeme lišenja slobode od
06.05.2011.godine od 04,30 časova do 07.05.2011.godine u 13,05 časova i
istovremeno određuje da se navedena kazna neće izvršiti ukoliko okrivljena u
vremenskom periodu od jedne godine od dana pravosnažnosti presude ne počini
novo krivično djelo.
Dužna je okrivljena da na ime troškova krivičnog postupka uplati iznos od
277,00 eura, kao i na ime sudskog paušala iznos od 30,00 eura, u korist
budžeta Crne Gore, u roku od 15 dana po pravosnažnosti presude, pod prijetnom
prinudnog izvršenja.
Oštećeni G. A. se radi ostvarenja imovinsko pravnog zahtjeva upućuje na
redovnu parnicu.
Okrivljenoj V. M. izriče se mjera bezbjednosti oduzimanja predmeta -pištolja
marke "Ekol Tuna" cal. 6,35 mm, fab. broja ET-1021929 koji je upotrijebljen za
izvršenje krivičnih djela .
O b r a z l o ž e nj e
Osnovno državno tužilaštvo u Cetinju, podnijelo je sudu Optužni predlog
Kt.br.43/13 od 24.04.2013. godine, protiv okrivljene V. M. iz Cetinja, zbog
krivičnog djela ugrožavanje sigurnosti iz čl. 168. st. 1. Krivičnog zakonika u
sticaju sa krivičnim djelom nedozvoljeno držanje oružja i eksplozivnih
materija iz čl. 403. st. 1. Krivičnog zakonika, a u vezi čl. 48. st. 1.
Krivičnog zakonika. U završnoj riječi na glavnom pretresu, zastupnik optužbe
je predložio da se okrivljena V. M. oglasi krivom za predmetna krivična djela
i da se ista osudi po zakonu. Takođe je predložio da se istoj izrekne mjera
bezbjednosti oduzimanja pištolja marke "Ekol Tuna" cal. 6,35 mm, fab. broja
ET-1021929 ,kao sredstva izvršenja krivičnih djela.
Branilac okrivljene V. M., M. N. adv. iz Podgorice u završnoj riječi je
istakao da u skladu sa rezultatima sprovedenog dokaznog postupka za postojanje
krivičnog djela iz čl. 168. stav 1. nema dokaza da je izvršeno. Činjenična
građa ukazuje da je 06.maja 2011. godine u mjestu Crna Greda Opština Cetinje,
V. M. izvršila opaljenje iz pištolja koji je opisan u Optužnom predlogu. Da bi
to opaljenje predstavljalo radnju kojom se ostvaruje biće krivičnog djela iz
čl. 168. moraju biti ispunjeni i sledeći uslovi: da je iz tog pištolja
ispaljen i projektil, i da je projektil svojim smjerom i pravcem imao kretanje
ka poziciji oštećenog, te ga tako doveo u opasnost. Vještak balističar je
istakao da nema podataka o projektilu, pa onda sud ne može utvrdilti ni da je
projektila bilo prilikom opaljenja. Vještak je takođe istakao da se ne može
odrediti ni pravac ni smjer projektila kojeg nema u dokaznoj građi, pa se
stoga ne može ni govoriti o ugrožavanju tjelesnog integriteta kod oštećenog.
Obično pucanje kakvo je u konkretnom slucaju bez dokazivanja opasnosti za
tjelesni integritet oštećenog ne može predstavljati krivično djelo ugrožavanje
sigurnosti. Iz tih razloga smatra da sud usled nedostatka dokaza treba za ovo
krivično djelo osloboditi okrivljenu. Po pitanju drugog krivičnog djela
ukazuje sudu da je okrivljena izvršila priznanje ovog krivičnog djela i da
zbog toga nije bilo potrebe ni voditi krivični postupak jer je okrivljena
svjesna svoje mladalačke nepromišljenosti i prekršaja koji je posjedovanjem
opasnog oruđa ili oružja izvršila. Predložio je sudu da je zbog njenih godina,
psihičkog statusa u vrijeme izvršenja krivičnog djela i njenih godina kazni
sudskom opomenom ili uslovnom kaznom.
Okrivljena V. M. je u svojoj odbrani navela da je G. A. u dužem vremenskom
periodu maltretirao i da je to maltretiranje trajalo nekih 5-6 mjeseci. Tu noć
kada su se vidjeli i kad se desilo njeno pucanje prethodno popodne A. je zvao
i tražio joj 500 eura, a ona mu je odgovorila da nema, a on je rekao da nabavi
ili da će snimke pokazati njenom ocu. On je i ranije prijetio da će nekome te
snimke pokazati. Tog popodneva ,tj. 05. maja popodne je otišla u Podgoricu
ponijevši sa sobom neko zlato koje je u Podgorici prodala i vratila se na
Cetinje sa 550 eura. Sa A. se našla na Cetinje kod Katoličke crkve i tu mu je
dala 550,00 eura, a on je uzeo 500,00 eura ,a vratio joj 50,00 eura. Nakon što
joj je vratio tih 50,00 eura rekao joj je dobro i da će je zvati uveče. Uveče
je i zvao telefonom i rekao joj da nema kola, pa nema čim da dođe po nju da se
vide. Predložila mu je da uzme neka kola. Uveče oko 01,15 minuta poslije
ponoći A. je zvao i rekao joj da je došao po nju, a ona je izašla iz kuće i
našli su se kod groblja. Sjela je u vozilo i on je htio da idu kod stadiona
koji je blizu groblja. Rekla mu je da ne želi da budu kod stadiona jer se
plašila da je ne vidi otac ukoliko kruži gradom. A. joj je rekao da nema para
za gorivo da bi išli negdje dalje, a ona mu je dala onih 50 eura da uzme
gorivo. Isti je kupio gorivo i onda su pošli na jedan put koji je u izgradnji
od Cetinja ka Nikšiću. Tu su stali i svađali se u kola i A. joj je rekao da
ima đevojku a ona mu je rekla da je to ne zanima i da radi nje može imati još
100 đevojaka. Za vrijeme te svađe A. joj je odgurnuo glavu ka staklu i ona je
udarila glavom u staklo. Nastavili su da se svađaju. Osjetila je neku mučninu
pa je izašla iz kola i čučnula pored i počela da povraća. On joj je nudio iz
kola sok i maramicu a ona je to odbila. Onda je uzela svoju tašnu iz kola i iz
tašne izvadila pištolj. A. je vidio da nešto drži u ruci i tada je već i on
izašao iz kola i oboje su kružili oko kola i svađali se i A. je već tada vidio
da je to u njenoj ruci pištolj i rekla mu je "Majku ti jebem nemoj ti meni
prijetit, imam i ja pištolj" i tada je otišao i tražio nešto po zadnjem
sjedištu svoga vozila, a onda prešao na mjesto vozača i upalio svijetla na
kolima. Stala je ispred kola, a A. je pokrenuo vozilo unazad, ali vrlo kratko.
Pomislila je da će tu da je ostavi. Zatim je izašao iz kola a svijetla od kola
su je zaslijepila i tada je pucala u kola. Ne zna đe je metak strknuo, ali je
A. bio izvan kola. Tada se udaljila, a on je uzeo u ruke dva kamena pa je i
ona uzela kamenje. A. joj je rekao da će da zove policiju i rekao joj da se
nadrogirala i da će reći policiji da je ne poznaje i ubrzo zatim je i stigla
policija. Sa A. se upoznala prije 6 mjeseci ili nešto malo više. Najprije su
se dopisivali SMS porukama prije nego što su se viđeli. Ne zna kako je došao
do njenog broja telefona, moguće je da su telefon razmijenili preko facebooka
jer su se najprije tako i dopisivali. Tokom te razmjene SMS poruka A. joj je
rekao da je imao saobraćajnu nezgodu, da je pao sa motora i da mu je
povrijeđena kičma i da koristi štake i pozvao je da dođe kod njega kući. Nakon
ove poruke sjutradan je otišla kod njega kućib i to je bio prvi njihov susret
neposredno. Tu su pričali, smijali se. Nikog osim njih dvoje nije bilo. Nakon
toga je nastavila da dolazi kući kod A. ali kao kod druga i tek nakon 5 ili 6
susreta vsu se poljubili i počeli su od tada da se viđaju kao momak i đevojka.
Tada je tamo počela da viđa i jednog Andrijinofg druga koji se zove M. ali mu
ne zna prezime. A. u to vrijeme nije mogao da izlazi iz kuće nego su se viđali
u njegovoj kući. To je trajalo nekih 2 mjeseca i sve je bilo bez problema.
Njeni su znali da ide kod A. ali nijesu znali da su momak i đevojka. nakon tih
2 mjeseca A. je počeo da izlazi iz kuće i počeo je dolazit kod nje kad je bila
u kući kod oca sama. U kući đe živi s majkom, bratom i sestrom A. nije nikad
dolazio jer tamo nikad nije mogla biti sama. Njeni roditelji nijesu znali da
A. dolazi kod nje kući kad je sama. U tim susretima kad su bili sami ona i A.
su imali polne odnose, i to je on prvi predložio a ona je na to pristala.
Svađe između njega i nje počele su kad ga je prevarila odnosno kad je počela
da izlazi sa jednim drugim momkom sa kojim je bila prije A. pa je raskinula.
Poslije ovoga ipak su se pomirili, ali je i on bio sa jednom djevojkom da bi
joj vratio što ga je prevarila pa se onda naljutila na njega i rekla je da se
više neće miriti. Poslije toga oni su se ponovo pomirili i njihova veza se
nastavila. Takođe su nastavili da održavaju polne odnose i dok su trajali ti
polni odnosi A. je od nje tražio da pravi snimke tih njihovih polnih odnosa i
ona je na to pristala, vjerovatno zbog toga što je on insistirao. Nije znala
da će je kasnije sa tim snimcima ucjenjivati. Svo vrijeme njihovog zabavljanja
on joj je tražio pare, nekad 100,00 nekad 200,00 eura i ona mu je davala pare.
Imala je para jer je vazda uzimala od oca i on joj je davao. Nekoliko puta je
uzimala pare od oca, a da on to nije znao, a ponekad joj je davao npr. da kupi
trenerku i slično. Ne zna što su Andriji pare trebale. Dodao je i to da kada
je išla u početku kod A. kad je bio povrijeđen da je tamo viđela neku djevojku
koja je donosila neke parfeme koje je on prodavao. Tada je i kupila od njega
parfem za 40,00 ili 50,00 eura. Za Novu godinu A. je išao na Žabljak i tražio
joj 250,00 eura i rekla mu je da ima, a nije imala. Ovoga puta prvi put je
rekla da ima pare iako ih nije imala i to je uradila da bi se A.i osvetila jer
su se na taj dan posvađali pošto joj je rekao da će ići sa njim na Žabljak ,a
kasnije da neće. Nakon što se vratio sa Žabljaka nastavili su da se viđaju sve
do marta, a onda je nastupila jedna svađa između njih jer je bila počela da se
druži sa jednim A. drugom i da izlazi na piće. To je njemu zasmetalo i govorio
joj je da se više neće gledati ako ona ne prestane da se druži sa tim njegovim
drugom. Taj njegov drug se zove Srđa i pozvao je da sa njim ide na roštilj na
Prevlaku gdje ima kuću. Za vrijeme tog roštilja desilo se da je A. komunicirao
telefonom sa njim i tu su se svađali oko zajedničkih ulaganja u lov. Onda je
zvao nju ne znajući đe se nalazi i ona mu je rekla da je u Budvi i pitao je
otkud S. zna da je on u lov uložio njene pare i nakon toga su se ona i A.
posvađali telefonom i onda je ona uključila spikerfon tako da su i ostali
prisutni mogli da čuju gdje joj A. prijeti da će pokazati njenom ocu snimke
koje ima i poslije toga su se odgovorili da se vide kod Centralne biblioteke i
kada su se tamo našli A. je tukao u prisustvu S. njegovog brata i druga. tada
je udario po glavi nekom palicom od neke grane od drveta i poslije 10-tak dana
glava je boljela. Poslije ove svađe prekidaju svaki kontakt nekih 20 dana ili
mjesec, a onda je ona zvala andriju da se pomire. On nije vjerovao u tu njenu
namjeru pa je rekao da će je to pomirenje koštati dosta po džepu. Pitala ga je
koliko će je koštati a on je rekao da treba da pripremi dosta para. Nije joj
pominjao sumu, a ona je rekla "važi". To je bilo prije 2-3 dana. Onda je pošla
po zlato u očevu kuću. To su bila nekoliko zlatnika koje je imao njen otac
koje je uzela a da otac za to nezna, i ponijela ih u Podgoricu i prodala u
jednoj zlatari ali nezna u kojoj i dobila za njih iznos koji je pomenula na
početku. Onda je poslala poruku andriji da ima 550 eura, a on joj je odgovorio
"Ne laži M.", jer očito nije vjerovao da je toliko para nabavila. Rekla mu je
da ne laže i tada su se dogovorili da se nađu kod katoličke crkve i da mu
hitno pare trebaju pa će se poslije dogovoriti što dalje. Kod Katoličke crkve
ga je pitala zašto mu tada daje pare a ne kasnije uveče kad su planirali da se
vide a on joj je odgovorio da mu pare trebaju odmah i pomenuo joj je te snimke
koje ima i rekao da je izgleda zaboravila da on ima te snimke. Rekao joj je da
vadi novčanik da vidi ima li stvarno te pare jer nema vremena da se puno
zadržava. Tada mu je dala 550 eura od kojih joj je on vratio 50 eura a ostalo
zadržao. On je trčeći otišao neđe niz ulicu jer ga je neko zvao telefonom, a
ona je otišla kod jednog druga. Poslije toga ga je zvala dva puta da ga pita
ima li kola jer je tu noć htjela da se vide, a on joj je rekao da nema kola
ali da će imai ako mu brat dođe kući i da će je zvati ako nabavi kola. Oko 45
minuta poslije ponoći pozvala je opet A. i on joj je tada rekao da je nabavio
kola i da će je zvati za 15 minuta i tako je i bilo kao što je rekla i i
otišli su na mjesto gdje se ovo dogodilo. Pištolj je nabavila prije možda tri
mjeseca preko jednog njenog druga. Drugu je rekla da joj treba pištolj za neku
svadbu i on ga je neđe nabavio i dao joj pištolj kući i taj pištolj je platila
150 eura, ali nezna đe je drug nabavio taj pištolj. Sa pištoljem je dobila i
metke, a ne zna koliko metaka, možda 2-3 metka i isti je držala u kući. Metke
je držala odvojeno. U stvari kad je dobila pištolj u njemu je bio jedan metak
a 2 ili 3 su bila posebno. Taj momak je naučio kako može da makne metak iz
pištolja a da se ne povrijedi i ona je probala da makne metak da vidi kako to
izgleda i da vrati metak u cijev i uspijevala je u tome. Pištolj nije imao
šaržer. Ne zna koliko metaka može da stane u pištolj, a zna da je jedan metak
mogao da se stavi u cijev i nije mogao stati osim samo taj jedan metak, a ne
zna zbog čega vjerovatno je tako napravljen. Iz tog pištolja nikada nije
pucala osim taj jedan metak, ali je pištolj nosila u tašni ponekad eto tako da
ga ima. Ostale metke je držala kući u nekoj kutijici ali oni nijesu više tamo
jer ih je neđe bačila, ne zna đe su, bačila ih je neđe van kuće. Imala je samo
jedan metak u pištolj a dugi joj nijesu trebali. Ne zna zbog čega je nabavila
pištolj. Nije zbog A. nabavila pištolj mada je on pretukao nekoliko puta prije
nego što je nabavila isti. Jednom je A. brat vidio kako je A. tuče pa je to
prijavio njihovom ocu koji je tražio da A. dođe odmah kući i isti je zbog toga
histerisao. A. rodbina nju ne poznaje, u stvari A. brat je poznaje jer izlazi
sa njenom najboljom drugaricom. Te snimke je A. napravio mobilnim telefonom. U
2-3 navrata je pravio te snimke. U izjavi policije nije pominjala te snimke
jer nema za njih dokaz i nezna što je sa njima bilo i vjeruje da ih je A.
izbrisao jer je cijelo vrijeme tipkao na telefon pošto je pozvao policiju,
možda je brisao i poruke koje joj je poslao iz svog telefona. Navela je da ima
2 telefona od kojih jedan ne koristi već mjesec dana jer je izgubila karticu.
I preko te izgubljene kartice komunicirala je sa A.. Zadnji broj koji je imala
je 068-600-501 a raniji broj je ......Policija nije mogla naći njen telefon u
A. kolima te večeri iako joj je telefon bio tamo. Nijesu ga mogli naći ni oko
kola, ni u tašni. Nema više ni jedan pištolj. Ne zna zbog čega je sve ovo
trpjela od A., zna da ga je voljela, ali ga više ne voli. Pištolj je u stanju
kakvog ga je i dobila. Ne želi da otkriva ime momka koji joj je nabavio
pištolj. Uopšte nije išla na to da A. pogodi nego je samo htjela da ga
prepadne i kola da mu slomi, da mu neku štetu napravi, a nije htjela njega da
povrijedi. Viđela je đe je A. kad je pucala, on je bio izvan kola. A. je bio
pored kola kad je ona pucala i to pored vozačevih vrata, a nezna da li su ta
vrata bila zatvorena. Ne može da se sjeti da li je bio u uspravnom stanju ili
se bio savio u trenutku kad je pucala. Bila je daleko od njega 3-4 metra kad
je pucala. Pištolj je držala u desnoj ruci i u toj ruci je i bio kad je
pucala. Pištolj je okrenula put A. kola i govorila mu da će ga ubiti, ali nije
htjela da ga ubije, nego mu je to govorila da bi ga prestrašila. Nije
repetirala pištolj prije pucanja nego je on već bio repetiran kada ga je
dobila, u stvari sve je namješteno da se taj metak može ispaliti još od one
prilike kada je nakon nabavke pištolja vadila metak i ponovo ga stavila u
cijev. Ona u stvari ne zna kako se taj pištolj repetira, zna da ima jedan dio
na zadnjem kraju pištolja iznad rukohvata koji ima zadnji i prednji položaj i
da bi se moglo pucati mora biti u zadnjem položaju i on je u tom položaju i
bio svo vrijeme dok je pištolj bio kod nje. Te noći je iz kuće izašla u 01,15
sati i majka je vidjela i pitala je "Đe ćeš to M." ali je ona nije
konstatovala i majka joj je rekla da će javiti njenom ocu, i plašila se da će
je otac tražiti i naći i zbog toga je odlučila da sa A. pođe negdje dalje,
odnosno baš na taj put koji je u izgradnji, a inače su i tamo u ranijim
prilikama i bili više puta pa su i tamo održavali seksualne odnose u kolima
kad nijesu mogli u A. kući. I prije A. je imala momka možda pola godine, a i
prije toga. A. je najviše voljela i u ranijim vezama nije bila puno vezana. Iz
škole je izbačena zbog neopravdanih časova i u junu ili julu vanredno polaže.
Prva dva razreda je redovno pohađala i imala je dobar uspjeh. Kada je dolazila
u Podgoricu za to je znala jedna njena drugarica koja se zove S. V.. Ona nije
znala razlog njenog odlaska u Podgoricu, ali je pitala da li je pošla zbog A.
jer je znala da A. njoj uzima pare, a to je znao i A. brat koji je govorio da
se stidi zbog toga.
Na glavnom pretresu je dodala da nije imala namjeru da naudi oštećenom, nego
samo da mu nanese štetu i u tom trenutku bila je nervozna, a bijes je
posledica raskida. U završnoj riječi je istakla da u potpunosti prihvata
odbranu svog branioca.
Radi razjašnjenja ove krivično-pravne stvari, Sud je u dokaznom postupku na
glavnom pretresu proveo dokaze: saslušao svjedoka - oštećenog G. A. saslušao
vještaka balističke struke B. B. i vještaka neuropsihijatra Dr. G. Ž. pročitao
zapisnik o uviđaju UP Ispostave Cetinje Ku. br. 63/2011 od 06.05.2011 godine,
pročitao potvrdu UP Ispostave Cetinje 02 Ku.br.63/2011 od 06.05.2011. godine o
privremeno oduzetim predmetima od G. A., pročitao izvještaj o kriminalističko
tehničkom pregledu lica mjesta broj 69/11 od 06.05.2011. godine, te izvještaj
o analizi parafinskih rukavica broj 2067 (1) /11 o utvrđivanju prisustva
barutnih čestica broj 2067 (1)/11, izvršio uvid u fotodokumentaciju Uprave
policije Ispostave Cetinje broj 69/11 od 06.05.2011. godine, pročitao izvod iz
kaznene evidencije UP Ispostave Cetinje broj 02-245-1401 od 08.05.2012 godine
za okrivljenu V. M.
Svjedok - oštećeni G. A. u svojoj izjavi je istakao da ga je dana 06.05.2011.
godine, negdje oko jedan čas iza ponoći pozvala V. M. koju je od ranije
poznavao, i rekla mu da se nađu kod Katoličke crkve na Cetinju, da bi mu nešto
saopštila. Budući da ga je ona bukvalno proganjala ljubavnim porukama i
pozivima u nekom ranijem periodu, odlučio je da pođe do mjesta gdje mu je
rekla da se nađu. Kada je došao samo je do pola otvorio bočno staklo suvozača,
ali na njeno insistiranje pustio je u svoje vozilo. Pošao je nekih 100 metara
od tog mjesta i parkirao se, ali mu je M. rekla da idu dalje. Pošto nije imao
dovoljno goriva najprije je otišao do benzinske pumpe, gdje je od svojih para
netočio 10,00 eura. Nakon toga M. mu je govorila da idu na jedno mjesto nekih
300 metara udaljeno od benzinske pumpe. Dakle, na njen nagovor skrenuo je na
trasu puta u izgradnji od Cetinja ka Nikšiću, kada se ubrzo i zaustavio. M. je
počela sa pričom da ga voli, da ne može bez njega, čak mu je i ponudila da
spavaju te večeri zajedno, našto joj je on kao sestri odgovorio da nema što od
njega da očekuje, te da ista nije njegov tip djevojke, pri tom joj govoreći da
nađe momka koji joj odgovara i koji će da bude sa njom. Cijelim putem od
Katoličke crkve do tog mjesta je sa obadvije ruke čvrsto držala jednu torbicu.
Nakon ovih njegovih riječi koje joj je uputio, M. je ostala i dalje uporna u
namjeri da bude sa njim., a onda je iznervirano preko nje otvorio vrata
suvozača i rekao joj da izađe napolje, i sjeća se da je M. prilikom izlaska
rekla nešto u kontekstu "sa ovim ću ja tebi presuditi". Budući da mu je i
ranije upućivala prijetnje, on ovu njenu prijetnju nije ozbiljno shvatio, niti
je znao što zapravo može biti "ono čime će mu presuditi". Nakon toga zatvorio
je vrata, stavio vozilo u pogon i krenuo u rikverc. Međutim, ispred vozila je
primijetio M. kako drži pištolj u rukama, uperen u njegovom pravcu. Mislio je
da je u pitanju neka šala pa je krenuo da izlazi iz vozila da joj oduzme taj
pištolj za koji nije znao da li je pravi ili plašljivac. Kako je izlazio iz
vozila ne vidjevši jedan kanalić koji se odmah nalazio uz vozilo nogom je
pokleknuo, tako da se u tom trenutku držao rukama za vrata od vozila ,a misli
da mu je glava bila u visini krova od vozila. U tom trenutku M. je opalila
jedan hitac iz pištolja u njegovom pravcu, istovremeno mu govoreći "ubiću te
pičko jedna, ako nećeš biti moj, nećeš ničiji", pouzdano tvrdeći da je
ispalila jedan hitac, kada je po nekom njegovom mišljenju pištolj zaglavio i
kada ga je odbacila od sebe, zajedno sa torbicom u kojoj je vjerovatno bio taj
pištolj prethodno. Nakon toga M. se izgubila u nepoznatom pravcu kada je
pozvao policiju. Policija je ubrzo došla na lice mjesta, kada je i našla ovaj
pištolj i torbicu. Vjerovatno kada je vidjela, odnosno čula dolazak policije,
M. se odnekud pojavila sa palicom u rukama, misli i sa kamenom, i tada je
počela da gađa prema njegovom vozilu na kojem je pričinjela neku štetu koliko
se sjeća. Bez obzira na prisustvo policije M. se zalijetala put njega sa tom
drvenom palicom koja je sigurno bila duža od metra, pa joj je na kraju
bukvalno oteo tu palicu iz ruka da ga ne bi udarila. Te prilike je osjetio
veliki strah i ugroženost po sopstveni život i tijelo, posebno u trenutku kada
je M. opalila iz pištolja. Nezna odakle M. pištolj te prilike. I pored svega
ovoga M. je i dalje nastavila da mu prijeti, pa je tako ljeta 2012. godine, ne
može se sjetiti mjeseca došla kod njega na plažu "Kamenovo", gdje je radio kao
izdavalac skutera, kada je izazvala jedan ekces, koji se sastojao u lomljavi
čaša i flaša u neposrednoj blizini tadašnjeg njegovog radnog mjesta, zbog čega
je ovaj slučaj i prijavio policiji u Budvi. Misli da je ovaj slučaj
procesuiran od strane Organa za prekršaje u Budvi. Svaki put kada se u gradu
slučajno sretne sa V. M., osjeća dozu neprijatnosti, ali i straha od nekog
njenog postupka.
Na glavnom pretresu je dodao da je konkretnom prilikom osjetio strah i
ugroženost s obzirom da je pucala na njega, te da sada kada čuje petardu nije
mu sve jedno. Ne zna gdje je završio metak ,a pucano je u njegovom pravcu,
iako se metak ne vidi cijev pištolja je bila uperena u njegovom pravcu,
odnosno ruka joj je bila uperena horizontalno u njegovom pravcu. Bio je van
auta, a da li je bilo rupe na vozilu nezna jer su ga nakon toga odmah prodali,
i ne može se izjasniti da li je cijena bila niža i da li je bilo rupe. Na M.
ponašanje se požalio u policiji i njenoj sestri koja je frizerka. Sa M. nije
bio u emotivnoj vezi i od nje nije primao novac. Pridružio se krivičnom
gonjenju protiv okrivljene i postavio imovinsko pravni zahtjev.
Vještak balističke struke B. B. je u neposrednom izjašnjenju na pretresu u
cjelosti ostao pri pismenom nalazu broj 2065/11 u kojem je naveo da je za
ispitivanje dostavljen pištolj marke "Ekol Tuna", cal. 6,35 mm fab. br. ET
1021929, bez šaržera sa čaurom u ležištu u cijevi pištolja. Na pištolju
postoji ugravirana oznaka "Zastava" (F-1; F-2). Predmetni pištolj nije u
proizvodnom programu proizvođača "Zastava" i nije originalni fabrički
proizvod. Radi se o startnom pištolju turskog proizvođača "Ekol Tuna", koji je
prepravljen za bojev kalibar. Naime, umjesto originalne cijevi kalibra 8 mm-
startni umetnuta je cijev prilagođena za bojev kalibar 6,35 mm. Usadnik i
navlaka su od neadekvatnih materijala, pa samim tim pištolj je nepouzdan.
Čaura je izvađena iz ležišta metka u cijevi pištolja, a sporna čaura je
kalibra 6,35 mm. Na njenom dnu postoje tragovi nastali ispaljenjem iz v.o. i
to udarne igle, čela zatvarača i izbacača. Iz predmetnog pištolja je ispaljena
određena količina municije odgovarajućeg kalibra. Sporne čaure i projektili
ispaljeni iz predmetnog pištolja komparirani su sa čaurama i projektilima
odgovarajućeg kalibra. Predmetni pištolj je prepravljen od kalibra 8 mm-
startni na bojevi kalibra 6,35 mm. Pištolj je djelimično neispravan, ali je
podoban za ispaljivanje bojeve municije kalibra 6,35 mm. Iz predmetnog
pištolja je pucano nakon čega njegova cijev nije čišćena ni podmazivana.
Sporna čaura je ispaljena iz predmetnog pištolja. Komparacijom probnih čaura i
projektila ispaljenih iz predmetnog pištolja sa čaurama i projektilima
odgovarajućeg kalibra koji potiču iz nerasvijetljenih k.d. nijesu pronađene
podudarne individualne karakteristike koje nastaju prilikom ispaljenja iz
vatrenog oružja. O smjeru i kretanju projektila koji je ispaljen iz čaure PP
U-92 6,35 nije mogao govoriti o pravcu putanje projektila na osnovu čaure.
Nema podataka o mjestu gdje je projektil udario na osnovu čega bi se odredila
balistička putanja projektila, kao ni o stanju tačke lica koje je pucalo jer
je od strane UP dobio na vještačenje čauru i pištolj i odradio ono što je od
njega traženo vještačenjem.
Vještak neuropsihijatar Dr. G. Ž. u svom nalazu neposredno na pretresu je
istakao da je obavio intervju sa okr. V. M. koja navodi da je upisana na I
godinu studija ,tzv. Poslovnih studija. Negira psihičke smetnje u aktuelnom
trenutku i nikada nije liječena kod psihijatra i nije imala psihičkih smetnji
u toku svog života. U psihičkom statusu ne uočavaju se simptomi i znaci
duševne bolesti i privremene duševne poremećenosti ,a intelektualni status
odgovara njenoj dobi i stepenu obrazovanja. Na okolnosti kritičnog događaja
dala je podatke da je bila u emocionalnoj vezi oko 7 mjeseci sa oštećenim
pojašnjavajući da je pravo zabavljanje bilo samo u toku prva dva mjeseca kada
se oštećeni prema njoj ponašao primjereno i vrlo korektno. Poslije tog perioda
u trajanju od 5 mjeseci ta veza se pretvorila u pakao, odnosno prema njenim
riječima psihičkog i fizičkog maltretiranja. Oštećeni je tukao nekada zbog
beznačajne svađe i u principu je maltretirao bez ikakvog povoda iz čista mira.
Bila je ucjenjivana ,da joj je tražio novac, što mu je ista i davala zbog
izvjesnih snimaka koji bi bili otežavajući da su za njih saznali njeni
roditelji, a to je oštećeni koristio u dužem vremenskom intervalu od 5
mjeseci. Vještak je istakao da je V. M. osoba prosječnih intelektualnih
kapaciteta, ne boluje od trajne duševne bolesti ,niti teže duševne
poremećenosti. Može se smatrati duševno zdravom osobom. Preddeliktni period
ako se može prihvatiti kao tačan i realan, kako ga predstavlja okrivljena, a
radi se o dužem vremenskom intervalu od nekoliko mjeseci ukazuje da je okr.
doživljavala torture fizičke i psihičke prirode, permanentno u kombinaciji sa
psihičkim maltretiranjem -tipa ucjene što bi kod okrivljene generalisalo,
odnosno proizvodilo stanje razdraženosti i bijesa, srednjeg inteziteta. Kako
je ovo stanje afektivne razdraženosti trajalo mjesecima to deliktni period
opterećuje psihičko maltretiranje i neposredna ucjena izvjesne svote novca,
kao i udarac - udarci, od strane oštećenog put glave okrivljene i posledice
povraćanja posle tog udarca moglo je dovesti okrivljenu u direktnoj situaciji
u vrijeme izvršenja djela u stanje afekta, razdraženosti i i bijesa jakog
inteziteta. Pod tim okolnostima zbog suženja svijesti kao kvalitativnog
poremećaja svijesti uzrokovanog fizičkim udarcem kao i psihičkim
maltretiranjem dovelo je okr. u vrijeme izvršenja krivičnog djela u stanju
smanjene uračunljivosti u bitnom.
Iz zapisnika o uviđaju UP Ispostave Cetinje Ku. br. 63/2011 od 06.05.2011
godine proizilazi da je dana 06.05.2011. godine telefonskim putem G. A.
obavijestio Dežurnu službu Ispostave Cetinje da je dok se nalazio u društvu sa
M. V. na lokaciji puta u izgradnji Cetinje-Nikšić ,u mjestu Crna Greda, nakon
kraće verbalne prepirke V. M. uperila pištolj u njegovom pravcu i ispalila
jedan hitac u njegovom pravcu koji ga nije povrijedio.
Dolaskom na lice mjesta policija je zatekla putničko motorno vozilo marke
"Ford eskord" reg.oznaka CT...787, a koje je bilo parkirano na proširenju sa
lijeve strane iz pravca magistralnog puta Cetinje-Podgorica.Pregledom vozila
nijesu uočeni tragovi koji bi ukazivali na oštećenje prouzrokovano projektilom
ispaljenim iz vatrenog oružja. Pregledom užeg lica mjesta ispred vozila na
udaljenosti od istog 6,5 metara pronađen je na makadamskom dijelu proširenja
pištolj "Ekol Tuna" kal. 8 mm, Pak, fab.br. ET-1021929. Pištolj je zatečen sa
okidačem u zadnjem položaju dok se u ustima cijevi nalazila čaura nepoznatog
kalibra. Pištolj je od strane krim. tehničara fotografisan i izuzet sa lica
mjesta radi vještačenja. U neposrednoj blizini pištolja na udaljenosti od oko
jednog metra pronađena je i ženska platnena torbica koja je izuzeta sa lica
mjesta.
Iz potvrde UP Ispostave Cetinje 02 Ku.br.63/2011 od 06.05.2011. godine o
privremeno oduzetim predmetima od G. A. proizilazi da je od istog oduzet
mobilni telefon marke "Nokia" N 97 ser. br. 353391/04/149968/8 sa SIM karticom
br.068/....-......
Iz izvještaja o kriminalističko tehničkom pregledu lica mjesta broj 69/11 od
06.05.2011. godine, te izvještaja o analizi parafinskih rukavica broj 2067 (1)
/11 o utvrđivanju prisustva barutnih čestica broj 2067 (1)/11 utvrđuje se da
je pregledom lica mjesta pronađen pištolj sa oznakama "Ekol Tuna" kal. 8 mm.
ser.br.ET-1021929, sa zaglavljenom čaurom u ustima cijevi i "orozom" u zadnjem
položaju,da je pronađen na tlu makadamskog proširenja, ispred PMV, ženska
platnena torbica, sa više boja, pronađena u neposrednoj blizini i PMV marke
"Ford" reg.oznake CT.... 787, koje je bilo parkirano na makadamskom proširenju
pored puta u izgradnji CT-NK. Takođe od osumnjičene je izuzeta ženska platnena
jakna sa kapuljačom, bijele boje sa natpisom "Ralph Lauren". Iz izvještaja o
analizi parafinskih rukavica broj 2067 (1) /11 o utvrđivanju prisustva
barutnih čestica broj 2067 (1)/11 utvrđuje se da je Ispostava Cetinje
dostavila Forenzičkom cenrtu Uprave policije Crne Gore parafinske rukavice
skinute sa šaka V. M. i G. A.. Nakon izvršenih ispitivanja na samoljepljivim
folijama skinutih sa šaka istih nije dokazano prisustvo barutnih čestica.
Naime, neprisustvo barutnih čestica na šakama V. M. i G. A. ukazuje da se ne
može pretpostaviti mogućnost da su isti bili povezani sa procesom opaljenja
metka iz vatrenog oružja, prije skidanja "parafinskih rukavica. Iz prednjeg
nalaza nadalje proističe da je važno napomenuti da se nitrati u velikoj mjeri
do potpunosti rastvaraju u vodi ,te se detaljnim pranjem ruku isti mogu
ukloniti.Dostavljena je takođe i jakna vl. V. M., radi utvrđivanja prisustva
barutnih čestica, i na dostavljenoj jakni dokazano je prisustvo barutnih
čestica,tačnije dokazane su tri barutne čestice.
Iz fotodokumentacije Uprave policije Ispostave Cetinje broj 69/11 od
06.05.2011 utvrđuje se bliži izgled lica mjesta makadamskog puta u izgradnji
Cetinje-Nikšić koje je i fotografisano, tragovi kao i trag -pištolj sa
oznakama "Ekol Tuna" cal. 8 mm PAK, ser. br. ET-1021929, u čijim ustima cijevi
se nalazi zaglavljena čaura, oroz na pištolju u zadnjem položaju, bliži izgled
pištolja, zaglavljena čaura u ustima cijevi pištolja, pištolj bez okrvira,
ženska platnena torbica sa više boja, PMV marke "Ford Eskord" reg.oznaka
CT...... 787, prednja strana vozila, desna bočna strana vozila ,kao i zadnja i
lijeva strana vozila.
Iz izvoda iz kaznene evidencije UP Ispostave Cetinje broj 02-245-1401 od
08.05.2012 godine za okrivljenu V. M. utvrđuje se da ista ranije nije
osuđivana.
Analizirajući rezultate provedenog dokaznog postupka, te na osnovu savjesne i
brižljive ocjene svih provedenih dokaza, Sud je utvrdio da su rezultati
dokaznog postupka potkrijepili navode iz optužnog prijedloga da je okrivljena
V. M., počinila krivično djelo ugrožavanje sigurnosti iz čl. 168. st. 1.
Krivičnog zakonika u sticaju sa krivičnim djelom nedozvoljeno držanje oružja i
eksplozivnih materija iz čl. 403. st. 1. Krivičnog zakonika, a u vezi čl. 48.
st. 1. Krivičnog zakonika, na način, mjesto i vrijeme kako je to predstavljeno
u izreci presude.
Naime ,nesporno je utvrđeno da je okrivljena dana 06.maja 2011. godine, oko
02,30 časova, u mjestu Crna Greda, opština Cetinje, iako svjesna da prijetnjom
napada na život i tijelo drugog lica, ugrožava sigurnost istog, te svjesna da
je članom 10 a. st. 2. i članom 11. Zakona o oružju propisana zabrana
nabavljanja, držanja i nošenja oružja na javnom mjestu bez odgovarajuće
isprave o oružju, voljno ugrozila sigurnost oštećenog G. A. iz Cetinja, na
način što je nakon svađe sa oštećenim u njegovom vozilu, izašla iz istog, a
zatim, kada joj je oštećeni rekao da se vrati u vozilo kako bi je odvezao
kući, istom uputila prijetnju: "Sad ću te ubiti, kad te ne mogu imati ja, neće
te imati ni jedna, boli me kurac", nakon čega je iz torbice izvadila pištolj
marke "Ekol Tuna", cal. 6,35 mm, fabričkog broja ET-1021929, koji je
neovlašćeno nabavila i nosila na javnom mjestu, i isti uperila u pravcu
oštećenog, koji je prethodno izašao iz vozila, u kojem trenutku je opalila
jedan metak u njegovom pravcu, koji ga je promašio da bi u jednom trenutku
odbacila pištolj od sebe i pobjegla u pravcu naselja Crna Greda, a zatim se
ponovo vratila na lice mjesta gdje se oštećeni još nalazio, kada ga je gađala
kamenicama upućujući mu prijetnje sadržine: "Ubiću te, kunem ti se", što je
kod oštećenog izazvalo osjećaj straha i ugroženosti po njegov život i tijelo,
Naime, okrivljena je u svojoj odbrani datoj u istražnom postupku i na glavnom
pretresu priznala izvršenje krivičnog djela nedozvoljeno držanje oružja i
eksplozivnih materija iz čl. 403. st. 1. KZ-a. Iz odbrane okrivljene sud je
utvrdio da je dana 06.maja 2011. godine oko 02,30 časova neovlašćeno nosila
vatreno oružje -predmetni pištolj na javnom mjestu, koji je prethodno
neovlašćeno nabavila ,u mjestu Crna Greda, opština Cetinje, iako je znala da
je zabranjeno nabavljanje,držanje i nošenje vatrenog oružja na javnom mjestu,
bez odgovarajuće isprave o oružju.
Okrivljena V. M. je detaljno pojasnila kada je nabavila predmetno oružje,da
nije posjedovala odgovarajuću ispravu ,da ga je nosila na javnom mjestu.
Ovakvo priznanje okrivljene stoji u skladnoj vezi činjeničnim stanjem u
spisima predmeta.
Krivično djelo nedozvoljeno držanje oružja i eksplozivnih materija iz čl. 403.
st. 1. KZ-a, čini onaj ko neovlašćeno izrađuje, prodaje, nabavlja, vrši
razmjenu, nosi ili drži vatreno oružje, municiju ili eksplozivne materije, a
članom 10a. st. 2. i članom 11. Zakona o oružju propisana je zabrana
nabavljanja, držanja i nošenja oružja na javnom mjestu bez odgovarajuće
isprave o oružju.
U konkretnom slučaju, okrivljena V. M. je postupajući suprotno čl. 10a. st. 2.
i čl. 11. Zakona o oružju neovlašćeno nabavila i nosila na javnom mjestu
vatreno oružje -pištolj marke "Ekol tuna" cal. 6,35 mm, fabričkog broja
ET-1021929 bez odgovarajuće isprave o oružju pa se u ovakvim radnjama
okrivljene i nastupjelim posledicama stiču sva bitna obilježja bića krivičnog
djela nedozvoljeno držanje oružja i eksplozivnih materija iz čl. 403. stav 1.
KZ-a pri čemu je sud određujući subjektivan odnos okrivljene prema djelu
utvrdio direktan umišljaj.
Nadalje,u toku postupka nesumnjivo je utvrđeno da je okrivljena V. M. izvršila
i krivično djelo ugrožavanje sigurnosti iz čl. 168. st. 1. KZ-a, te da je
kritične večeri bila sa oštećenim G. A., koji sastanak je rezultiralo ranije
poznanstvo koje je bilo među njima. Okrivljena ističe, a što ne spori ni
oštećeni da su se te večeri našli kod Katoličke crkve u Cetinju da bi kasnije
po nagovoru okrivljene isti pošli u mjesto Crna Greda, tačnije na put u
izgradnji od Cetinja prema Nikšiću.
Oštećeni je dalje naveo da nakon kraće prepirke koja je bila među njima ista
mu je uputila riječi "sad ću te ubiti" kad te ne mogu imati ja, neće te imati
ni jedna, boli me kurac, te je zatim okrivljena izašla iz vozila i prilikom
izlaska je rekla nešto u kontekstu "sa ovim ću ja tebi presuditi". Budući da
mu je i ranije upućivala prijetnje, on ovu njenu prijetnju nije ozbiljno
shvatio, niti je znao što zapravo može biti "ono čim će mu presuditi".
Međutim, ispred vozila je primijetio M. kako drži pištolj u rukama, tako da je
izašao iz vozila i u tom trenutku je ista i opalila jedan metak u njegovom
pravcu, a zatim kako navodi pozvao je i policiju koja je ubrzo došla na lice
mjesta. Iskaz svjedoka oštećenog sud je u potupnosti prihvatio kao decidan i
jasan, a posebno u dijelu gdje je istakao da je kritične prilike osjetio
veliki strah i ugroženost po sopstveni život, posebno u trenutku kada je
opalila iz pištolja i gađala ga kamenicama upućujući mu prijetnje sadržine:
"Ubiću te, kunem ti se".
U ovakvim se radnjama okrivljene V. M., stiču i sva bitna obilježja krivičnog
djela ugrožavanje sigurnosti iz čl. 168. st. 1. KZ-a, pri čemu je Sud
odredjujući subjektivan odnos okrivljene prema djelu utvrdio direktan
umišljaj, jer je okrivljena bila svjesna svog djela i njegovih obilježja i
htjela njegovo izvršenje.
Cijeneći provedene dokaze, kako pojedinačno tako i u njihovoj međusobnoj vezi,
a posebno iskaz svjedoka oštećenog kojeg je sud u cjelosti prihvatio,obzirom
da je potkrijepljen provedenim dokazima ,prevashodno nalazom i mišljenjem
balističara B. B. ,zapisnikom o uviđaju UP Ispostave Cetinje Ku. br. 63/2011
od 06.05.2011 godine, izvještaj o kriminalističko tehničkom pregledu lica
mjesta broj 69/11 od 06.05.2011. godine, te izvještaj o utvrđivanju prisustva
barutnih čestica broj 2067 /11, fotodokumentacijom lica mjesta ,a pritom
cijeneći i navode odbrane okrivljene sud je nesporno utvrdio da je okrivljena
voljno ugrozila sigurnost oštećenog G. A. iz Cetinja, na način što je nakon
svađe sa oštećenim u njegovom vozilu, izašla iz istog, a zatim, kada joj je
oštećeni rekao da se vrati u vozilo kako bi je odvezao kući, istom uputila
prijetnju: "Sad ću te ubiti, kad te ne mogu imati ja, neće te imati ni jedna,
boli me kurac", nakon čega je iz torbice izvadila pištolj marke "Ekol Tuna",
cal. 6,35 mm, fabričkog broja ET-1021929, koji je neovlašćeno nabavila i
nosila na javnom mjestu, i isti uperila u pravcu oštećenog, koji je prethodno
izašao iz vozila, u kojem trenutku je opalila jedan metak u njegovom pravcu,
koji ga je promašio da bi u jednom trenutku odbacila pištolj od sebe i
pobjegla u pravcu naselja Crna Greda, a zatim se ponovo vratila na lice mjesta
gdje se oštećeni još nalazio, kada ga je gađala kamenicama upućujući mu
prijetnje sadržine: "Ubiću te, kunem ti se", što je kod oštećenog izazvalo
osjećaj straha i ugroženosti po njegov život i tijelo.
Poseban osvrt i ocjenu zavređuju stavovi koje je izložio branilac okrivljene u
završnoj riječi, s predlogom da se ista oslobodi optužbe za krivično djelo
ugrožavanje sigurnosti usled nedostatka dokaza. Ovakve stavove odbrane sud je
odbacio kao činjenično i pravno neutemeljene, a koji su u suprotnosti sa
provedenim dokazima i utvrđenim činjeničnim stanjem, tim prije kada se ima u
vidu da se krivično djelo ugrožavanje sigurnosti sastoji u upotrebi prijetnje
da će napasti na život ili tijelo nekog lica ili njemu bliskog lica čime se
ugrožava sigurnost tog lica. Dakle, posledica krivičnog djela jeste ugrožena
sigurnost pasivnog subjekta, koja se manifestuje u njegovom osjećanju
nesigurnosti.To znači da se posledica odredjuje subjektivno i nije potrebno da
je sigurnost i objektivno ugrožena, a u konkretnom slučaju je očigledno da je
oštećeni - pasivni subjekt prijetnju ozbiljno shvatio, i dao valjane razloge u
tom pravcu.
Preduzimajući navedene radnje i. izgovarajući prijetnje upućene oštećenom
okrivljena V. M. , je bila svjesna da time izaziva osjećaj straha i
ugroženosti za život i tijelo, pa je to i htjela, u čemu se ogleda njen
direktni umišljaj kao oblik vinosti, čime su pored objektivnih, ostvareni i
subjektivni elementi bića krivičnog djela ugrožavanja sigurnosti iz čl. 168
st. 1. Krivičnog zakonika.
Sud je cijenio nalaz i mišljenje vještaka neuropsihijatra G. dr. Ž. te je
našao da predmetni nalaz nije od uticaja na donošenje odluke u datoj
krivičnopravnoj stvari.Ovo sa razloga što je vještak svoj nalaz i mišljenje
zasnovao samo na kazivanju okrivljenje koja je svoje tvrdnje vještaku
predočila prilikom intervjua ,a vezano za pred deliktni period ,a koji opis
dogadjaja je u potpunoj suprotnosti sa kazivanjem oštećenog čiji je iskaz sud
u cjelosti prihvatio tim prije što je njegov iskaz potvrđen provedenim
dokazima .
Cjeneći izvještaj o analizi parafinskih rukavica sud nalazi da nije od uticaja
za rasvjetljenje predmetne krivičnopravne stvari obzirom da iz istog
proizilazi da neprisustvo barutnih čestica na šakama V. M. i G. A. ukazuje da
se ne može pretpostaviti mogućnost da su isti bili povezani sa procesom
opaljenja metka iz vatrenog oružja ,prije skidanja "parafinskih rukavica",iako
je prethodno pojašnjeno da je važno napomenuti da se nitrati rastvaraju u vodi
i to u velikoj mjeri do potpuno ,te da se detaljnim pranjem ruku mogu
ukloniti.
Sud je cijenio i ostale provedene dokaze ,ali kako isti nijesu od uticaja na
presuđenje ,to ih nije posebno obrazlagao.
Iz ovako utvrđenog činjeničnog stanja i dokaza provedenih na glavnom pretresu,
zaključuje se da je okrivljena svojim radnjama ostvarila sva bitna obilježja
navedenih krivičnih, iz kojih razloga sud nalazi da je kriva i krivično pravno
odgovorna za počinjena krivična djela.
Prilikom izbora vrste i visine krivične sankcije koju će Sud izreći
okrivljenoj V. M., Sud je cijenio sve okolnosti iz člana 42. Krivičnog
zakonika koje su od uticaja da kazna bude manja ili veća, pa je od
olakšavajućih okolnosti na strani okrivljene našao da se radi o osobi ranije
neporočnog načina života kako to proizilazi iz izvoda iz kaznene evidencije za
okrivljenu, studentu,dok otežavajućih okolnosti van bitnih obilježja krivičnog
djela na njenoj strani bilo ,te je Sud cijeneći naprijed navedene okolnosti, i
imajući u vidu svrhu kažnjavanja okrivljenoj izrekao uslovnu osudu tako što je
shodno čl. 48.st.1. KZ-a, prethodno utvrdio kazne zatvora i to za krivično
djelo ugrožavanje sigurnosti iz čl.168.st.1. Krivičnog zakonika, kaznu zatvora
u trajanju od tri mjeseca ,te za krivično djelo nedozvoljeno držanje oružja i
eksplozivnih materija iz čl.403.st.1. KZ-a kaznu zatvora u trajanju od 3
mjeseca, te osnovom čl. 48 st.2. tačka 2. KZ-a, na osnovu prethodno utvrdjenih
kazni okrivljenoj utvrdio jedinstvenu kaznu zatvora u trajanju od 5 mjeseci i
15 dana i istovremeno odredio rok provjeravanja od 1 (jedne) godine, odnosno
da se utvrđena kazna neće izvršiti ako okrivljena za jednu godinu po
pravosnažnosti presude ne izvrši novo krivično djelo. Sud je našao da se u
konkretnom slučaju, a imajući u vidu naprijed navedene olakšavajuće okolnosti,
može očekivati da će se upozorenjem, uz prijetnju kaznom, uticati na
okrivljenu da ubuduće ne vrši krivična djela, te da nije nužno da se kazna
primjeni radi krivično -pravne zaštite,obzirom na činjenicu da je ista sada
student, pa sud nalazi da će se u konkretnom slučaju ovakvom uslovnom osudom u
potpunosti ostvariti svrha izricanja ove krivične sankcije iz čl. 52 KZ-a u
okviru opšte svrhe izricanja krivičnih sankcija iz čl. 4. st. 2. Krivičnog
zakonika.
Shodno čl. 51. KZ -a okrivljenoj se ima u izrečenu kaznu uračunati vrijeme
lišenja slobode od 06.05.2011.godine od 04,30 časova do 07.05.2011.godine u
13,05 časova .
O troškovima krivičnog postupka odlučeno je na osnovu člana 226-229 ZKP-a, pa
kako je okrivljena oglašena krivom ista je obavezana da na ime troškova
krivičnog postupka u korist Budžeta Crne Gore u roku od 15 dana po
pravosnažnosti presude pod prijetnjom prinudnog izvršenja uplati iznos od
277,00eura, a koji troškovi se odnose na ime vještačenja po vještaku
medicinske struke - neuropsihijatru G. dr. Ž. u iznosu od 69,50 eura, kao i na
ime vještačenja vještaka balističke struke B. B. u iznosu od 82,50 eura,
angažovanja branioca po službenoj dužnosti L. I. u iznosu od 125,00 eura,te na
ime sudskog paušala iznos od 30,00 eura, koji paušal je određen srazmjerno
dužini trajanja krivičnog postupka, složenosti predmeta i imovinskim prilikama
okrivljene.
Shodno čl. 239 ZKP-a oštećeni G. A. je radi ostvarenja imovinsko pravnog
zahtjeva upućen na redovnu parnicu.
Shodno čl.75.st.1.KZ-a okr. V. M. izrečena je mjera bezbjednosti oduzimanja
predmeta – -pištolja marke "Ekol tuna", cal. 6,35 mm, fabričkog broja
ET-1021929 jer se radi o predmetu upotrijebljenom za izvršenje krivičnog
djela, a u svojini je okrivljene.
Sa svega izloženog a na osnovu čl. 374. ZKP-a, odlučeno je kao u izreci
presude.
OSNOVNI SUD U CETINJU
Dana 10.10.2013. godine,
Zapisničar, S u d i j a
Aleksandra Martinović,s.r. Marija Ćupić,
PRAVNA POUKA:
Protiv ove presude može se izjaviti žalba
Višem sudu u Podgorici, a preko ovog Suda
u roku od 8 dana, od dana prijema.