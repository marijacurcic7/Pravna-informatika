Posl. br. K. 162/13
U I M E C R N E G O R E
OSNOVNI SUD U CETINJU, kao provostepeni krivični, po sudiji Ćupić Mariji, kao
sudiji pojedincu, uz učešće A. M., kao zapisničara, u krivičnom predmetu
protiv okrivljenog V. T.,zv.R. iz Cetinja, zbog krivičnog djela krađa iz člana
239. stav 1. Krivičnog zakonika, a po Optužnom predlogu ODT-a u Cetinju
Kt.br.14/08 od 15. 04. 2008. godine, nakon održanog glavnog i javnog pretresa
dana 25.11. 2013. godine, u prisustvu savjetnika ODT-a Đ. M. ,ovlašćenog
predstavnika oštećene ED Cetinje A.R.,u odsustvu okrivljenog donio je i istog
dana javno objavio
P R E S U D U
Prema:
V. T., zvanom "R.", od oca B. i majke D. rođene P.rođen ....... 1949. godine u
Cetinju, nastanjen u Budvi - P. bb, po zanimanju penzioner, srednjeg imovnog
stanja, neosuđivan.
Na osnovu čl. 372. tač. 1. ZKP-a
ODBIJA SE OPTUŽBA
Da je:
U vremenskom periodu od 20. jula 2007. godine do 20. decembra 2007. godine, u
svom stanu, lociranom u naselju "D. p." bb, u Cetinju, u namjeri da sebi
pribavi protivpravnu imovinsku korist, protivpravno oduzeo i prisvojio
električnu energiju, vlasništvo oštećene "E. Crne Gore" A.D. Nikšić - E.
Cetinje, u količini od 7153 KWh ukupne novčane vrijednosti od 379, 29 eura, na
način što je na dovodnom električnom kablu ispred električnog brojila marke
"Iskra" broj 10508049, priključio električni kabal presjeka 2,5 mm2, sa
osiguračem, a sa osigurača do potrošača u stanu postavio dva električna kabla
presjeka 2,5 mm2 mimo električnog brojila, tako da se utrošena električna
energija nije mogla registrovati na navedenom brojilu,
- čime bi, izvršio krivično djelo krađa iz člana 239. stav 1. Krivičnog
zakonika.
Troškovi krivičnog postupka padaju na teret budžetskih sredstava suda.
O b r a z l o ž e nj e :
Osnovno državno tužilaštvo u Cetinju podnijelo je ovom sudu Optužni predlog
Kt.br.14/08 od 15.04.2008. godine protiv okrivljenog V. T., zvanog R. zbog
izvršenog krivičnog djela krađa iz člana 239. stav 1. Krivičnog zakonika.
Na glavnom pretresu održanom dana 25.11.2013.godine zastupnik optužbe je
odustao od daljeg krivičnog gonjenja protiv okrivljenog V. T., zvanog "R.,
zbog krivičnog krađa iz člana 239. stav 1. Krivičnog zakonika, obzirom da iz
priloženih dokaza očigledno proizilazi da on u inkriminisanom periodu nije bio
u posjedu mjernog mjesta na kojem su utvrđene nepravilnosti o čemu svjedoči i
Ugovor o kupoprodaji nepokretnosti zaključen dana 16. 03. 2007. godine u
Cetinju između V. T. u svojstvu prodavca i M. G. u svojstvu kupca koji je
istog dana ovjeren pred Osnovnim sudom u Cetinju ,a koji je podkrijepljen i
iskazom svjedoka P. M. tadašnjeg radnika ED Cetinje koji je vršio očitavanje
utroška električne energije koji jasno i decidno tvrdi da V. T.odavno ne živi
u Cetinju već u Budvi, te da je svim ranijim kontrolama prisustvovao neko od
podstanara, a kasnije i G. M. koja je zapravo stvarni vlasnik nepokretnosti
koja je snabdijevena spornim brojilom.
Ovlašćeni predstavnik oštećene nije nastavio gonjenje,obzirom da okrivljeni u
naznačenom periodu nije koristio mjerni uređaj broj 10508049, a što je
utvrđeno iz Ugovora koji je zaključen između V. T. kao prodavca i M. G. kao
kupca na dan 16. 03. 2007. godine u Cetinju kao i iskaza radnika ED Cetinje P.
M. koji potrđuje već navedeno, obzirom da je krivična prijava podnesena u
2008. godini, te da se upoznala na pretresu sa tim činjenicama i materijalnim
dokazima, a uzimajući u obzir i zastaru krivičnog gonjenja koja u svakom
slučaju nastupa 20. 12. 2013. godine.
Odredbama čl.372.tač.1.ZKP-a predviđeno je da će presudu kojom se optužba
odbija sud izreći ako je tužilac od započinjanja do završetka glavnog pretresa
odustao od optužbe.
Troškovi krivičnog postupka u smislu čl.230.ZKP-a na ime angažovanja stalnog
sudskog vještaka elektro struke padaju na teret budžetskih sredstava suda.
Na temelju izloženog shodno citiranim zakonskim odredbama valjalo je odlučiti
kao u izreci.
OSNOVNI SUD U CETINJU
Dana, 25.11. 2013.godine
Zapisničar,  S u d i j a,
Martinović Aleksandra  Marija Ćupić,s.r.
PRAVNA POUKA:
Protiv ove presude može se izjaviti žalba u
roku od 8 dana od dana prijema Višem sudu
u Podgorici a preko ovog Suda.