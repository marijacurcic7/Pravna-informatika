K.br.225/13
OSNOVNI SUD U BARU, sudija Aleksandra Leković, sa zapisničarem Anom Stanišić,
u krivičnom predmetu okrivljene J. S. iz C., zbog krivičnog djela - samovlašće
iz čl. 384 st. 1 Krivičnog zakonika, a po optužnom predlogu Osnovnog državnog
tužilaštva u Baru Kt. br. ... od 31.05.2013. godine, nakon glavnog i javnog
pretresa održanog dana 26.07.2013 godine u prisustvu zastupnika optužbe
savjetnika kod ODT-a u Baru Predraga Đikanovića i okrivljene lično, istog dana
je donio
R J E Š EN J E
Prema okrivljenoj J.S., zvanoj ... JMBG ..., od oca J... i majke J..., rođene
Š..., rođena ... godine na C., sa prebivalištem na C., C. Gr. br. ...,
Crnogorka, neudata, penzioner, lošeg imovnog stanja, neosuđivana.
Iziče se:
SUDSKA OPOMENA
Zato što je:
Početkom aprila 2013. godine u Baru, u naselu B. b.b, svjesna svog djela čije
izvršenje je htjela iako je znala da je njeno djelo zabranjeno, protivno
odredbi člana 141 st. 1 Zakona o energetici ("Sl. list Crne Gore" 28/10)
samovlasno pribavila pravo za koje je smatrala da joj pripada, na način što je
angažovala NN lice koje je joj je stambeni objekat priključilo na
elektrodistributivnu mrežu bez prethodnog pribavljene saglasnosti za
priključenje operatora distributivnog sistema Elektroprivrede Crne Gore AD
Nikšić, Elektrodistribucija Bar u čemu je otkrivena dana 12.04.2013.godine
kontrolom ovlašćenih lica Elektrodistribucije Bar,
- čime je izvršila krivično djelo - samovlašće iz čl. 384 st. 1 Krivičnog
zakonika.
Okrivljena je dužna da naknadi troškove krivičnog postupka u iznosu od 20,00
eura, u roku od 15 dana od dana pravosnažnosti rješenja.
O b r a z l o ž e n j e
Optužnim predlogom ODT-a iz Bara Kt. br. ... od 31.05.2013 godine, okrivljenoj
je stavljeno na teret da je izvršila krivično djelo - samovlašće iz čl. 384
st. 1 Krivičnog zakonika.
Okrivljena je u svojoj odbrani izjavila da je vlasnik objekta koji se nalazi u
Baru, u mjestu B.. Zemljište je dobila od Opštine Bar kao socijalni slučaj,
dok je montažni objekat od nekih 20 kvadrata, koji je postavljen na zemljištu,
dobila od firme "B." C., u kojoj je radila 26 godina. Na ovaj objekat je
legalno priključila vodu, jer joj za to nije bilo potrebno mnogo novca, dok za
priključenje na elektromrežu nije imala novaca, obzirom da je socijalni
slučaj. Početkom aprila je angažovala jednog električara da je priključi na
elektromrežu i on joj je ugradio i brojilo. Dalje je navela da je znala da joj
je za priključenje potrebno odobrenje, ali kako nije imala novca, priključila
se na ovaj način. Dalje je pojasnila da je ovaj objekat dobila 2000. godine, a
godine 2005. ga je postavila na zemljištu koje je dobila od Opštine. Sve od
2005. godine pa do aprila 2013. godine, objekat je bio bez struje, ljudi su
joj govorili da se priključi kao što svi rade, godinu dana je razmišljala i na
kraju se ipak priključila.
U dokaznom postupku na glavnom pretresu izvedeni su sledeći dokazi: pročitan
je zapisnik o kontroli mjernog mjesta br. ... od 12.04.2013. godine, izvod iz
KE za okrivljenu pribavljen od UP OB Cetinje br. ... od 28.06.2013. godine.
U zapisniku o kontroli mjernog mjesta br. ... od 12.04.2013. godine navedeni
su podaci o mjernoj garnituri i stanju mjernog mjesta, te je navedeno da je
potrošač J.S. samovoljno priključena, te da je isključena sa n.n. mreže.
Iz izvoda iz kaznene evidencije na ime okrivljene pribavljen od UP OB Cetinje
br. ... od 28.06.2013. godine utvrđuje se da okrivljena do sada nije
osuđivana.
Ocjenom izvedenih dokaza utvrđeno je da je okrivljena izvršila krivično djelo
koje joj je stavljeno na teret, na način predstavljen u izreci rješenja.
Okrivljena je u cjelosti priznala izvršenje krivičnog djela ne sporeći da je
svoj objekat samovlasno priključila na elektromrežu. Dalje je navela da je
znala da joj je za priključenje potrebno odobrenje, ali kako nije imala novca,
priključila se na ovaj način. I drugim dokazima izvedenim na glavnom pretresu,
odnosno zapisnikom o kontroli mjernog mjesta, a na koji okrivljena nije imala
primjedbi, nesporno je utvrđeno da je okrivljena izvršila predmetno krivično
djelo. U konkretnom slučaju okrivljena je postupala suprotno čl.141 st. 1
Zakona o energetici kojim je propisano da se priključenje objekta na prenosni
ili distributivni sistem električne energije ili gasa vrši na osnovu
saglasnosti za priključenje koju izdaje operator prenosnog ili disributivnog
sistem. Okrivljena je ovo djelo izvršila sa umišljajem, odnosno bila je
svjesna svog djela i htjela je njegovo izvršenje.
Sud je imajući u vidu da je okrivljena u cjelosti priznala izvršenje krivičnog
djela, te da je djelo učinjeno pod takvim olakšavajućim okolnostima s obzirom
da je okrivljena lošeg imovnog stanja, odnosno da je, kako je sam navela,
socijalni slučaj, da je penzioner, te da do sada nije osuđivana, odlučio da
okrivljenoj izrekne sudsku opomenu smatrajući da su u cjelosti ispunjeni
uslovi propisani čl. 52 st.2 i čl. 65 KZ. Iako je utvrdjeno da je okrivljena
izvršila djelo koje joj je stavljeno na teret, sud joj ne izriče kaznu, jer
smatra da to nije nužno radi krivičnopravne zaštite, te očekuje da će sudska
opomena na okrivljenu dovoljno uticati da više ne vrši krivična djela.
Okrivljena je dužna da naknadi troškove krivičnog postupka u iznosu od 20
eura, a koji troškovi su odredjen prema složenosti i trajanju krivičnog
postupka i imovnom stanju okrivljene.
Na osnovu izloženog odlučeno je kao u izreci rješenja.
OSNOVNI SUD U BARU
Dana 26.07.2013. godine
ZAPISNIČAR, S U D I J A
Ana Stanišić Aleksandra Leković
PRAVNA POUKA:Protiv ovog rješenja može se izajviti žalba Višem sudu u
Podgorici u roku od 8 dana od dana prijema pismenog otpravka. Žalba se predaje
ovom sudu u dva primjerka.
DNA:
1x spisi
1x ODT
1x okrivljena
1x oštećenom nakon pravosnažnosti