K. broj 75/13
U IME CRNE GORE
OSNOVNI SUD U BARU, sudija Aleksandra Leković, sa zapisničarom Anom Stanišić,
u krivičnom predmetu okrivljenog K. D. iz Bara, zbog krivičnog djela –
ugrožavanje javnog saobraćaja iz čl. 339 st. 3 u vezi st. 1 Krivičnog
zakonika, po optužnom predlogu ODT u Baru Kt.br. ... od 06.02.2013 godine,
nakon održanog glavnog javnog pretesa u prisustvu zastupnika optužbe ZODT-a
Irene Rajković i okrivljenog, dana 25.07.2013. godine, donio je i istog dana
javno objavio
P R E S U D U
Okrivljeni K. D. od oca J. i majke S., rođene D., rođen ... godine u B.,
stalno nastanjen u B., naselje B. br. ..., saobraćajni tehničar, zaposlen u K.
t., kao skladištar, državljanin Crne Gore, razveden, bez djece, neosuđivan.
K r i v j e :
Što je,
Dana 12.12.2011. godine oko 07,35 časova, na magistralnom putu Virpazar -
Podgorica u mjestu T. R., Opština Bar, upravljajući teretnim motornim vozilom
marke "Fiat Scudo" reg.oznake BR ..., svjestan da svojom radnjom može učiniti
djelo, ali je olako držao da do toga neće doći, ne pridržavajući se
saobraćajnih propisa iz čl. 22 st. 1 Zakona o bezbjednosti saobraćaja na
putevima ( Sl. list CG 72/05 i 27/06), ugrozio saobraćaj i doveo u opasnost
život i tijelo oštećenih I. N., I. S. i mldb. I. A., na način što je
upravljajući navedenim vozilom, iz pravca Podgorice u pravcu Virpazara,
otpočeo radnju preticanja skupa teretnog vozila marke „Volvo“ reg. oznake PG
..., sa prikolicom reg. oznake PG ..., kojim je upravljao u istom smjeru J.
G., a da se prethodno nije uvjerio da to može učiniti bez opasnosti za druge
učesnike u saobraćaju, već je radnju preticanja započeo u procesu mimoilaženja
sa putničkim motornim vozilom marke „VW Golf III“ reg. oznake UL ..., kojim je
upravljao I. N. iz suprotnog pravca, kada se ovo vozilo nalazilo na kritičnoj
prostornoj udaljenosti, usled čega je došlo do fizičkog kontakta prednjeg
kraja vozila marke „VW Golf III“ i prednje više bočne lijeve strane teretnog
motornog vozila marke „Fiat Scudo“, na prostoru lijeve kolovozne trake, smjera
kretanja teretnog motornog vozila „Fiat Scudo“, kojom prilikom su I. N., kao i
I. S. i mldb. I. A. kao saputnici u vozilu marke „Golf III“, zadobili lake
tjelesne povrede i to: I. S. je zadobila nagnječenje glave u čeonom predjelu,
I. N. je zadobio nagnječenje nosa i mldb. I. A. je zadobio nagnječenje nosa sa
prelomom nosnih kostiju i nagnječenje glave sa mnogobrojnim oguljotinama kože
u predjelu lica.
- čime je učinio krivično djelo - ugrožavanje javnog saobraćaja iz čl. 339
st. 3 u vezi st. 1 Krivičnog zakonika.
Pa mu sud primjenom čl. 4, 32, 36, 42, 52, 53 i 54 Krivičnog zakonika i čl.
369, 370 i 374 Zakonika o krivičnom postupku, i z r i č e
USLOVNU OSUDU
Kojom mu utvrđuje kaznu zatvora u trajanju od 60 (šezdeset) dana i istovremeno
određuje da se kazna neće izvršiti ukoliko okrivljeni u roku od 1 (jedne)
godine i 6 (šest) mjeseci, od dana pravosnažnosti presude, ne učini novo
krivično djelo.
Okrivljeni je dužan da plati troškove krivičnog postupka u iznosu od 478,50 €
u roku od 15 dana od dana pravosnažnosti, pod prijetnjom izvršenja.
O b r a z l o ž e nj e
Optužnim predlogom Osnovnog državnog tužilaštva u Baru, Kt. br. ... od
06.02.2013 godine, koji je preciziran na glavnom pretresu, okrivljenom je
stavljeno na teret izvršenje krivičnog djela bliže opisano u izreci presude.
Okrivljeni je u svojoj odbrani naveo da su tačni navodi iz optužnog predloga.
Naime, navedenog dana se kretao iz pravca Podgorice prema Virpazaru iza jednog
kamiona. Vrijeme je bilo kišovito, maglovito i vjetrovito. Od stanice Zete,
posle znaka ograničenja brzine 80 km/h, nalazi se isprekidana linija. Išao je
manjom brzinom od 80 km/h. Procijenio da može, iako je blaga krivina i otežani
vremenski uslovi, da pretekne kamion marke „Volvo“, te je iz tog razloga dao
lijevi žmigavac. Išao je jedno vrijeme uz samu središnju crtu da bi ocijenio
da li može da pretekne. Primijetio je da nema auta iz suprotnog smjera i
ocijenio da može da započne preticanje. Takođe je u daljini primjetio svjetla,
ali su ta svjetla bila jako daleko. Pretičući došao je do polovine kamiona i
tada je uočio auto koje dolazi iz suprotnog smjera, i vidio je da je kontakt
neizbježan. Dalje je naveo, da obzirom da je saobraćajni tehničar po struci i
da poznaje saobraćajne propise, da je u tom trenutku najbolje da pokuša, u
cilju izbjegavanja nezgode, da smanji brzinu, jer kako ističe, da je došlo do
kočenja, uzimajući u obzir navedene uslove, došlo bi do zanošenja njegovog
automobila, i završio bi direktno pod kamion. Tada je došlo do kontakta sa
vozilom iz suprotnog smjera. Na kraju je istakao da je nesporno kriv za
nezgodu, da nije imao namjeru da se to dogodi, da se kaje što se ovo desilo i
da je najbitnije da niko nije teže povrijeđen.
U dokaznom postupku sud je proveo sledeće dokaze: saslušani su svjedoci
oštećeni I. N., I. S. i mldb. I. A., pročitan je zapisnik o uviđaju
saobraćajne nezgode KTR br. ... od 12.12.2011 godine, pročitano je uvjerenje
KC CG br. ... od 20.06.2012 godine za I. S., pročitano je uvjerenje KC CG pod
istim brojem od 20.06.2012 godine za I. N., pročitano je uvjerenje KC CG pod
istim brojem od 20.06.2012 godine za I. A., pročitan je izvještaj KC CG ABR
... od 20.12. 2011. godine o prisustvu alkohola u krvi za okrivljenog,
pročitan je izvještaj KC CG ABR ... od 20.12.2011. godine o prisustvu alkohola
u krvi za oštećenog I. N., izvršen je uvid u fotoelaborat UP PJ Bar br. ... od
12.12.2011 godine, izvršen je uvid u skicu lica mjesta sačinjenu od strane UP
PJ Bar 12.12.2011. godine, pročitan je nalaz i mišljenje vještaka mašinske
struke ing. B. J. od 25.12.2011, pročitan je nalaz i mišljenje vještaka
saobraćajne struke ing. M. Š. od februara 2012. godine, pročitan je nalaz i
mišljenje vještaka medicinske struke dr. K. N. od 29.01.2013. godine, pročitan
je izvod iz KE pribavljen od UP PJ Bar br. ... za okrivljenog od 12.03.2013.
godine.
Svjedok - oštećeni I. N. je u svom iskazu u bitnom naveo da je navedenog dana
upravljao vozilom „Golf III“, u kojem su se pored njega još nalazili njegova
žena na mjestu suvozača i njegov sin na zadnjem sjedištu, i kretao se iz
pravca Ulcinja prema Podgorici. U blizini Virpazara uočio je u suprotnoj traci
jedan šleper, i jedno vozilo koje pretiče taj šleper, i da obzirom da je bila
krivina i vremenske neprilike, jer je padala kiša, bila je magla i vjetar, ne
zna kako se okrivljeni usudio da na tom mjestu pretiče. Navodi da svoje vozilo
nije mogao da pomjeri desno jer mu je sa te strane bio nasip za prugu, i došlo
je do direktnog kontakta na njegovoj traci, te je okrivljeni prednjim dijelom
svog vozila udario u prednji dio njegovog vozila. Odmah nakon nezgode bili su
transportovani za KBC PG. Ističe da je zadobio povrede koje su opisane u
medicinskoj dokumetaciji. Na kraju je naveo da se pridružuje krivičnom
gonjenju, a naknadu štete ostvaruje u parničnom postupku, tako da ovdje ne
postavlja imovinskopravni zahtjev.
Svjedok – oštećena I. S. je u svom iskazu u bitnom navela da je sa suprugom i
sinom krenula iz Ulcinja za Podgoricu, a vremenske prilike su bile loše,
padala je kiša i bilo je maglovito. U jednom trenutku, u blizini Virpazara,
vidjela je da je okrivljeni svojim vozilom krenuo da pretiče šleper, i u tom
trenutku je došlo do direktnog sudara njihovog vozila i vozila okrivljenog.
Sjedjela je na mjestu suvozača, a njihov sin na zadnjem sjedištu. Iako je bila
vezana pojasom, udarila je glavom u šoferšajbnu i od tog udara je pala u
nesvijest. Nakon nezgode su je transportovali za KBC PG, gdje su konstatovane
povrede o kojima postoji medicinska dokumentacija. Na kraju je navela da se
pridružuje krivičnom gonjenju, a naknadu štete ostvaruje u parničnom postupku,
tako da ovdje ne postavlja imovinskopravni zahtjev.
Svjedok – oštećeni I. A. je u svom iskazu naveo da je bio na sjedištu iza
svojih roditelja u vozilu „Golf III“, a da se same nezgode ne sjeća obzirom da
je u trenutku nezgode pao u nesvijest, tako da se o tim okolnostima ne može
izjašnjavati. Pridružuje se krivičnom gonjenju protiv okrivljenog.
U zapisniku o uviđaju saobraćajne nezgode Ktr. br. ... od 12.12.2011 godine
opisano je vrijeme i mjesto nezgode, navedeni su podaci o licima koja su
učestvovala u nezgodi, navedeni su podaci o vozilima koja su učestvovala u
nezgodi, opisano je lice mjesta kao i oštećenja na vozilima, konstatovane su
povrede učesnika predmetne saobraćajne nezgode, dok je u fotoelaboratu UP PJ
Bar br. ... i skici lica mjesta predstavljen položaj vozila nakon nezgode i
konstatovani su materijalni tragovi na licu mjesta.
U izvještaju KC CG ABR ... od 20.12.2011 godine o prisustvu alkohola u krvi
kod okrivljenog K. D., utvrđeno je da je kod imenovanog izvršeno
alkotestiranje alkotestom tipa Widmark, a da je kod okrivljenog pronađeno 0,00
promila akohola u krvi.
U izvještaju KC CG ABR ... od 20.12.2011 godine o prisustvu alkohola u krvi
kod oštećenog I. N., utvrđeno je da je kod imenovanog izvršeno alkotestiranje
alkotestom tipa Widmark, a da je kod oštećenog pronađeno 0,00 promila akohola
u krvi.
U nalazu i mišljenju sudskog vještaka mašinske struke ing. B. J. od 25.12.2011
godine je navedeno da su na teretnom vozilu marke „Fiat Scudo“ reg. ozn. BR
..., svi uređaji prije nezgode bili ispravni i funkcionalni, te da su sva
oštećenja na ovom vozilu nastupila od posledice udesa. Takođe je utvrđeno da
su na pmv marke „Golf III“ reg. ozn. UL ..., svi uređaji prije nezgode bili
ispravni i funkcionalni, te da su i na ovom vozilu sva oštećenja nastupila od
posledice udesa.
U nalazu i mišljenju vještaka saobraćajne struke ing. Milana Šljivančanina od
februara 2012 godine navedeno je da se predmetna saobraćajna nezgoda, u kojoj
su učestvovali K. D. koji je upravljao tmv „Fiat Scudo“ reg. oznake BR ... iz
pravca Podgorice u pravcu Virpazara, I. N. koji je upravljao pmv „VW Golf III“
reg. oznake UL ... iz pravca Virpazara u pravcu Podgorice i J. G. koji je
upravljao skupom tmv „Volvo“ reg. oznake PG ... sa prikolicom reg. oznake PG
... iz pravca Podgorice prema Virpazaru, dogodila dana 12.12.2011. godine oko
07:35 h, na magistralnom putu Podgorica – Virpazar prema mjestu T. R. Nezgoda
se dogodila na način što je K. D., prilikom savlađivanja kritičnog poteza
puta, svojim vozilom započeo radnju preticanja skupa tmv „Volvo“, a u trenutku
mimoilaženja sa pmv „VW Golf III“ reg. oznake UL ..., koje se kretalo iz
suprotnog smjera, te je u ovoj fazi došlo do fizičkog kontakta prednje i bočne
lijeve strane vozila „VW Golf III“ i prednje više bočne lijeve strane tmv
„Fiat Scudo“, a zatim i fizičkog kontakta bočne desne strane tmv marke „Fiat
Scudo“ i bočne lijeve regije teretnog vozila marke „Volvo“, kojom prilikom su
okrivljeni i oštećeni zadobili tjelesne povrede, dok je na vozilima nastupila
materijalna šteta. Kritično mjesto nezgode predstavlja dionicu magistralnog
puta Podgorica – Virpazar, koji se prostire u obliku lijeve blage krivine,
gledano u smjeru kretanja vozila prema Virpazaru. Površina kolovoza u vrijeme
nastanka nezgode bila je mokra usled kiše, a bilo je oblačno vrijeme sa
maglom, pa je vidljivost bila smanjena. Fizički kontakt između tmv „Fiat
Scudo“ i pmv „VW Golf III“ ostvaren je na prostoru lijeve kolovozne trake
smjera kretanja vozila marke „Fiat Scudo“, a u trenutku kada se ovo vozilo
nalazilo na prostornoj distanci od lijeve ivice puta oko 2,40 metara, što
znači da je ovo vozilo zahvatalo prostor lijeve kolovozne trake oko 1,15
metara u smjeru kretanja. Teretno vozilo „Fiat Scudo“ voženo je brzinom od oko
55 km/h, neposredno u trenutku fizičkog kontakta sa pmv „VW Golf III“. Pmv „VW
Golf III“ voženo je brzinom od oko 57 km/h u trenutku fizičkog kontakta sa tmv
„Fiat Scudo“. Tmv „Volvo“ voženo je brzinom od oko 23 km/h u trenutku reakcije
vozača. Vozač tmv marke „Fiat Scudo“ započeo je proces izmicanja vozila na
lijevo u cilju preticanja u trenutku kada se vozilom nalazio na oko 35 metara
prije tačke fizičkog kontakta, te na osnovu te činjenice proizilazi da isti
nije adekvatno ocijenio vremensko – prostorne mogućnosti bezbjednog
preticanja, već je upao u tzv. „makaze“ između tmv „Volvo“ i pmv „VW Golf
III“, te je nužno moralo doći do fizičkog kontakta vozila. Potrebni put
preticanja vozača tmv „Fiat Scudo“ iznosio je 90 metara ili vremenski 5
sekundi. Zaustavni put tmv „Fiat Scudo“ iznosio je 35 metara dok je zaustavni
put pmv „VW Golf III“ iznosio 34 metra. Vještak dalji navodi da se iz prednjeg
da zaključiti da nije postojala mogućnosti izbjegavanja nezgode putem
zaustavljanja vozila. U konačnom vještak je dao zaključak da je do ove nezgode
došlo zbog propusta u vožnji vozača tmv „Fiat Scudo“ reg. oznake BR ...,
uslijed toga što isti prije započete radnje preticanja skupa tmv „Volvo“ reg.
oznake PG ... sa prikolicom reg. oznake PG ..., nije prethodno provjerio i
utvrdio da ovu radnju može bezbjedno obaviti bez opasnosti za druge učesnike u
saobraćaju, već je istu započeo u procesu mimoilaženja sa pmv „VW Golf III“
reg. oznake UL ..., kada se ovo vozilo nalazilo na kritičnoj prostornoj
udaljenosti uslijed čega je došlo do fizičkog kontakta. Osim toga vještak je u
svom zaključku naveo da se vozač pmv „VW Golf III“ u fazi mimoilaženja sa tmv
„Fiat Scudo“ morao kretati desnom stranom kolovoza na bezbjednoj distanci od
desne ivice puta do 0,50 metara, a isti se vozilom kretao na distanci oko 1
metar, što znači da nije održavao bezbjedno odstojanje od desne ivice puta, u
smjeru kretanja. Ovaj propust, navodi vještak, ne stoji u uzročnoj vezi sa
nastalom nezgodom, već predstavlja faktor doprinosa povećanju nastalih
posledica u ovoj nezgodi.
U nalazu i mišljenju vještaka medicinske struke dr. K. N. od 29.01.2013 godine
navedeno je da su oštećeni zadobili sljedeće povrede: I. S. je zadobila
nagnječenje glave u čeonom predjelu, I. N. je zadobio nagnječenje nosa i mldb.
I. A. je zadobio nagnječenje nosa sa prelomom nosnih kostiju i nagnječenje
glave sa mnogobrojnim oguljotinama kože u predjelu lica. Navedene povrede
predstavljaju u vrijeme nanošenja, lake tjelesne povrede i nastale su uslijed
udara oštećenih u tupo-tvrde predmete u unutrašnjosti motornog vozila u kojem
su se imenovani nalazili.
Iz izvoda iz KE za okrivljenog pribavljen od UP PJ Bar br. ... od 12.03.2013
godine utvrđeno je da K. D. do sada nije osuđivan.
Ocjenom izvedenih dokaza nesporno je utvrđeno da je okrivljeni izvršio
krivično djelo - ugrožavanje javnog saobraćaja iz čl. 339 st. 3 u vezi st. 1
Krivičnog zakonika koje mu je optužnim prijedlogom stavljeno na teret. Iz svih
provedenih dokaza nesporno je utvrđeno da se dana 12.12. 2011. godine oko
07:35h, na magistralnom putu Virpazar – Podgorica prema mjestu T. R., Opština
Bar, dogodila saobraćajna nezgoda u kojoj su učestvovali okrivljeni K. D.,
koji je upravljao teretnim motornim vozilom marke „Fiat Scudo“ reg. oznake BR
... iz pravca Podgorice prema Virpazaru, oštećeni I. N. sa svojom suprugom I.
S. i sinom mldb. I. A., koji je upravljao putničkim motornim vozilom marke „VW
Golf III“ reg. oznake UL ... iz pravca Virpazara prema Podgorici i J. G. koji
je upravljao skupom tmv „Volvo“ reg. oznake PG ..., sa prikolicom reg. oznake
PG ... iz pravca Podgorice prema Virpazaru. Nezgoda se dogodila na način što
je okrivljeni prilikom savlađivanja kritičnog poteza puta, svojim vozilom
započeo radnju preticanja skupa tmv „Volvo“ koje se kretalo ispred njega, te
je u ovoj fazi došlo do fizičkog kontakta prednjeg kraja vozila marke „VW Golf
III“ i prednje više bočne lijeve strane tmv marke „Fiat Scudo“, na prostoru
lijeve kolovozne trake, smjera kretanja tmv marke „Fiat Scudo“. U ovoj nezgodi
su I. N., kao i I. S. i mldb. I. A. kao saputnici u vozilu marke „Golf III“,
zadobili lake tjelesne povrede bliže opisane u izreci presude. Utvrđeno
činjenično stanje proizilazi iz odbrane okrivljenog u kojoj odbrani priznaje
izvršenje krivičnog djela koje mu je stavljeno na teret, i u kojoj je realno
opisao događaj onako kako se desio, a što je i potvrđeno drugim izvedenim
dokazima. Prije svega podudarnim iskazima oštećenih I. N. i I. S. koji su
jasno i uvjerljivo opisali predmetni događaj i koje je sud kao takve cijenio
pouzdanim, kao i iz nalaza i mišljenja vještaka saobraćajne struke, koji nalaz
sud prihvata u cjelosti kao jasan, objektivan i stručan. U prilog ovom
zaključku suda idu i ostali izvedeni materijalni dokazi, tj. uvid u skicu lica
mjesta i zapisnik o uviđaju nezgode. Kao neposredna posledica predmetne
nezgode je i nastupanje lakih tjelesnih povreda kod oštećenih I. N., kao i I.
S. i mldb. I. A., a što je utvrđeno iz nalaza i mišljenja vještaka medicinske
struke dr. K. N., koji sud u cjelosti prihvata kao jasan, stručan i
objektivan.
Prema tome, okrivljeni je prouzrokovao saobraćajnu nezgodu jer se nije
pridržavao odredbe čl. 22 st. 1 ZOBS-a na putevima (Sl. list CG 72/05 i 27/06)
kojom odredbom je propisano da vozač koji namjerava da na putu izvrši neku
radnju vozilom (uključivanje vozilom u saobraćaj, pomjeranje vozila udesno ili
ulijevo, mijenjanje saobraćajne trake, preticanje, obilaženje, zaustavljanje,
skretanje udesno ili ulijevo, polukružno okretanje, vožnja unazad,
prestrojavanje i sl.), smije da otpočne takvu radnju samo ako se prethodno
uvjerio da to može da učini bez opasnosti za druge učesnike u saobraćaju ili
imovinu, vodeći pri tom računa o položaju vozila, pravcu i brzini kretanja.
Okrivljeni je bio dužan da adekvatno provjeri saobraćajnu situaciju ispred
sebe, a shodno citiranoj odredbi ZOBS-a na putevima, što u konkretnom slučaju
nije uradio. Dakle, okrivljeni je bio dužan da se prethodno uvjeri da radnje
koje preduzima - preticanje, može preduzeti bez opasnosti po druge učesnike u
saobraćaju. Konkretnom prilikom, samom činjenicom da je preduzeo radnju
preticanja u fazi mimoilaženja sa vozilom iz suprotnog pravca, koje se
nalazilo na kritičnoj prostornoj udaljenosti, okrivljeni nije adekvatno
ocijenio vremensko - prostorne mogućnosti bezbjednog preticanja, pa je stoga
postupio suprotno ovoj svojoj obavezi, te je tako svojom radnjom ostvario
uzrok ove saobraćajne nezgode.
Sud je prihvatio nalaz i mišljenje vještaka saobraćajne struke i cijenio ga
jasnim, stručnim i baziranim na pravilima nauke i struke iz kojeg je, između
ostalog, utvrđeno, da je okrivljeni, upravljajući svojim vozilom, započeo
proces izmicanja vozila na lijevo, radi preticanja u trenutku kada se vozilom
nalazio na oko 35 metara prije tačke fizičkog kontakta, a potreban put
preticanja iznosio je 90 metara, to jasno ukazuje da se okrivljeni prethodno
nije uvjerio da radnju preticanja može učiniti bez opasnosti po druge učesnike
u saobraćaju, što predstavlja njegovu obavezu shodno čl. 22 st. 1 ZOBS-a na
putevima (Sl. list CG 72/05 i 27/06), te je takvo njegovo postupanje i
uzrokovalo ovu saobraćajnu nezgodu.
Okrivljeni je bio svjestan da uslijed svog načina vožnje može ugroziti
bezbjednost saobraćaja, odnosno ostvariti zabranjenu posledicu, ali je olako
držao da će je moći spriječiti ili da ona neće nastupiti, čime je postupao sa
svjesnim nehatom. U radnjama okrivljenog su se stekla sva objektivna i
subjektivna obilježja krivičnog djela ugrožavanje javnog saobraćaja iz čl. 339
st. 3 u vezi sa st. 1 Krivičnog zakonika, te ga je stoga sud oglasio krivim.
Odlučujući se za krivičnu sankciju prema okrivljenom, sud je cijenio sve
olakšavajuće i otežavajuće okolnosti iz čl. 42 Krivičnog zakonika. Od
olakšavajućih okolnosti sud je cijenio lične prilike okrivljenog odnosno
činjenicu da je u pitanju čovjek srednje životne dobi koji do sada nije
osuđivan, te da je okrivljeni priznao izvršenje ovog krivičnog djela i izrazio
iskreno kajanje zbog izvršenog krivičnog djela. Otežavajućih okolnosti na
strani okrivljenog nije bilo. Imajući u vidu kvalitet olakšavajućih okolnosti,
a u nedostatku otežavajućih, ocijenjeno je da prema okrivljenom nije potrebno
izricanje efektivne kazne zatvora, već sud smatra da će se izricanjem uslovne
osude u potpunosti postići svrha izricanja uslovne osude i na taj način
dovoljno uticati na okrivljenog da ubuduće ne vrši nova krivična djela.
Odluka o troškovima postupka zasniva se na odredbi čl. 226 i čl. 229 ZKP-a, pa
je okrivljeni dužan da plati ovom sudu troškove krivičnog postupka u iznosu od
438,50 €, a koji troškovi se odnose na ime troškova nalaza i mišljenja
vještaka mašinske struke u iznosu od 66,00 €, troškova nalaza i mišljenja
vještaka saobraćajne struke u iznosu od 99,00 €, troškova nalaza i mišljenja
vještaka medicinske struke u iznosu od 93,50 € i troškova prevoza dva
havarisana vozila u iznosu od 180,00 € kao i paušal u iznosu od 40,00 € koji
se odnosi na troškove za rad suda koji su određeni prema trajanju, složenosti
krivičnog postupka i imovinskim prilikama okrivljenog, što ukupno iznosi
478,50 €, u roku od 15 dana po pravosnažnosti presude pod prijetnjom prinudnog
izvršenja.
Na osnovu izloženog odlučeno je kao u izreci presude.
OSNOVNI SUD U BARU
Dana 25.07.2013 godine
ZAPISNIČAR, S U D I J A, Ana Stanišić Aleksandra Leković
PRAVNA POUKA: Protiv ove presude može se izjaviti žalba Višem sudu u Podgorici
a putem ovog suda u roku od 8 dana od dana prijema pismenog otpravka presude.