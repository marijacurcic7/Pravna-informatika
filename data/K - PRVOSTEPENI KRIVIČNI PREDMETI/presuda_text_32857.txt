K. br. 187/13
U IME CRNE GORE
OSNOVNI SUD U BARU, sudija Aleksandra Leković, sa zapisničarom Anom Stanišić,
u krivičnom predmetu okrivljenog M. A., zbog krivičnog djela nasilje u
porodici ili u porodičnoj zajednici iz čl. 220 st. 3 u vezi st. 2 i st. 1
Krivičnog zakonika, po optužnom predlogu Osnovnog državnog tužilaštva u Baru
Kt br. ... od 08.05.2013. godine, nakon održanog glavnog javnog pretresa u
prisustvu zastupnika optužbe Sanje Borozan, savjetnika kod Osnovnog državnog
tužilaštva i okrivljenog, dana 20.09.2013. godine, donio je i istog dana javno
objavio
P R ES U D U
Okrivljeni M. A., JMBG ..., od oca R. i majke Đ., rođene R., rođen ... godine
u B., stalno nastanjen u V., Opština B., državljanin Crne Gore, nezaposlen,
neoženjen, otac jednog djeteta, pismen, završio osnovnu školu, osuđivan
presudom K. br. 42/05 od 06.06.2007 godine Višeg suda u Podgorici, zbog
krivičnog djela iz čl. 143 u vezi čl. 20 KZ CG, na kaznu zatvora u trajanju od
2 (dvije) godine, presudom K. br. 487/06 od 23.04.2008 godine Osnovnog suda u
Baru, zbog krivičnog djela iz čl. 168 st. 1 KZ, na kaznu zatvora u trajanju od
30 (trideset) dana, presudom K. br. 825/08 od 28.01.2009. godine Višeg suda u
Podgorici, zbog krivičnog djela iz čl. 168 st. 1 KZ RCG i čl. 143 KZ RCG u
vezi čl. 20, na kaznu zatvora u trajanju od 1 (jedne) godine i 6 (šest)
mjeseci i presudom K. br. 291/07 od 30.09.2009. godine Osnovnog suda u Baru iz
čl. 152 st. 2 u vezi st. 1 KZ, na kaznu zatvora u trajanju od 3 (tri) mjeseca,
uslovno za 1 (jednu) godinu i 6 (šest) mjeseci,
Na osnovu člana 373 tč. 2 ZKP-a Crne Gore
O S L O B A Đ A S E O D O P T U Ž B E

Da je:

Dana 09.03.2013. godine, oko 23,50 časova, u vozilu kojim su se kretali iz
pravca V. prema B., svjestan svog djela i htio njegovo izvršenje, primjenom
grubog nasilja narušio tjelesni i duševni integritet člana svoje porodice,
svoje maloljetne kćerke M. A., na način što je galamio na maloljetnu A. koja
je tražila majku a zatim je istu otvorenom rukom udario u glavu - lice, kojom
prilikom joj je nanio lake tjelesne povrede u vidu – krvnog podliva kože u
desnom sljepoočnom - čeonom predjelu promjera 2x2 cm, krvni podliv kože u
predjelu ispod desnog oka, krvni podliv kože u predjelu lijeve bočne strane
korjena nosa i krvni podliv kože u predjelu ispod brade,
- čime bi izvršio krivično djelo - nasilje u porodici ili u porodičnoj
zajednici iz čl. 220 st. 3 u vezi st. 2 i st. 1 Krivičnog zakonika Crne Gore
- jer nije dokazano da je učinio djelo za koje je optužen.
Troškovi postupka padaju na budžetskih sredstava suda.
O b r a z l o ž e n j e
Optužnim predlogom Osnovnog državnog tužilaštva u Baru Kt. br. ... od
08.05.2013. godine okrivljenom je stavljeno na teret izvršenje krivičnog djela
- nasilje u porodici ili u porodičnoj zajednici iz čl. 220. st. 3. u vezi st.2
i st. 1 Krivičnog zakonika, na način opisan u izreci presude.
Okrivljeni je u svojoj odbrani u prethodnom postupku i na glavnom pretresu u
bitnom naveo da je dana 09.03.2013. godine bio u svojoj kući u V., kada mu je
bivša supruga poslala poruku u kojoj mu je saopštila da njegova kćerka A. želi
da dođe kod njega, te je iz tog razloga, iste večeri, otišao sa svojim mlađim
bratom M. Z. u S. B., gdje njegova bivša žena Lj. M. sa njihovom kćerkom
stanuje. U Bar je stigao oko 18:00 - 19:00 časova, uzeo kćerku A., zatim
otišao do Ulcinja gdje je uzeo sestru i njene dvije kćerke, nakon čega su svi
pošli za V.. Dolaskom u V., njegova ćerka je nakon 15 - 20 minuta počela da
plače i da traži majku. Pošto je njegova kćerka A. bila uznemirena i mnogo je
plakala, odlučio je da vrati kćerku svojoj bivšoj ženi Lj. M.. Kad je stigao
ispred kuće, sačekala ga je njegova bivša supruga koja je počela da viče i
prijetila je da će otići u policiju, da prijavi da je tukao dijete. Zatim je
kazao da je u tom trenutku iz kuće izašla njena komšinica G., koja je sve
vidjela i čula. Osim toga, naveo je da mu svaki put kada uzme dijete kod sebe,
njegova bivša žena napravi neku scenu ili ga prijavi u policiju ili ga
maltretira putem telefona. Želi da viđa svoje dijete, međutim, kako je kazao,
njegova supruga mu to dozvoljava samo povremeno, kad ona hoće. Kritične
prilike nijednom nije udario svoje dijete, već je ono samo plakalo i bilo
uznemireno iz razloga što je tražila majku, jer je naviklo da je stalno sa
njom. Okrivljeni je naveo da njegova kćerka A. nije imala nikakve povrede dok
je bila kod njega i dok je predao majci, tako da ne zna odakle su povrede kod
nje.
Sud je u dokaznom postupku izveo sledeće dokaze: saslušan je svjedok -zakonski
zastupnik mldb. M. A., njena majka Lj. M., saslušani su svjedoci C. G. i M.
Z., pročitan je nalaz i mišljenje vještaka medicinske struke dr. K. N. od
17.04.2013. godine, saslušan je vještak dr K. N., pročitan je izvod iz KE za
okrivljenog M. A. pribavljen od UP PJ Bar od 20.05.2013. godine.
Svjedok Lj. M., majka i zakonski zastupnik mldb. A. je u svom iskazu pred ODT-
om, dana 03.04.2013. godine, u bitnom je navela da je dvije godine živjela u
vanbračnoj zajednici sa M. A., sa kojim ima dvoipogodišnju kćerku A. . Istakla
je da ju je okrivljeni više puta maltretirao i tukao, prije nego što ih je
napustio kad je A. napunila tri mjeseca. Kritičnog dana, negdje oko 18:00
časova, M. A. je došao po A. i otišli su u V. . Nakon sat vremena, M. A. ju je
zvao i počeo da viče: "Ona neće više kod mene, vrišti, ne zanima me više, neće
više nikad kod mene, završili smo, ti si luda žena". Nakon toga krenuo je
prema B., a kada su došli ispred kuće, M. A. joj je predao kćerku, koja se,
kada ju je uzela u ruke, zacenula i vikala: "Mama mama, tata me tukao". A. je
vrištala i nije mogla da se smiri. U tom trenutku je izašla C. G., koju je
zamolila da uzme A., kako ona ne bi slušala njihovu svađu, što je C. G. i
učinila. Nakon toga M. A. je izletio iz auta i krenuo da je udari govoreći:
"Ako me budeš prijavila, neće te sastaviti nijedan Barski sud", a i njegov
brat je izletio iz auta i nasrnuo na nju upućujući joj niz psovki. Osim toga,
istakla je da je A. bila jako uznemirena i da nije mogla da zaspi do pet sati
ujutru. Primijetila je njena kćerka crvena u licu i da je imala modrice ispod
očiju i kod uva. Kada se A. sledeći dan probudila odvela je kod ljekara u
hitnu pomoć. Na glavnom pretresu, dana 02.07.2013. godine, kazala je da je M.
A. izuzetno dobar otac prema svojoj kćerki, da je uvijek uzimao A. i da nikad
nikakavih problema nije bilo. Međutim, navela je da je A. jako vezana za nju,
da se dešava da kad M. A. uzme kćerku, ona počne da plače, tako da je tada M.
A. vraćao njoj A.. Tog dana M. A. je došao oko 18:00 - 19:00 časova sa
namjerom da A. ostane da spava kod njega u V. . Negdje oko 23:30 časova, M. A.
je zvao i već je bio u putu prema B. i rekao joj da mala neće kod njega, da
plače i da je vraća kući. Dalje je navela da samo što su izašli iz auta, A.
joj je rekla: "Mama, tata me je udario, bio me". Iznervirana takvom izjavom
djeteta, odmah nakon što je M. A. otišao pošla je u SUP da ga prijavi, a
komšinicu C. G. je zamolila da pričuva A. . Navela je da, kada joj je M. A.
predao A., da je bila crvena po licu, da je imala neko crvenilo između očiju,
na čelu i ispod oka na jagodici. Međutim, navela je da A. kada zaplače,
pocrveni, sklona je čak i kad je neko samo malo za ruku uhvati da njoj ostane
trag na ruci, tako da misli da je to crvenilo na licu bilo od njenog plača. M.
A. nikada nije bio takav da udari A., zato ju je sve ovo iznenadilo. Takođe je
navela da A. zna često da izmišlja i da laže, čak je A. vodila i kod
psihologa, koji joj je rekao da djeca u periodu od dvije do pet godina često
znaju da izmišljaju. Čak je jednom prilikom kad je M. A. bio kod njih kući, A.
rekla M. A.: "Tata, mama me tukla" a ona je nije takla prstom. Prema tome,
sklona je da vjeruje da je A. lagala da ju je tata udario u autu. Takođe,
misli da je možda A. bio strah da ostane da spava kod oca i da je sve to
izmislila kako to veće ne bi ostala da spava kod M. A.. A. je samo jednom
ostala da prespava kod oca i to kad je bila manja i nikad više. Tačno je da je
kritične noći A. plakala, i da je M. A., kada je dovezao A., svašta rekla, a
da je moguće da je to za A. bio šok. A. je povela kod doktora negdje oko 11:30
- 12:00 ili 13:00 časova sjutradan, odnosno SUP ju je zvao i rekao da mora da
povede A. kod doktora. Navela je da je C. G. držala u rukama A. samo nekih pet
minuta, jer je poslije došla njena majka. Ne pridružuje se krivičnom gonjenju
i ne postavlja imovinskopravni zahtjev.
Svjedok C. G. je u svom iskazu na glavnom pretresu u bitnom navela da je u
večernjim časovima tog dana negdje oko 21:00 čas, zvala Lj. M., da joj pripazi
dijete, da bi ona pošla u policiju. Sve se dešavalo ispred kuće gdje su bili
prisutni Lj. M. i M. A. . Dalje je navela da je uzela dijete, da je A. bila
uplakana, stalno je govorila da ju je tata udario. A. je čuvala pola sata, dok
Lj. M. nije došla. Kazala je da A. nije umivala i da nije vidjela nikakve
povrede na njenom licu, samo zna da je A. plakala, vrištala i tražila majku.
Na kraju je navela da je A., kad ju je M. A. doveo, rekla Lj. M.: “Mama mama,
tata me udario”.
Svjedok M. Z., brat okrivljenog, je u svom iskazu na glavnom pretresu u bitnom
naveo da je kritičnog dana A. bila kod njih, ali da ne dolazi često. A. je tog
dana plakala i tražila majku, i tada mu je brat M. A. rekao da ide s njim i da
vozi, s obzirom da je A. mala. Krenuli su za B. autom, a A. je sa kćerkom,
koja je malo plakala a zatim zaspala, sjedio na prednjem sjedištu. Kad su
došli do kuće Lj. M., Lj. M. je počela da histeriše i viče. Na kraju je naveo
da A. ima dvije godine i da je van svake pameti da ju je A. udarao, da je nije
udarao ni u toku vožnje ni u kući.
U nalazu i mišljenju vještaka medicinske struke dr. K. N. od 17.04.2013.
godine, koji je vještak sačinio na osnovu raspoložive medicinske
dokumentacije, navedeno je da je M. A. zadobila sledeće tjelesne povrede:
krvni podliv kože u desnom sljepočno – čeonom predjelu promjera 2x2 cm, krvni
podliv kože u predjelu ispod desnog oka, krvni podliv kože u predjelu lijeve
bočne strane korijena nosa, krvni podliv kože u predjelu ispod brade. Navedene
povrede predstavljaju u vrijeme nanošenja, procijenjeno kako pojedinačno, tako
i u svom ukupnom djelovanju, laku tjelesnu povredu i nanešene su višekratnim
dejstvom tupine aktivno zamahnutog mehaničkog oruđa, u što bi spadalo:
spoljašnja strana otvorene šake, stisnuta pesnica i slično. U Izvještaju
ljekara Jedinice za HMP u Baru, JZU - Zavod za HMP Crne Gore - Podgorica, broj
protokola ... od 10.03.2013 godine u 01:23 časova, na ime M. A., osim gore
navedenih povreda, kostatovano je da dalji pregled M. A. „nije moguće uraditi
zbog uznemirenosti djeteta, pa majka ne želi dodatno da je traumatizuje. Majka
navodi da je prilikom pregleda pacijenta primijetila sledeće povrede: na
desnoj potkoljenici modrica trakastog oblika i na desnoj natkoljenici i na
lijevoj natkoljenici i potkoljenici 3-4 kružne modrice. Navedene povrede
takođe predstavljaju u vrijeme nanošenja, laku tjelesnu povredu i nanešene su
višekratnim dejstvom tupine aktivno zamahnutog mehaničkog oruđa, u što bi
spadalo: spoljašnja strana otvorene šake, stisnuta pesnica i slično.
Vještak dr. K. N. je u svom iskazu na glavnom pretresu u bitnom naveo da
ostaje u cjelosti pri svom nalazu i mišljenju od 17.04.2013. godine, s tim što
je izvršio izmjenu sata kad je M. A. pregledana. Naime, ona je pregledana u
vrijeme kad je najvjerovatnije Jedinica za HMP obavijestila MUP, tj. u 14:23
časova, tako da se u tom smislu mijenja tač. 1 nalaza i tač. 3 mišljenja.
Inače, u izvještaju ljekara Jedinice za HMP u Baru, svi navedeni krvni podlivi
koje je zadobila M. A. su opisani kao svježi, pogotovo opis boje krvnih
podliva, što znači da su nastali u roku od 24 časa prije nego što ih je ljekar
konstatovao. Na pitanje suda da li su sve povrede koje su konstatovane u
izvještaju ljekara nastale u istom trenutku, odnosno neposredno jedna za
drugom, odnosno da li su s obzirom na opis boja modrice iste starosti, vještak
je naveo da to što su dva krvna podliva opisana ljubičasto plave boje, a dva
blijedo ljubičaste boje, opet govori u prilog činjenice da su sva četiri krvna
podliva svježa i da su nastala unutar 24 časa prije nego što su konstatovana u
Jedinici za HMP u Baru. Činjenica da su dva bila blijeđa i bez plavičaste
nijanse sa dominantnom ljubičastom nijansom više govori u prilog intezitetu
sile kojom je A. udarana, kao i same lokalizacije tih krvnih podliva, a ne
može se sa potpunom sigurnošću utvrditi da li su svi krvni podlivi nastali u
jednom aktu, ali su svi sasvim sigurno nastali u roku od 24 časa prije nego
što su konstatovani u Jednici u HMP u Baru. Vještak je dalje naveo da su
crvenila kože uvijek prolaznog karaktera, a da kod mehaničke traume ne mogu
trajati duže od pola sata do sat, te s obzirom na raspon proteka vremena od
odigravanja predmetnog događaja do pregleda A., može se sa apsolutnom
sigurnošću konstatovati da se kod imenovane radi o krvnim podlivima kože.
Istakao je da krvni podlivi kože ne mogu nastati od zacjenjivanja i
drugotrajnog plača ili nečeg sličnog, a da A. povrede nije mogla zadobiti
uslijed pada i kontakta sa podlogom. U svakom slučaju svaki krvni podliv će se
vidjeti u roku od 5 minuta od trenutka kad je udarena. Na pitanje suda, da li
bi C. G. koja je čuvala dijete mogla da vidi krvne podlive kod A., vještak je
naveo da je C. G. morala da vidi podlive kod A. ukoliko su podlivi postojali
kad ju je ona pazila, jer podlivi nastaju u roku od 5 minuta od kada je zadata
povreda, s obzirom da su ti podlivi dobro vidljivi, pogotovo kad je u pitanju
dječija nježna koža.
Iz izvoda iz KE za okrivljenog M. A. od 20.05.2013. godine, koji je pribavljen
od UP PJ Bar, utvrđeno je da je imenovani osuđivan presudom K. br. 42/05 od
06.06.2007 godine Višeg suda u Podgorici, zbog krivičnog djela iz čl. 143 u
vezi čl. 20 KZ CG, na kaznu zatvora u trajanju od 2 (dvije) godine, presudom
K. br. 487/06 od 23.04.2008 godine Osnovnog suda u Baru, zbog krivičnog djela
iz čl. 168 st. 1 KZ, na kaznu zatvora u trajanju od 30 (trideset) dana,
presudom K. br. 825/08 od 28.01.2009. godine Višeg suda u Podgorici, zbog
krivičnog djela iz čl. 168 st. 1 KZ RCG i čl. 143 KZ RCG u vezi čl. 20, na
kaznu zatvora u trajanju od 1 (jedne) godine i 6 (šest) mjeseci i presudom K.
br. 291/07 od 30.09.2009. godine Osnovnog suda u Baru iz čl. 152 st. 2 u vezi
st. 1 KZ, na kaznu zatvora u trajanju od 3 (tri) mjeseca, uslovno za 1 (jednu)
godinu i 6 (šest) mjeseci.
Ocjenom izvedenih dokaza nijesu dokazani navodi optužbe da je okrivljeni
izvršio krivično djelo koje mu je stavljeno na teret, odnosno da je dana
09.03.2013. godine, oko 23:50 časova, u vozilu u kom se kretao iz pravca V.
prema B., primjenom grubog nasilja narušio tjelesni i duševni integritet svoje
maloljetne kćerke A. , na način što je galamio na maloljetnu A., a zatim je
otvorenom rukom udario u glavu - lice, kojom prilikom joj je nanio lake
tjelesne povrede bliže opisane u izreci presude. Naime, tokom postupka je
nesporno utvrđeno da je M. A. oko 18:00 - 19:00 časova došao kod Lj. M., kako
bi uzeo svoje maloljetno dijete, M. A., a da je ubrzo nakon što su stigli u
V., A. počela da plače i da traži majku, tako da je okrivljeni krenuo sa
bratom i kćerkom natrag za B.. Dok je bio u putu pozvao je Lj. M. i saopštio
joj da dolazi da joj vrati kćerku jer je bila uznemirena i sve vrijeme plakala
i tražila majku, i kada su došli on joj je predao A. . Okrivljeni negira
izvršenje ovog krivičnog djela, ističući da kritične prilike nijednom nije
udario svoje dijete, i da je bez povreda predao njenoj majci. U prilog ovakvom
kazivanju okrivljenog, govore, prije svega, iskazi svjedoka M. Z., koji je
rekao da njegov brat A. nije udario A. nijednom, kako u kući tako i u toku
vožnje, i C. G., koja je na pitanje suda decidno kazala da za vrijeme dok je
čuvala A. i to nekih pola sata, a nakon što je optuženi doveo u B., nije
vidjela da mldb. A. ima povrede. Dovodeći u vezu iskaz svjedoka C. G. sa
iskazom vještaka medicinske struke dr K. N., koji je, opet na pitanje suda,
jasno i precizno istakao da je C. G. morala da vidi krvne podlive kod mldb.
A., ukoliko su oni postojali za vrijeme dok ju je čuvala, jer krvni podlivi
nastaju u roku od 5 minuta od kada je nanesena povreda i dobro su vidljivi,
naročito kad je u pitanju, kao u ovom slučaju, nježna dječija koža, nameće se
logičan zaključak - Da je okrivljeni zaista udario svoju mldb. kćerku, kako se
to navodi u optužnom aktu, navedene povrede, tj. krvni podlivi bi nastali u
roku od 5 minuta od kada je povreda nanesena, i C. G. bi morala vidjeti
navedene podlive za vrijeme dok je pazila A. .
Sud je sa posebnom pažnjom cijenio iskaz zakonskog zastupnika mldb. M. A.,
njene majke, Lj. M.. Njen iskaz je kontradiktoran, pa se kao takav za sud
javlja kao nepouzdan. U prethodnom postupku je bila decidna da je A., pored
crvenila, imala i modrice ispod očiju i kod uva da bi na glavnom pretresu
navela da je A. bila crvena po licu, da je imala crvenilo između očiju na čelu
i ispod oka na jagodici, obrazlažući to time da je A. sklona da pocrveni kad
se zaplače ili je neko samo uhvati za ruku. Za sud je nelogično da Lj. M.,
nije odmah zatražila medicinsku pomoć za svoje dijete, nego je čekala do
idućeg popodneva da to uradi. Takođe, na glavnom pretresu je akcentovala
brižan roditeljski odnos koji okrivljeni ima prema svojoj kćerki, ističući da
je on izuzetno dobar otac A., i da je nikad nije udario.
Tokom postupka je neporno utvrđeno da je maloljetna M. A. zadobila povrede
bliže opisane u izreci presude, a što proizilazi iz nalaza i mišljenja
vještaka medicinske struke dr. K. N.. Međutim, tokom postupka nije dokazano da
je upravo okrivljeni nanio navedene povrede svojoj mldb. kćerki A.. Pri
činjenici da okrivljeni u cjelosti negira izvršenje krivičnog djela koje mu je
stavljeno na teret, zatim uzimajući u obzir iskaze svjedoka M. Z., koji tvrdi
da okrivljeni nijednom nije udario A., i C. G., koja je bila decidna da
nikakve povrede nije vidjela na mldb. A. koju je čuvala nekih pola sata, i to
odmah pošto ju je okrivljeni dovezao u B., te pri činjenici da je Lj. M.
oštećenu A. povela u hitnu službu tek nakon više od dvanaest sati od trenutka
kada joj je A. vraćena, sud smatra da nije dokazano da je okrivljeni izvršio
krivično djelo koje mu je optužnim predlogom stavljeno na teret, pa ga je sud
i oslobodio od optužbe.
Odluka o troškovima krivičnog postupka zasniva se na odredbi čl. 230 st.1
ZKP-a, pa je tako odlučeno da troškovi krivičnog postupka padaju na teret
budžetskih sredstva suda.
Na osnovu izloženog odlučeno je kao u izreci presude.
OSNOVNI SUD U BARU
Dana 20.09.2013. godine
ZAPISNIČAR,  S U D I J A,  Ana Stanišić Aleksandra Leković
PRAVNA POUKA: Protiv ove presude može se izjaviti žalba Višem sudu u Podgorici
a putem ovog suda u roku od 8 dana od dana prijema pismenog otpravka presude.
DNA:
1 x u spise,
1 x okrivljenom,
1 x ODT-u,
1 x zak. zastupniku oštećene.