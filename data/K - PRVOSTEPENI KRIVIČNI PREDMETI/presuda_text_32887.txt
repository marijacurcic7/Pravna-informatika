K. broj 200/13
U IME CRNE GORE
OSNOVNI SUD U BARU, sudija Aleksandra Leković, sa zapisničarom Anom Stanišić,
u krivičnom predmetu okrivljenog V. B., zbog krivičnog djela – samovlašće iz
čl. 384 st. 1 Krivičnog zakonika, po optužnom predlogu ODT u Baru Kt. br. ...
od 13.05.2013. godine, nakon održanog glavnog javnog pretesa u prisustvu
zastupnika optužbe savjetnika kod ODT-a u Baru Predraga Đikanovića i
okrivljenog, dana 17.07.2013. godine donio je i istog dana javno objavio
P R E S U D U
Okrivljeni V. B., JMBG ..., od oca Lj. i majke Z., rođene P., rođen ... godine
u M., gdje je i stalno nastanjen u ul. D. T. b.b., državaljanin Crne Gore,
oženjen, otac troje djece, srednjeg imovnog stanja. neosuđivan.
K r i v j e :
Što je,
Neutvrđenog dana u prvoj polovini 2013. godine u B., u svojoj porodičnoj kući
koja se nalazi u S. - M. I b.b, protivno odredbi člana 141 st. 1 Zakona o
energetici ("Službeni list Crne Gore" 28/10), svjestan svog djela čije
izvršenje je htio iako je znao da je njegovo djelo zabranjeno, samovlasno
pribavio pravo za koje je smatrao da mu pripada, na načn što je navedenu
porodičnu kuću priključio na elektrodistributivnu mrežu bez prethodno
pribavljene saglasnosti za priključenje operatora distributivnog sistema
Elektroprivrede Crne Gore AD Nikšić, Elektrodistribucije - Bar
- čime je učinio krivično djelo - samovlašće iz čl. 384 st. 1 Krivičnog
zakonika.
Pa mu sud primjenom čl. 4, 32, 36, 42, 52, 53 i 54 Krivičnog zakonika i čl.
369, 370 i 374 Zakonika o krivičnom postupku, i z r i č e
USLOVNU OSUDU
Kojom mu utvrđuje kaznu zatvora u trajanju od 30 (trideset) dana i istovremeno
određuje da se kazna neće izvršiti ukoliko okrivljeni u roku od 1 (jedne)
godine, od dana pravosnažnosti, ne učini novo krivično djelo.
Okrivljeni je dužan da plati troškove krivičnog postupka u iznosu od 30,00 € u
roku od 15 dana od dana pravosnažnosti, pod prijetnjom izvršenja.
O b r a z l o ž e n j e
Optužnim predlogom ODT u Baru Kt. br. ... od 13.05.2013.godine, okrivljenom je
stavljeno na teret da je izvršio krivično djelo - samovlašće iz čl. 384 st. 1
Krivičnog zakonika.
Okrivljeni je u svojoj odbrani pred ODT u Baru i na glavnom pretresu u bitnom
naveo da je stambeni objekat, površine 300m2, koji je njegovo vlasništvo,
sagradio 2005. godine. Struja u tom objektu se mjerila preko jednog brojila
koje se nalazilo u prizemlju. Početkom aprila ove godine odlučio je da ugradi
još jedno brojilo jer njegov objekat ima četiri sprata. Angažovao je
električara, kupio brojilo i na taj način priključio struju na dva sprata
njegovog stambenog objekta. Kako navodi, znao je da je ovo što je uradio
neovlašćeno, odnosno da je neovlašćeno priključio ovo brojilo i električnu
energiju, međutim bio je dobio informaciju da je ED pokrenula neku akciju da
se legalizuju nelegalni potrošači, te je mislio da će se to u procesu
legalizacije sve riješiti.
U dokaznom postupku sud je proveo sledeće dokaze: saslušan je svjedok M. S. na
zapisniku sa glavnog pretresa od 17.07.2013.godine, pročitan je zapisnik o
kontroli mjernog mjesta br. ... od 18.04.2013.godine i izvod iz KE za
okrivljenog pribavljen od CB Bijelo Polje - OB Mojkovac br. ... od
02.07.2013.godine.
Svjedok M. S., radnik E. B., je u svom iskazu u bitnom naveo da je bio u
kontroli mjernog mjesta kod ovdje okrivljenog jer su dobili nalog od šefa da
isključe objekat V. B., a okrivljeni se prethodno sam prijavio da je nelegalni
potrošač kako bi se kasnije legalizovao. On i kolega P. su pošli na lice
mjesta i tu su konstatovali da se V. B. ne nalazi u bazi podataka ED i tada su
ga isključilii sa elektro mreže. V. B. je bio nelegalno priključen jer nije
imao dozvolu za priključenje.
U zapisniku o kontroli mjernog mjesta br. ... od 18.04.2013. godine navedeni
su podaci o mjernoj garnituri i stanju mjernog mjesta, te je navedeno da se
potrošač V. B. ne nalazi u bazi podataka podataka ED Bar, te da je potrošač
isključen i plombiran.
Iz izvoda iz kaznene evidencije na ime okrivljenog pribavljen od CB Bijelo
Polje OB Mojkovac br. ... od 02.07.2013. godine utvrdjuje se da okrivljeni do
sada nije osuđivan.
Ocjenom izvedenih dokaza utvrđeno je da je okrivljeni izvršio krivično djelo
koje mu je stavljeno na teret, na način predstavljen u izreci presude.
Okrivljeni je u cjelosti priznao izvršenje krivično djela ne sporeći da je
svoj stambeni objekat samovlasno priključio na elektromrežu. Dalje je naveo da
je znao da se neovlašćeno priključio na elektro mrežu, ali je smatrao da će se
sve to riješiti u postupku legalizacije nelegalnih potrošača. I drugim
dokazima izvedenim na glavnom pretresu nesporno je utvrdjeno da je okrivljeni
izvršio krivično djelo koje mu se stavlja na teret. Naime, iz zapisnika o
kontroli mjernog mjesta utvrđuje se da se imenovani ne nalazi u bazi podataka
ED, a to isto proizilazi i iz iskaza svjedoka M. S. koji je bio decidan da je
okrivljeni bio nelegalno priključen i da nije imao dozvolu za priključenje. U
konkretnom slučaju okrivljeni je postupao suprotno čl.141 st.1 Zakona o
energetici kojim je propisano da priključenje objekta na prenosni ili
distributivni sistem električne energije ili gasa vrši se na osnovu
saglasnosti za priključenje koju izdaje operator prenosnog ili distributivnog
sistema. Okrivljeni je ovo djelo izvršio sa umišljajem, odnosno bio je
svjestan svog djela i htio je njegovo izvršenje.
Odlučujući se za krivičnu sankciju prema okrivljenom sud je cijenio sve
olakšavajuće i otežavajuće okolnosti iz čl. 42 Krivičnog zakonika CG. Od
olakšavajućih okolnosti cijenjene su, njegove lične i porodične prilike, da je
porodičan čovjek, otac troje djece, te da do sada nije osuđiovan. Otežavajućih
okolnosti na strani okrivljenog nije bilo. Imajući u vidu kvalitet
olakšavajućih, a u nedostatku otežavajućih, sud je okrivljenom izrekao uslovnu
osudu kojom je utvrdio kaznu zatvora u trajanju od trideset dana i istovremeno
odredio da se kazna neće izvršiti ukoliko isti u roku od jedne godine ne
izvrši novo krivično djelo. Sud je ocijenio da prema okrivljenom nije potrebno
izricanje efektivne kazne zatvora, te da će se izricanjem uslovne osude prema
okrivljenom u potpunosti postići svrha uslovne osude i na taj način dovoljno
uticati na okrivljenog da u buduće ne vrši krivična djela.
Okrivljeni je dužan da naknadi troškove krivičnog postupka u iznosu od 30
eura, a koji troškovi su određeni prema složenosti i trajanju krivičnog
postupka i imovnom stanju okrivljenog.
Na osnovu izloženog odlučeno je kao u izreci rješenja.
OSNOVNI SUD U BARU
Dana 17.07.2013. godine
ZAPISNIČAR, S U D I J A
Ana Stanišić Aleksandra Leković
PRAVNA POUKA: Protiv ove presude može se izjaviti žalba Višem sudu u Podgorici
u roku od 8 dana od dana prijema pismenog otpravka. Žalba se predaje ovom sudu
u dva primjerka.
DNA:
1x spisi
1x ODT
1x okrivljeni
1x oštećenom nakon pravosnažnosti