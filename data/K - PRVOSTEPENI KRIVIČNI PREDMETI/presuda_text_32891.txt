K. br. 324/13
U IME CRNE GORE
OSNOVNI SUD U BARU, sudija Aleksandra Leković, sa zapisničarom Anom Stanišić,
u krivičnom predmetu okrivljenog B. S., zbog krivičnog djela – neovlašćeno
organizovanje igara na sreću iz čl. 407 st. 1 Krivičnog zakonika Crne Gore, po
optužnom predlogu ODT u Baru Kt. br. ... od 18.07.2013. godine, nakon održanog
glavnog javnog pretresa u prisustvu zastupnika optužbe, savjetnika kod ODT-a
Predraga Đikanovića i okrivljenog, dana 27.09.2013. godine, donio je i istog
dana javno objavio
P R E S U D U
Okrivljeni B. S., JMBG ..., od oca K. i majke F., rođene Š., rođen ... godine
u B. P., sa prebivalištem u B. – B.i bb, državljanin Crne Gore, oženjen, otac
petoro djece, pismen, sa završenom srednjom školom, ugostitelj, srednjeg
imovnog stanja, osuđivan presudom Osnovnog suda u Bijelom Polju K. br. 270/95
od 28.09.2000. godine, zbog krivičnog djela iz čl. 177 st. 1 u vezi čl. 172
KZ-a (teško djelo protiv bezbjednosti javnog saobraćaja) na zatvor u trajanju
od 6 (šest) mjeseci uslovno na 2 (dvije) godine i presudom K. br. 279/99 od
13.11.2000. godine, zbog krivičnog djela iz čl. 37 st. 2 KZRCG (laka tjelesna
povreda) na zatvor u trajanju od 30 (trideset) dana uslovno na jednu godinu;

K r i v j e :

Što je,
Dana 28.05.2013. godine u B., svjestan svog djela čije je izvršenje htio i
znajući da je njegovo djelo zabranjeno, bez odobrenja nadležnog organa,
priređivao igre na sreću na način što je, u magacinskom prostoru svog
ugostiteljskog objektu „B.“, stavio na raspolaganje za igru pet automat
aparata marke "Shark", a da shodno čl. 12 Zakona o igrama na sreću nije
posjedovao ugovor o koncesiji za priređivanje posebnih igara na sreću na
automatima od strane nadležnog organa – Uprave za igre na sreću,
- čime je izvršio krivično djelo – neovlašćeno organizovanje igara na sreću
iz čl. 407 st. 1 Krivičnog zakonika,
Pa ga sud primjenom čl. 4, 32, 39 i 42 Krivičnog zakonika i čl. 369, 370 i 374
Zakonika o krivičnom postupku



O S U Đ U J E


Na novčanu kaznu u iznosu od 1.200,00 €, koju kaznu je dužan da plati u roku od tri mjeseca od dana pravosnažnosti presude.

Ukoliko okrivljeni ne plati novčanu kaznu ista će se izvršiti tako što će se
za svakih započetih 25 (dvadesetpet) eura kazne odrediti jedan dan zatvora.
Na način iz prethodnog stava postupiće se i u pogledu djelimične naplate
kazne.
Prema okrivljenom se na osnovu čl. 75 st. 1 Krivičnog zakonika CG i čl. 407
st. 4 Krivičnog zakonika izriče


MJERA BEZBJEDNOSTI


Oduzimanja pet elektronskih aparata za igre na sreću marke "Shark". 


Okrivljeni je dužan da plati troškove krivičnog postupka na ime paušala u
iznosu od 30,00 €, u roku od 15 dana od dana pravosnažnosti, pod prijetnjom
izvršenja.

O b r a z l o ž e nj e

Optužnim predlogom Osnovnog državnog tužilaštva u Baru, Kt. br. ... od
18.06.2013. godine, okrivljenom je stavljeno na teret izvršenje krivičnog
neovlašćeno organizovanje igara na sreću iz čl. 407 st. 1 KZ.
Okrivljeni je u svojoj odbrani pred ODT-om, dana 12.07.2013. godine, u bitnom
naveo da je vlasnik ugostiteljskog objekta - kafe bara - „B.“, koji se nalazi
na a. s., u naselju B. u B.. Dana 28.05.2013. godine, s obzirom da nije bio u
svom lokalu, pozvao ga je D. M., konobar u njegovom objektu i saopštio mu da
su u lokal došla dva inspektora koja vrše kontrolu da li u tom objektu ima
automata za igre na sreću. Nakon toga, otišao je u lokal i zatekao pomenute
inspektore, koji su mu saopštili da su tom prilikom u njegovom magacinu
pronašli osam automata za igre na sreću. Pojasnio je da se taj magacin nalazi
u njegovom ugostiteljskom objektu, a da su navedeni automati bili pokvareni i
da ih nije koristio. Prilikom kontrole, inspektori su sačinili zapisnik o
izvršenoj inspekcijskoj kontroli koji je on potpisao. Osim toga, naveo je da
se pred Osnovnim sudom u Baru protiv njega vodi još jedan postupak, takođe
zbog prijave za neovlašćeno organizovanje igara na sreću i da su mu prilikom
te kontrole inspektori oduzeli osam ispravnih automata za igre na sreću, koje
je držao u lokalu i na njima priređivao igre na sreću, iako nije posjedovao
odobrenje Uprave za igre na sreću, a da mu ovih osam što su neispravni, koje
je držao u magacinu, nijesu oduzeti tom prilikom. Na glavnom pretresu dana
27.09.2013. godine, pored toga dodao je da su navedeni aparati bili u
magacinskom prostoru, koji se nalazi u sklopu njegovog ugostiteljskog objekta,
odnosno kafane, a da je taj magacin jedna potpuno odvojena prostorija od
kafane odnosno prostorije u kojoj goste služe pićem, a u navedeni magacin se
može ući iz kafane, ali prvo se mora ući u šank, a potom iz šanka u magacinski
prostor. Pored toga, pomenuti magacinski prostor ima svoja zasebna vrata na
koja se može ući s vana, a ta vrata su bila zaključana. U tom magacinu je bilo
možda nekih 5,6 ili 7 aparata, koji nijesu radili, ali su neki bili uključeni
u struju i svijetljeli su. U aparatima nije bilo novca, nije bilo igrača, nije
bilo ničega. Na pitanje suda da objasni razlikovanje u smislu da je u svom
iskazu pred ODT-om kazao da je svih osam aparata bilo pokvareno, a na glavnom
pretresu je kazao da su neki od aparata svijetljeli, naveo je da predmetni
aparati nijesu bili pokvareni, već da nijesu bili u funkciji, tako da na njima
niko nije igrao, niti su korišćeni. Kazao je da nema dozvolu, odnosno
odobrenje da priređuje igre na sreću, a da su svi predmetni aparati bili
otključani i inspektori su mogli da izvrše kontrolu nad njima, odnosno da
utvrde da li je na njima igrano ili ne. Naveo je da je i ranije organizovao i
priređivao igre na sreću, te da zna da je za organizovanje igara na sreću
potrebno odobrenje. Na pitanje suda, pojasnio je da su ispred tih pet aparata
bile viseće stolice, a da je riječ o stolicama koje izbacaju i ubacaju.
U dokaznom postupku sud je proveo sledeće dokaze: saslušani su svjedoci G. Z.
i V. D., pročitan je zapisnik od izvršenoj inspekcijskoj kontroli Uprave za
igre na sreću br. ... od 28.05.2013. godine kao i izvod iz KE za okrivljenog,
pribavljen od UP CB Bijelo Polje br. ... od 01.08.2013. godine.
Svjedok G. Z., inspektor Uprave za igre na sreću, je u svom iskazu na glavnom
pretresu, dana 27.09.2013. godine, u bitnom naveo da je dana 28.05.2013.
godine, sa svojim kolegom, V. D., pošao u ugostiteljski objekat „B.“,
vlasništvo B. S., koji se nalazi u okviru a. s. u B.. U posebnoj prostoriji
navedenog objekta, iza šanka, zatekli su osam automata za igre na sreću, od
kojih su pet automati marke „Shark“, koji su bili uključeni u struju i bili su
numerisani brojevima od 1 do 5, a ti brojevi nijesu službene oznake, već su
bili napisani na običnom papiru i zalijepljeni na automatima, dakle, u pitanju
su bile interne oznake. Naveo je da je u saznanju od drugih koncesionara da
oni tako numerišu aparate svojim internim oznakama, jer igrači traže da
igraju, recimo na aparatu br. 3. Ostala tri automata, od kojih su dva marke
„Jumper“ i jedan marke „Multigames“, nijesu bila uključena u struju, a D. M.,
radnik u tom lokalu, im je rekao da su ta tri automata pokvarena. Predmetnog
dana, kada su vršili kontrolu, nijesu zatekli nikoga da igra na aparatima.
Osim toga, naveo je da nijesu mogli da izvrše kontrolu automata, odnosno da
otključaju tih pet aparata da bi provjerili da li ima novca unutra, a što se
provjerava na način što se posebnim ključem otvori aparat za igru, a zatim se
uzme kutija koja se nalazi unutar aparata i broji se novac, jer im je D. M.
rekao da nema ključeva od aparata, već da se oni nalaze kod vlasnika aparata.
Zatim su napravili zapisnik i negdje na kraju pisanja zapisnika došao je B.
S., koji im je rekao da ne zna gdje su ključevi, tako da nijesu ni tada mogli
da izvrše provjeru aparata. Nakon mjesec dana, otišli su ponovo u kontrolu kod
B. S. i u tom magacinu tada nije bilo nijednog aparata. Predmetni magacin se
nalazi iza paravana šanka, a u njega se može ući kako iz unutrašnjosti
objekta, tako i spolja. U pitanju je mali prostor, a aparati su bili poređeni
uz zid prema šanku. Istakao je da okrivljeni nije imao ugovor o koncesiji,
koji se sklapa sa Upravom za igre na sreću, a koji ugovor može da potpiše samo
pravno lice, pod zakonom propisanim uslovima, ali ne i okrivljeni, s obzirom
da je objekat „B.“ samostalna ugostiteljska radnja, a ne pravno lice. Naveo je
da se u tom prostoru moglo igrati na tim aparatima, a ispred aparata su bile
stolice. Na kraju je naveo da mu je poznato da su ranije u tom objektu
priređivane i organizovane igre na sreću.
Svjedok V. D., inspektor u Upravi za igre na sreću, u svom iskazu na glavnom
pretresu, dana 27.09.2013. godine, u bitnom je naveo da je dana 28.05.2013.
godine, sa svojim kolegom, G. Z., vršio kontrolu u ugostiteljskom objektu
„B.“. Ušli su u magacin, u kojem je sa desne strane bilo piće, gajbe i slično,
a sa lijeve strane nalazili su se aparati poređani uz zid, i to pet aparata
marke „Shark“, numerisani brojevima od 1 do 5, uključeni u struju i spremni za
igru. Sa druge strane su bila tri aparata koja nijesu bila uključena u struju,
a po izjavi konobara D. M., ta tri aparata su bila neispravna. Nijesu zatekli
nikoga da igra na aparatima, a D. M. im je kazao da se ključevi od aparata
nalaze kod pravog vlasnika aparata, koji povremeno provjerava da li je bilo
prometa, tako da nijesu mogli da utvrde da li je na aparatima igrano, a to se
radi na način da se aparat otvori ključem i ako je igrano na njemu, bilo bi
novca u jednoj ladici unutar aparata. Nakon izvjesnog vremena, ponovo su
otišli u kontrolu kod B. S. i utvrdili su da je uklonio sve aparate. Naveo je
da B. S. nema ugovor o koncesiji, niti dozvolu i prosto ne ispunjava uslove,
jer je preduzetnik, a ne pravno lice, a ni objekat ne zadovoljava uslove da bi
mogao da dobije dozvolu. Kod okrivljenog su i ranije bile organizovane igre na
sreću, a tada su se aparati tada nalazili u kafani, odnosno dijelu koji je
predviđen za goste. Na pitanje suda, pojasnio je da su se ispred aparata
nalazile stolice, ali nije obratio pažnju da li su prave stolice za igranje
ili kafanske, a koliko se mogao sjetiti, te stolice su bile poređane ispred
aparata, kako bi se moglo sjedjeti i odvijati igra.
U zapisniku od izvršenoj inspekcijskoj kontroli Uprave za igre na sreću br.
... od 28.05.2013. godine, konstatovano je da je dana 28.05.2013. godine, u
10:00 časova, izvršen inspekcijski nadzor kod preduzetnika B. S., u kafe baru
„B.“, koji je lociran na autobuskoj stanici, kojom prilikom su u tom poslovnom
objektu zatečeni osam aparata za igre na sreći, od kojih su pet marke „Shark“,
koji su bili numerisani brojevima od 1 do 5 i priključeni na električnu mrežu
i spremni za igru, kao i dva marke „Jumper“ i jedan marke „Multigames“, koji
su bili neispravni prema izjavi prisutnog konobara D. M. . U momentu kontrole
nije zatečeno nijedno lice da igra na automatima, a konobar D. M. im je na
njihovo pitanje, kazao da nije bilo uplata, a da se ključevi od automata
nalaze kod vlasnika aparata, kome on ne zna ime, tako da inspektori nijesu
mogli da provjere da li ima novca u aparatima. Prisutnom vlasniku izrečena je
mjera privremene zabrane priređivanja igara na sreću na aparatima, koja nije
sprovedena zbog toga što se u objektu obavlja ugostiteljska djelatnost. B. S.
je potpisao zapisnik, na čiju sadržinu nije imao primjedbi.
Iz izvoda iz KE za okrivljenog, koji je pribavljen od UP CB Bijelo Polje br.
... od 01.08.2013. godine, proizilazi da je B. S. osuđivan presudom Osnovnog
suda u Bijelom Polju K. br. 270/95 od 28.09.2000. godine, zbog krivičnog djela
iz čl. 177 st. 1 u vezi čl. 172 KZ-a ( teška djela protiv bezbjednosti javnog
saobraćaja) na zatvor u trajanju od 6 (šest) mjeseci uslovno na 2 (dvije)
godine i presudom K. br. 279/99 od 13.11.2000. godine, zbog krivičnog djela iz
čl. 37 st. 2 KZRCG (laka tjelesna povreda) na zatvor u trajanju od 30
(trideset) dana uslovno na jednu godinu.
Ocjenom izvedenih dokaza nesporno je utvrđeno da je okrivljeni učinio krivično
djelo bliže opisano u izreci presude, odnosno da je dana 28.05.2013. godine u
B., priređivao igre na sreću na način što je, u magacinskom prostoru svog
ugostiteljskog objektu „B.“, stavio na raspolaganje za igru pet automat
aparata marke "Shark", a da shodno čl. 12 Zakona o igrama na sreću nije
posjedovao ugovor o koncesiji za priređivanje posebnih igara na sreću na
automatima od strane nadležnog organa – Uprave za igre na sreću. Ovako
utvrđeno činjenično stanje proizilazi prije svega iz iskaza svjedoka G. Z. i
V. D., koji su na detaljan, sveobuhvatan i potpuno identičan i saglasan način
u pogledu odlučnih činjenica, opisali predmetni događaj. Dakle, iz njihovih
iskaza, kojima je sud poklonio punu vjeru, proizilazi da su prilikom kontrole
objekta „B.“, pronašli osam automata za priređivanje igara na sreću, od kojih
je pet bilo marke „Shark“ koji su bili uključeni i numerisani posebnim
oznakama od 1 do 5, a ispred njih su bile stolice, što sve upućuje na
zaključak da su bili spremni za igru. Ovi iskazi su potvrđeni i zapisnikom o
izvršenoj inspekcijskoj kontroli, na koji okrivljeni nije imao primjedbi i
uredno ga je potpisao. Sud je cijenio i odbranu okrivljenog u dijelu gdje je
kazao da navedeni aparati nijesu bili u funkciji, niti su korišćeni i da u
njima nije bilo novca, te da stoga na njima nije priređivao igre na sreću. Sud
je mišljenja da je ovakva odbrana sračunata na izbjegavanje krivice. Naime, ti
aparati su bili uključeni u struju i numerisani posebnim internim oznakama od
1 do 5, a ispred njih su se, i po kazivanju okrivljenog, nalazile viseće
stolice, što upućuje na zaključak da su bili spremni za igru i da se na njima
mogla odvijati igra, bez obzira što inspektori nijesu u trenutku kontrole
nikoga zatekli da igra na aparatima i što nijesu imali mogućnosti da utvrde da
li je u tim aparatima bilo novca. U prilog tome da su ovi aparati bili
postavljeni i stavljeni na raspolaganje upravo da bi se igralo na njima,
proizilazi i iz dijela iskaza svjedoka V. D. koji je naveo da mu je konobar D.
M., prilikom vršenja inspekcijske kontrole rekao da se ključevi od aparata
nalaze kod pravog vlasnika aparata, koji povremeno provjerava da li je bilo
prometa, što nesporno znači da se na tim aparatima igra. Konkretnom prilikom,
okrivljeni je neovlašćeno organizovao igre na sreću, jer je postupao suprotno
čl. 12 Zakona o igrama na sreću, gdje je navedeno da koncesiju za priređivanje
igara na sreću u automat klubovima, za priređivanje kladioničarskih igara i
tombola zatvorenog tipa dodjeljuje nadležni organ, dok je stavom dva ovog
člana propisano da se koncesija dodjeljuje ugovorom o koncesiji na osnovu
zahtjeva koji se podnosi nadležnom organu za period od tri godine. Nesporno je
utvrđeno da okrivljeni nije posjedovao Ugovor o koncesiji, pri tome znajući da
je za organizovanje igara na sreću potrebno odobrenje od strane nadležnog
organa. Naime, sam okrivljeni je kazao da nema dozvolu za priređivanje igara
na sreću, a da zna da je za organizovanje igara na sreću potrebno odobrenje.
Konkretnom prilikom okrivljeni je postupao sa umišljajem, dakle, znao je da
neovlašćeno, tj. bez odobrenja nadležnog organa, organizuje igre na sreću,
odnosno bio je svjestan svog djela i htio je njegovo izvršenje. Utvrđeno je da
su se u radnjama okrivljenog stekli svi bitni elementi bića krivičnog djela -
neovlašćeno organizovanje igara na sreću iz čl. 407 st. 1 Krivičnog zakonika,
pa ga je sud i oglasio krivim.
Sud je, u skladu sa utvđenim činjeničnim stanjem, precizirao dispozitiv
optužnice na način što je u izreci presude naveo da je okrivljeni priređivao
igre na sreću i to tako što je u magacinskom prostoru svog ugostiteljskog
objektu „B.“, stavio na raspolaganje za igru pet automat aparata marke
"Shark". Sud smatra da se navedenim preciziranjem ostaje u okviru istog
životnog događaja i da nije narušen identitet optužbe i presude.
Sud je na glavnom pretresu donio rješenje da se neće saslušavati ovlašćeni
predstavnik Uprave za igre na sreću, jer je našao da je provedenim dokazima
činjenično stanje u dovoljnoj mjeri utvrđeno.
Odlučujući se za krivičnu sankciju prema okrivljenom, sud je cijenio sve
olakšavajuće i otežavajuće okolnosti iz čl. 42 Krivičnog zakonika. Od
olakšavajućih okolnosti sud je cijenio porodične prilike okrivljenog, s
obzirom da je oženjen i otac petoro djece. Od otežavajućih okolnosti sud je
cijenio njegovu raniju osuđivanost. Izrečena novčana kazna po ocjeni suda
odgovara težini izvršenih krivičnih djela i krivici okrivljenog i predstavlja
mjeru koja je neophodna da bi se postigla svrha kažnjavanja. Sud je prilikom
odmjeravanja novčane kazne imao u vidu imovno stanje okrivljenog, koji je
ugostitelj, te da je po sopstvenom kazivanju srednjeg imovnog stanja.
Sud smatra da je navedena kazna adekvatna stepenu društvene opasnosti djela i
krivici okrivljenog, te da će se istom u dovoljnoj mjeri uticati na
okrivljenog da više ne vrši krivična djela i ostvariti svrha izricanja kazne.

Na osnovu čl. 75 st.1 Krivičnog zakonika CG i čl. 407 st.5 Krivičnog zakonika CG okrivljenim je izrečena mjera bezbjednosti oduzimanja Oduzimanja pet elektronskih aparata za igre nasreću marke " Shark", kao predmeta koji su upotrijebljeni za izvršenje krivičnog djela.

Odluka o troškovima postupka zasniva se na odredbi čl. 229 st. 1 ZKP-a, pa je
okrivljeni dužan da plati troškove krivičnog postupka na ime paušala u iznosu
od 30,00 €, u roku od 15 dana od dana pravosnažnosti, pod prijetnjom
izvršenja.
Na osnovu izloženog odlučeno je kao u izreci presude.
OSNOVNI SUD U BARU
Dana 27.09.2013. godine
ZAPISNIČAR, S U D I J A,  Ana Stanišić Aleksandra Leković
PRAVNA POUKA: Protiv ove presude može se izjaviti žalba Višem sudu u Podgorici
a putem ovog suda u roku od 8 dana od dana prijema pismenog otpravka presude.
DNA: 1 x spisi,
1 x ODT-u,
1 x okrivljenom.