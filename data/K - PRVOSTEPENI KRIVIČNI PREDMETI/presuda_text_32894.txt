K br. 174/13
U IME CRNE GORE
OSNOVNI SUD U BARU, kao prvostepeni krivični, sudija Aleksandra Leković, kao
sudija pojedinac, sa zapisničarom Anom Stanišić, u krivičnom predmetu
okrivljenog G. R., zbog krivičnog djela - teško djelo protiv bezbjednosti
javnog saobraćaja iz čl. 348 st. 3 u vezi čl. 339 st. 3 u vezi st. 1 Krivičnog
zakonika, po optužnom predlogu ODT u Baru Kt. br. ... od 22.04.2013. godine,
nakon održanog glavnog javnog pretesa u prisustvu zastupnika optužbe zamjenika
ODT u Baru Irene Rajković i okrivljenog, dana 16.07.2013. godine donio je i
istog dana javno objavio
P R E S U D U
Okrivljeni G. R., od oca A. J. i majke H., rođene R., rođen ... godine u I. -
K., stalno nastanjen u N., naselje B. b.b., Ž. br. ..., nezaposlen, oženjen,
otac četvoro djece, lošeg imovnog stanja, Rom, razumije jezik suda;
K r i v j e
Što je,
Dana 29.07.2012.godine, oko 18,35 časova, na magistralnom putu Bar-Ulcinj u
mjestu T. u Baru, Opština Bar, svjestan da svojom radnjom može učiniti djelo
ali je lako držao da do toga neće doći, upravljajući u saobraćaju putničkim
motornim vozilom marke "Ford Eskort" reg.oznaka ..., ne pridržavajući se
saobraćajnih propisa iz čl. 27 st. 2 Zakona o bezbjednosti saobraćaja na
putevima ("Sl.list RCG" 72/05), ugrozio saobraćaj i doveo u opasnost život i
tijelo ljudi - oštećenih H. S., mldb R. A. i mldb R. A., na način što
upravljajući navedenim vozilom iz pravca Ulcinja u pravcu Bara, nije vozilo u
kretanju držao što bliže desnoj ivici kolovoza i na tolikoj udaljnosti od nje,
da s obzirom na brzinu kretanja vozila, uslove saobraćaja i stanje i
karakteristike puta ne ugrožava druge učesnike u saobraćaju, već je prilikom
savladjivanja kritičnog poteza puta koji se prostire u pravoj liniji a u
odsustvu adekvatne pažnje na održavanju bezbjednog smjera kretanja, vozilom
skrenuo na desno preko desne ivice kolovoza, na priputno zemljište, usled čega
je došlo do nalijetanja prednjeg kraja vozila na vertikalni stub ulične
rasvjete koji se nalazi pored desne strane kolovoza u smjeru kretanja gdje se
vozilo nasilno zaustavilo, kojom prilikom su saputnici u vozilu zadobili
tjelesne povrede i to: H. S. tešku tjelesnu povredu u vidu iščašenja zgloba
između čunaste kosti lijevog ručja i polumjesečaste kosti lijevog ručja sa
otokom u predjelu lijevog ručja i nagnječenja lijeve polovine grudnog koša,
mldb R. A. tešku tjelesnu povredu u vidu nagnječenja glave sa krvnim podlivom
kože u predjelu čela promjera 3x3 cm i preloma lijeve butne kosti i mldb R. A.
laku tjelesnu povredu u vidu nagnječno razderne rane u desnom sljepoočnom
predjelu dužine 3 cm i nagnječenja tijela,
- čime je učinio krivično djelo teško djelo protiv bezbjednosti javnog
saobraćaja iz čl.348 st.3 u vezi čl.339 st.3 u vezi st. 1 Krivičnog zakonika.
Pa mu sud primjenom čl. 4, 32, 36, 42, 52, 53 i 54 Krivičnog zakonika i čl.
369, 370 i 374 Zakonika o krivičnom postupku, i z r i č e
USLOVNU OSUDU
Kojom mu utvrđuje kaznu zatvora u trajanju od 60 (šezdeset) dana i istovremeno
određuje da se kazna neće izvršiti ukoliko okrivljeni u roku od 2 (dvije)
godine, od dana pravosnažnosti presude, ne učini novo krivično djelo.
Okrivljeni je dužan da plati troškove krivičnog postupka u iznosu od 230,00 €
u roku od 15 dana od dana pravosnažnosti, pod prijetnjom izvršenja.
O b r a z l o ž e n j e
Optužnim predlogom Osnovnog državnog tužioca u Baru Kt. br. ... od 22.04.2013.
godine, koji je preciziran na glavnom pretresu, okrivljenom je stavljeno na
teret izvršenje krivičnog djela bliže opisano u izreci presude.
Okrivljeni je u svojoj odbrani naveo da je navedenog dana upravljao vozilom
"Ford Eskort" i išao je iz Ulcinja prema Nikšiću. Sa njim u vozilu su bili
njegova supruga H. S. i ona je sjedjela na mjestu suvozača, a na zadnjem
sjedištu su bili njegov sin A. i A., a to je njegova sestra od ujaka. Njegov
sin A. ima 6 godina, a A. ima 4-5 godina. Uglavnom, kretao se u koloni vozila
i u jednom trenutku jedno auto koje je bilo iza njega, misli da je bio "BMW",
ga je preteklo, a iza njega je bila jedna velika hladnjača. Ona je preticala i
već je ušla u kolonu iza njega i tada je udarila u njegov zadnji lijevi kraj,
odbacilo njegov auto i on je udario pravo u stub. Dalje je naveo da ne zna
registarske oznake ove hladnjače. Rekao je policiji koja je vršila uviđaj da
ga je udarila hladnjača, međutim ništa ga više nisu pitali. dalje je naveo da
ga hladnjača nije udarila, samo ga je okrznula, ali ga je ipak odbacila na
stub. Nije bio u stanju da skine ni pojas za vezivanje jer je pao u nesvijest.
Jedan taksista je uzeo ženu i djecu i poveo ih odmah u bolnicu. Na glavnom
pretresu održanom dana 16.07.2013.godine je naveo da njega ovaj kamion nije
udario, samo ga je vidio u retrovizor i onda je svoje auto pomjerio malo
udesno da bi izbjegao udes i onda se okliznuo jer je tu bila neka pržina. Na
pitanje suda s obzirom da je na prethodnom pretresu rekao da ga je hladnjača
udarila, odnosno okrznula zadnji lijevi kraj, okrivljeni je naveo da ga nije
udarila, ni okrznula, već da je hladnjaču samo vidio u retrovizor i skrenuo je
udesno da ga ne bi udarila.
U dokaznom postupku sud je proveo sledeće dokaze: saslušana je svjedok
oštećena H. S. na zapisniku od 16.07.2013.godine, pročitan je zapisnik o
uviđaju saobraćajne nezgode Uprave policije - PJ Bar br. ... od 06.08.2012.g i
izvršen uvid u skicu lica mjesta od 29.07.2012.godine, pročitan je izvještaj
KBC CG Odeljenja za sudsku medicinu A br. ... od 17.08.2012. g izvršenoj
analizi alkohola u krvi okrivljenog G. R., nalaz i mišljenje sudskog vještaka
saobraćajne struke ing. M. Š. od marta mjeseca 2013.godine i nalaz i mišljenje
sudskog vještaka medicinske struke dr. K. N. od 18.04.2013. godine sa
medicinskom dokumentacijom u spisima predmeta.
Sud je donio rješenje da se u dokaznom postupku neće pribavljati izvod iz
kaznene evidencije za okrivljenog obzirom da je rođen na K., kao i da se neće
saslušati malodobni R. A. i R. A. jer je činjenično stanje dovoljno utvrđeno i
provođenje novih dokaza bi vodilo odugovlačenju postupka.
Svjedok oštećena H. S. je u svom iskazu u bitnom navela da su išli u koloni
auta, a iza njih je išao jedan kamion velikom brzinom. Kamion je u jednom
momentu zakačio i to malo zadnji dio njihovog auta i onda su skliznuli na
jedno šljunkovito proširenje pored puta i tu su se zaustavili. Imala je
povredu ruke. Njen mali sin je takođe imao povredu, sjedio je na zadnjem
sjedištu, a na zadnjem sjedištu je takođe bila i R. A., ćerka G. ujaka. Ne
pridružuje se krivičnom gonjenju ni u svoje ime ni u ime mldb sina A. i ne
postavlja imovinsko pravni zahtjev.
Iz zapisnika o uviđaju saobraćajne nezgode Uprave policije - PJ Bar br. ... od
06.08.2012. godine je utvrđeno vrijeme i mjesto saobraćajne nezgode, vozila i
učesnici u saobraćajnoj nezgodi, opis lica mjesta, povrijeđena lica i
oštećenja na vozilu. Iz skice lica mjesta od 29.07.2012. godine utvrđen je
položaj vozila nakon saobraćajne nezgode.
Iz izvještaja KBC CG Odeljenja za sudsku medicinu A br. ... od 17.08.2012.
godine o izvršenoj analizi alkohola u krvi okrivljenog G. R. je utvrđeno da je
imao 0,00 promila alkohola u organizmu.
U nalazu i mišljenju vještaka saobraćajne struke ing. M. Š. od marta mjeseca
2013. godine je navedeno da se predmetna saobraćajna nezgoda dogodila dana
29.07.2012. godine na magistralnom putu Bar-Ulcinj, u naselju T.. G. R. je
upravljao putničkim motornim vozilom "Ford-eskort" reg. oznake .... Putničko
motorno vozilo marke "Ford Eskort" reg. oznake ... kretalo se putnim pravcem
od Ulcinja prema Baru i skrenulo je van kolovoza, po desnoj strani puta, a
zatim je došlo do nalijetanja prednjeg kraja ovog vozila na vertikalni metalni
stub putne rasvjete, koji se nalazi po desnoj strani puta, gdje se nasilno
zaustavilo. Ovom prilikom vozač vozila i njegovi saputnici zadobili su
tjelesne povrede, dok je na vozilu nastupila "totalna šteta". navedeno vozilo
je poništilo brzinu kretanja preko deformacionog rada oko 41 km/h. Pri
nalijetanju čeone regije ovog vozila na vertiklani stub ilične rasvjete, koji
se nalazio van kolovoza, po desnoj strani puta u smjeru kretanja. Vozač
putničkog vozila marke "Ford - Eskort" reg. oznake ..., koji se kretao putnim
pravcem od Ulcinja prema Baru, započeo je skretanje vozila na desno preko
desne ivice puta u smjeru kretanja u trenuku kada se sa vozilom nalazio na
udaljenosti 25 metara. Zaustavni put vozila pri utvrdjenoj brzini kretanja
iznosio je 20 metara, što praktično znači da, da je vozač reagovao u pravcu
održavanja bezbjednog smjera kretanja na ovoj distanci ili da je preduzeo
mjere zaustavljanja vozila, izbjegao bi nezgodu. Vozač ovog vozila morao je
održavati bezbjedni smjer kretanja vozila prema liniji prostiranja puta, a i
održavati bezbjedno odstojanje od desne ivice kolovoza oko 0,40 metara. Na
prostoru kolovoza koja je bila suva, nijesu ostali obrisi guma. Put se
prostire u pravoj liniji, pa su naprezanja na sistem za upravljanje bila
minimalna, te iz ovih razloga se može zaključiti da je sistem za upravljanje
vozila funkcionisao i da nije došlo do otkazivanja funkcije ovog sistema zbog
čega bi vozilo skrenulo van puta. Na osnovu prednjeg nalaza i mišljenja,
rezultira zaključak da je do ove nezgode došlo usled propusta u vožnji od
strane vozača putničkog motornog vozila marke "Ford Eskort" reg. oznake ... .
Ovo se ogleda u tome što vozač ovog vozila nije održavao bezbijedni smjer
kretanja ovog vozila desnom stranom kolovoza na bezbijednoj distanci od desne
ivice puta u smjeru kretanja, a prema liniji prostiranja puta, već je prilikom
savladjivanja kritičnog poteza puta koji se prostire u pravoj liniji, a u
odsustvu adekvatne pažnje na održavanju bezbijednog smjera kretanja, vozilom
skrenuo na desno, preko desne ivice kolovoza puta, na priputno zemljište usled
čega je došlo do nalijetanja prednjeg kraja vozila na vertikalni stub ulične
rasvjete koji se nalazi pored desne starne kolovoza u smjeru kretanja, gdje se
vozilo nasilno zaustavilo, kojom prilikom su: H. S.,R. A. i R. A. zadobili
tjelesne povrede.
Iz nalaza i mišljenja sudskog vještaka medicinske struke dr K. N. od
18.04.2013. godine, sa medicinskom dokumentacijom u spisima predmeta je
utvrđeno da je H. S. zadobila sljedeće tjelesne povrede: iščašenja zgloba
između čunaste kosti lijevog ručja i polumjesečaste kosti lijevog ručja sa
otokom u predjelu lijevog ručja i nagnječenja lijeve polovine grudnog koša.
Navedene povrede predstavljaju u vrijeme nanošenja, skupno procijenjeno, tešku
tjelesnu povredu i nastale su uslijed udara H. S. o tupo - tvrde predmete u
unutrašnjosti motornog vozila u kojem se imenovana nalazila. Iščašenje zgloba
između čunaste kosti lijevog ručja i polumjesečaste kosti lijevog ručja sa
otokom u predjelu lijevog ručja predstavlja u vrijeme nanošenja, samo za sebe,
pojedinačno procijenjeno, tešku tjelesnu povredu, dok nagnječenje lijeve
polovine grudnog koša predstavlja u vrijeme nanošenja, samo za sebe,
pojedinačno procijenjeno, laku tjelesnu povredu.
R. A. je zadobila sljedeće tjelesne povrede: nagnječno - razderna rana u
desnom sljepoočnom predjelu dužine 3 cm, nagnječenje tijela. Navedene povrede
predstavljaju u vrijeme nanošenja, procijenjene kako pojedinačno, tako i u
svom ukupnom djelovanju, laku tjelesnu povredu i nastale su uslijed udara R.
A. o tupo - tvrde predmete u unutrašnjosti motornog vozila u kojem se
imenovana nalazio.
R. A. je zadobio sljedeće tjelesne povrede:nagnječenje glave sa krvnim
podlivom kože u predjelu čela promjera 3 x 3 cm, prelom lijeve butne kosti.
Navedene povrede predstavljaju u vrijeme nanošenja, skupno procijenjeno, tešku
tjelesnu povredu i nastale su uslijed udara R. A. o tupo - tvrde predmete u
unutrašnjosti motornog vozila u kojem se imenovani nalazio. Prelom lijeve
butne kosti predstavlja u vrijeme nanošenja, sam za sebe, pojedinačno
procijenjen, tešku tjelesnu povredu, dok nagnječenje glave sa krvnim podi ivom
kože u predjelu čela promjera 3 x 3 cm predstavlja u vrijeme nanošenja, samo
za sebe, pojedinačno procijenjeno, laku tjelesnu povredu.
Ocjenom izvedenih dokaza nesporno je utvrđeno da je okrivljeni izvršio
krivično djelo koje mu je stavljeno na teret. Tokom postupka je utvrđeno da je
okrivljeni dana 29.07.2012. godine upravljao vozilom marke Ford Eskort
reg.oznake ... i kretao se magistralnim putem Bar - Ulcinj iz pravca Ulcinja u
pravcu Bara. Svoje vozilo nije držao što bliže desnoj ivici kolovoza i
prilikom savlađivanja poteza puta koji se prostire pravo, vozilom je skrenuo
na desno, preko desne ivice kolovoza i prednjim krajem vozila udario u
vertikalni stub ulične rasvjete i tom prilikom su njegovi saputnici u vozilu
zadobili tjelesne povrede i to H. S. i R. A. teške tjelesne povrede, a R. A.
laku tjelesnu povredu. Povrede oštećenih su detaljno opisane u nalazu i
mišljenju i vještaka medicinske struke, koji je izrađen na osnovu medicinske
dokumentacije, koji nalaz i mišljenje sud u cjelosti prihvatio kao stručan,
jasan i objektivan.
Okrivljeni je prouzrokovao saobraćajnu nezgodu jer se nije pridržavao odredbi
čl. 27 st. 2 ZOOBS-a na putevima kojim je propisano da je vozač dužan da
vozilo u kretanju drži što bliže desnoj ivici kolovoza i na tolikoj
udaljenosti od nje da, s obzirom na brzinu kretanja vozila, uslove saobraćaja
i stanje i karakteristike puta, ne ugrožava druge učesnike u saobraćaju i ne
izlaže sebe opasnosti. Iz nalaza i mišljenja vještaka saobraćajne struke koji
nalaz sud u cjelosti prihvata kao jasan, stručan i objektivan, utvrđeno je da
okrivljeni nije održavao bezbjedni smjer kretanja vozila kojim je upravljao i
to desnom stranom kolovoza na bezbjednoj distanci od desne ivice puta, već je
prilikom savlađivanja kritičnog poteza puta koji se prostire u pravoj liniji,
svojim vozilom skrenuo na desno i udario u vertikalni stub ulične rasvjete
koji se nalazi sa desne strane kolovoza iz prvca smjera kretanja.
Prema tome, do nezgode je došlo iz razloga što je okrivljeni postupao suprotno
imperativnoj normi ZOOBS-a na putevima, te je njegovo ponašanje u saobraćaju
uzrok ove saobraćajne nezgode. Da je okrivljeni održavao bezbjedni smjer
kretanja svog vozila, odnosno da je svoje vozilo državo što bliže desnoj ivici
kolovoza, do nezgode ne bi došlo. Okrivljeni je prilikom iznošenja svoje
odbrane naveo da ga je jedna velika hladnjača preticala i prilikom preticanja
ga je udarila u zadnji kraj njegovog vozila i na taj način odbacilo njegovo
vozilo koje je zatim udarilo u stub. Na sledećem glavnom pretresu je međutim
pojasnio da ga ova hladnjača nije udarila već je istu vidio u retrovizor i
svoje auto je pomjerio u desno kako bi izbjegao udes. Iskazu svjedoka oštećene
H. S. sud nije povjerovao. Ona je navela u svom iskazu da je kamion koji je
išao iza njih zakačio njihovo vozilo, malo, i to zadnji dio i da su oni onda
skliznuli na jedno šljunkovito proširenje pored puta. Svjedok oštećena je
supruga okrivljenog, pristrasna i nije na objektivan način predstavila
predmetni događaj iz kog razloga je sud njen iskaz cjenio kao sračunat da
olakša položaj okrivljenog. U konačnom, njen iskaz je u suprotnosti i sa
odbranom okrivljenog, te pismenim dokazima, a posebno sa nalazom i mišljenjem
vještaka.
Okrivljeni je bio svjestan da usled predstavljenog načina vožnje može ugroziti
bezbjednost saobraćaja, odnosno ostvariti zabranjenu posledicu, ali je olako
držao da će je moći spriječiti ili da ona neće nastupiti. U odnosu na krivično
djelo​ ugrožavanje javnog saobraćaja iz čl. 339 st. 3 u vezi st. 1 Krivičnog
zakonika, okrivljeni je postupao iz nehata. Kao posledica izvršenja osnovnog
krivičnog djela nastupila je teška tjelesna povreda oštećene H. S. i R. A. i
laka tjelesna povreda R. A., a okrivljeni je u odnosu na nastalu težu
posledicu postupao sa svjesnim nehatom.
Odlučujući se za krivičnu sankciju prema okrivljenom sud je cijenio sve
olakšavajuće i otežavajuće okolnosti iz čl. 42 Krivičnog zakonika. Od
olakšavajućih okolnosti sud je cijenio porodične prilike jer je oženjen i otac
četvoro maloljetne djece, imovinske prilike jer je nezaposlen i lošeg
imovinskog stanja, da se oštećena koja je supruga okrivljenog i zakonski
zastupnik mal. oštećenog R. A. nije pridružila krivičnom gonjenju.
Otežavajućih okolnosti na strani okrivljenog nije bilo. Imajući u vidu
navedene olakšavajuće okolnosti, u nedostatku otežavajućih okolnosti
ocijenjeno je da prema okrivljenom nije potrebno izricanje efektivne kazne
zatvora, da će se izricanjem uslovne osude prema okrivljenom u potpunosti
postići svrha izricanja uslovne osude i na taj način dovoljno uticati da
ubuduće ne čini krivična djela.
Kako oštećena nije postavila imovinsko pravni zahtjev sud o istom nije
odlučivao.
Odluka o troškovima zasniva se na odredbi čl. 229 Zakonika o krivičnom
postupku. Dosuđeni iznos se odnosi na plaćanje nalaza i mišljenja vještaka
saobraćajne struke u iznosu od 99,00 €, nalaza i mišljenja vještaka medicinske
struke u iznosu od 99,00 € i troškove rada suda koji su određeni prema
trajanju, složenosti krivičnog postupka i imovinskim prilikama okrivljenog.
Na osnovu izloženog odlučeno je kao u izreci presude.
OSNOVNI SUD U BARU
Dana 16.07.2013. godine
Zapisničar S U D I J A Ana Stanišić Aleksandra Leković
PRAVNA POUKA: Protiv ove presude može se izjaviti žalba Višem sudu u Podgorici
u roku od 8 dana od dana prijema pismenog otpravka. Žalba se predaje ovom sudu
u dva primjerka.
DN-a: -1 x spisi
-1 x okrivljeni 
-1 x ODT Bar 