K.br. 293/13
U IME CRNE GORE
OSNOVNI SUD U BARU, sudija Aleksandra Leković, sa zapisničarem Anom Stanišić,
u krivičnom predmetu okrivljenog G. M. iz S., zbog krivičnog djela - krađa iz
čl. 239 st. 1 Krivičnog zakonika, po optužnom predlogu Osnovnog državnog
tužilaštva u Baru KT br. ... od 27.03.2012. godine, nakon održanog glavnog i
javnog pretresa dana 11.09.2013 godine u prisustvu zastupnika optužbe
zamjenika kod Osnovnog državnog tužilaštva Bar Nusrete Arapović, branioca po
službenoj dužnosti advokata E. M., sud je istog dana donio i javno objavio
P R E S U D U
Okrivljeni G. M., JMBG: ..., rođen ... godine u B. sa prebivalištem u ul. P.
p. b.b. S., neosuđivan
KRIV JE
Što je:
U vremenu od 15.06.2010. godine do 15.09.2010. godine, u svojoj porodičnoj
kući u naselju P. p. u S., opština Bar, svjestan svog djela i htio njegovo
izvršenje, oduzimao tuđu pokretnu stvar, električnu energiju vlasništvo
oštećene Elektroprivrede CG AD Nikšić – Elektrodistribucije u Baru, u ukupnoj
vrijednosti od 49,26 eura, na način što je kabl koji je napajao jednu utičnicu
direktno povezao, a mimo brojila, na napojni kabl između električnog brojila i
kablovskog priključnog ormara, preko kojeg je napajao šporet, frižider i tv,
tako da utrošak električne energije nije mogao biti registrovan, a sve u
namjeri da prisvajanjem električne energije pribavi sebi protivpravnu
imovinsko korist, u iznosu većem od 150,00 eura.
čime je izvršio krivično djelo – kradja iz čl. 239 st. 1 KZ CG.
Pa mu sud primjenom članova 4, 32, 36 , 42, 52, 53 i 54 Krivičnog Zakonika CG
i čl. 369,370 i 374 ZKP-a  i z r i č e
USLOVNU OSUDU
Kojom mu utvrdjuje kaznu zatvora u trajanju od 3 /tri/ mjeseca i istovremeno
utvrdjuje da se kazna neće izvršiti ukoliko okrivljeni u roku od 1 /jedne/
godine ne izvrši novo krivično djelo.
Okrivljeni je dužan da plati troškove krivičnog postupka u iznosu od 361,61
eura u roku od 15 dana od dana pravosnažnosti pod prijetnjom izvršenja.
O b r a z l o ž e nj e
Optužnim predlogom Osnovnog državnog tužilaštva u Baru KT br. ... od
27.03.2012. godine okrivljenom je stavljeno na teret izvršenje krivičnog djela
krađa iz čl. 239 st. 1 Krivičnog zakonika bliže opisanog u izreci presude.
Glavni pretres održan je u odsustvu okrivljenog na osnovu rješenja Kv. br. ...
od 18.12.2012. godine.
Okrivljeni nije saslušan ni u prethodnom postupku ni na glavnom pretresu.
U dokaznom postupku sud je proveo sledeće dokaze: pročitani su iskazi svjedoka
P. M. i J. D. iz prethodnog postupka i sa glavnog pretresa, pročitan je
zapisnik o kontroli mjernog mjesta br. ... od 15.09.2010. godine, obračun br.
... o neovlašćeno preuzetoj električnoj energiji izdat od ED-a Bar dana
17.09.2010. godine, nalaz vještaka R. L. od 29.12.2010. godine, dopunsko
vještačenje istog vještaka od 20.03.2011. godine, izvod iz kaznene evidencije
za okrivljenog dostavljen od UP PJ Bar br. ... od 29.12.2010. godine.
Svjedok J. D. je u svom iskazu u prethodnom postupku i na glavnom pretresu u
bitnom naveo da je sa kolegom P. M. dana 15.09.2010. godine bio u redovnoj
kontroli u mjestu P. p. u S.. Tokom kontrole u kući G. M. primijetili su,
prilikom isključenja izlaza faze iz brojila, da se utičnica u jednoj od
prostorija nalazi pod naponom, što nije trebalo da bude kada se vrši
isključenje. Do sporne utičnice doveo ih je produžni kabl iz spavaće sobe i
kuhinje u kojoj su već postojale legalne utičnice, ali da je potrošač i pored
toga određene aparate priključio na taj produžni kabl, što ih je navelo da
posumnjaju da se radi o neovlašćenoj potrošnji. Vađenjem izlaza sa brojila tj.
isključenjem brojila došli su do zaključka da je prekinut dovodni kabl od tep
ormara do brojila u zidu i da je postavljena nelegalna utičnica sa koje ide
produžni kabl i napaja šporet, frižider itd, te da se utrošena električna
energija ne registruje na brojilu, što su zapisnički konstatovali nakon čega
je potrošač isključen. Prilikom vršenja kontrole u navedenoj kući bili su
prisutni G. M. i njegova supruga. Dalje je naveo da je okrivljeni G. M.
sjutradan sa zapisnikom pošao u distribuciju gdje mu je obračunata neovlašćena
potrošnja i nakon toga je dat nalog za priključenje. Okrivljeni je platio oko
180,00 eura, a to je bilo propisano aktima Elektroprivrede kao i na osnovu
presjeka kabla koji je bio 3x2,50 mm2.
Svjedok P. M. je u svom iskazu datom u prethodnom postupku i na glavnom
pretresu u bitnom naveo da je sa kolegom J. D. dana 15.09.2010. godine bio u
redovnoj kontroli u mjestu P. p. u S.. Prilikom kontrole kuće G. M. primijetio
je da se prilikom isključenja izlaza faze iz brojila utičnica u jednoj od
prostorija nalazi pod naponom, što nije trebalo kada se vrši isključenje.
Dalje je naveo da im je to ukazalo da ta utičnica troši struju mimo brojila.
Vađenjem izlaza sa brojila došli do zaključka da je prekinut dovodni kabl od
tep ormara do brojila u zidu i da je postavljena nelegalna utičnica sa koje
ide produžni kabl i napaja šporet, frižider, te da se utrošena električna
energija ne registruje na brojilu. Takođe je naveo da su prilikom vršenja
kontrole bili prisutni G. M. i njegova supruga, da je G. M. sjutra dan došao u
Distribuciju Bar i platio kaznu oko 180,00 eura, pa su ga kolege ponovo
priključili na elektro mrežu.
U zapisniku o kontroli mjernog mjesta br. ... od 15.09.2010. godine navedeni
su podaci o potrošaču - G. M., zatim podaci o mjernoj garnituri i stanju
mjernog mjesta. U zapisniku je dalje konstatovano da je potrošač isključen na
brojilu i na tep ormaru, te da je u objektu, tj. u sobi, nađena utičnica mimo
mjerenja, da su vađenjem izlaza sa brojila došli do zaključka da je prekinut
dovodni kabl od tepa do brojila u zidu i postavljena nelegalna utičnica sa
koje ide produžni kabl i napaja šporet, frižider, tv i td.
U obračunu broj ... o neovlašćeno preuzetoj električnoj energiji, izdat od
AD-a Bar od 17.09.2010. godine, navedeno je da ukupan dug na ime G. M. iznosi
184,29 eura.
U nalazu i mišljenju vještaka R. L. od 29.12.2010. godine navedeno je da je u
kući G. M. koja se nalazi u S., naselje P. p. b.b, neovlašćeno preuzimana
električna energija na način što je kabal, koji je napajao jednu utičnicu,
direktno povezan na napojni kabal između električnog brojila i kablovskog
priključnog ormara. Električni uređaji koji su se napajali preko te utičnice
su koristili el. energiju mimo brojila i ista se nije mogla registrovati.
Ovakvo mišljenje je formirao na osnovu podataka i činjenica navedenih u
Zapisniku o kontroli mjernog mjesta broj ... od 15.09.2010. godine, kojeg su
sačinili i u ime ED – Bar potpisali radnici J. D. i P. M., a svojim potpisom
potvrdilo tačnost podataka, prisutni G. M. . Prema mišljenju ovog vještaka
vrijednost neovlašćene potrošnje iznosi 49,26 eura.
Iz dopunskog vještačenja istog vještaka od 20.03.2011. godine utvrđeno je da
je sporna utičnica bila monofazna i u kablovski priključni ormar bila je
povezana kablom PPY 3x2,5 mm2.
Iz izvoda kaznene evidencije UP PJ Bar br. ... od 29.12.2010 godine utvrđeno
je da lice G. M. nije evidentiran u kaznenoj evidenciji PJ Bar.
Ocjenom izvedenih dokaza utvrđeno je da je okrivljeni izvršio krivično djelo
koje mu je stavljeno na teret. Naime, iz iskaza svjedoka P. M. i J. D., kao i
iz zapisnika o kontroli mjernog mjesta, utvrđeno je da su dana 15.09.2010.
godine radnici ED izvršili kontrolu mjernog mjesta kod okrivljenog G. M. i
utvrdili da se u jednoj sobi nalazi utičnica sa koje je korišćenja el.energija
mimo brojila i koja nije mjerena, a sa koje je išao produžni kabal odakle su
se napajali šporet, frižider, tv. Ovaj zapisnik o kontroli mjernog mjesta je
potpisao okrivljeni, koji je sjutradan, po iskazu svjedoka J. D., došao u ED i
platio neovlašćeno utrošenu električnu energiju. Prema tome, nesporno je
utvrđeno da su radnici Elektrodistribucije prilikom kontrole utvrdili da je
kod okrivljenog kabal koji je napajao jednu utičnicu bio direktno povezan, a
mimo brojila, na napojni kabal između električnog brojila i kablovskog
priključnog ormara, te da zbog toga nije mogao biti registrovan utrošak
električne energije. Takođe, iz nalaza i mišljenja vještaka elektrostruke koji
je svoj nalaz dao nakon uvida u spise predmeta i izlaska na lice mjesta, a
koji nalaz sud u cjelosti prihvata kao jasan, stručan i objektivan, utvrđeno
je da je okrivljeni neregistrovanu električnu energiju neovlašćeno preuzimao
na taj način što je kabal, koji je napajao jednu utičnicu, direktno povezan na
napojni kabal između električnog brojila i kablovskog priključnog ormara.
Električni uređaji koji su se napajali preko te utičnice su koristili el.
energiju mimo brojila i ista se nije mogla registrovati, a vrijednost
neovlašćene neregistrovane potrošnje električne energije u konkretnom slučaju
iznosi 49,26 €. Prema tome, pored nesporno utvrđene činjenice da je u kući
okrivljenog vršena predmetna kontrola, da je sporni kabal, odnosno utičnica
bila u jednoj od soba okrivljenog, te da je okrivljeni potpisao zapisnik na
koji nije imao primjedbi, te sutra sam došao u ED i platio utrošenu energiju,
sud smatra da je dokazano da je upravo okrivljeni izvršio ovo krivično djelo.
Na osnovu svega iznijetog utvrđeno je da je okrivljeni oduzimao električnu
energiju upravo na način opisan u izreci presude, a to je uradio u namjeri
pribavljanja protivpravne imovinske koristi u iznosu većem od 150 eura.
Okrivljeni je krivično djelo izvršio sa umišljajem, jer je bio svjestan da
oduzima tuđu pokretnu stvar, a utvrđena je i njegova namjera da prisvajanjem
tuđe pokretne stvari pribavi sebi protivpravnu imovinsku korist.
Odlučujući se za krivičnu sankciju na strani okrivljenog cijenjene su sve
olakšavajuće i otežavajuće okolnosti. Od olakšavajućih okolnosti sud je
cijenio činjenicu da do sada nije osuđivan. Otežavajućih okolnosti na strani
okrivljenog nije bilo. Imajući sve ovo u vidu, sud je okrivljenom izrekao
uslovnu osudu kojom mu je utvrdio kaznu zatvora u trajanju od 3 /tri/ mjeseca
i istovremeno odredio da se kazna neće izvršiti ukoliko okrivljeni u roku od 1
/dvije/ godine ne izvrši novo krivično djelo. Naime sud smatra da u konkretnom
slučaju nije nužno radi krivično pravne zaštite izreći efektivnu kaznu
zatvora, već sud smatra da će se upozorenjem uz prijetnju kazne dovoljno
uticati na učinioca da više ne vrši krivično djelo.
Odluka o troškovima krivičnog postupka zasniva se na odredbi čl. 229.ZKP-a.
Okrivljeni je dužan da plati troškove krivičnog postupka u iznosu od 361,61
eura u roku od 15 dana od dana pravosnažnosti, pod prijetnjom izvršenja, koji
troškovi se odnose na troškove branioca po službenoj dužnosti u iznosu od
112,50 eura, troškove vještačenja po vještaku elektro struke u iznosu od
209,11 €, kao i troškove za rad suda koji su određeni prema trajanju,
složenosti krivičnog postupka i imovinskim prilikama okrivljenog u iznosu od
40 eura.


Sa izloženog odlučeno je kao u izreci presude


OSNOVNI SUD U BARU


Dana 11.09.2013.godine


Zapisničar S U D I J A 


Ana Stanišić Aleksandra Leković


PRAVNA POUKA:Protiv ove presude može se izajviti žalba Višem sudu u Podgorici u roku od 8 dana od dana prijema pismenog otpavka. Žalba se predaje ovom sudu u dva primjerka.


DNA:- 1 x ODT-u
- 1 x okrivljenom na oglasnu tablu
- 1 x braniocu
- 1 x oštećenom nakon pravosnažnosti
- u spise