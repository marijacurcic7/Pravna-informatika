K broj 77/13
U IME CRNE GORE
OSNOVNI SUD U BARU, kao prvostepeni krivični, sudija Ljiljana Joković, kao
sudija pojedinac, sa zapisničarom Amirom Nikičić, u krivičnom predmetu
okrivljenog Š.R., zbog krivičnog djela - ugrožavanje javnog saobraćaja iz čl.
339 st. 1 Krivičnog zakonika, po optužnom predlogu Osnovnog državnog
tužilaštva u Baru Kt.br. .... od 12.02.2013. godine, nakon održanog glavnog
javnog pretresa u prisustvu zastupnika optužbe savjetnika kod Osnovnog
državnog tužilaštva u Baru Sanje Borozan i okrivljenog Š.R., dana 10.09.2013.
godine donio je i istog dana javno objavio
PRESUDU
Okrivljeni
Š. R., od oca T. i majke D., rođene M., rođen ...... godine, u ...., sa
prebivalištem u B., ul. ...., oženjen, otac troje djece, srednjeg imovnog
stanja.
K r i v j e
Što je:
Dana 22. avgusta 2012. godine oko 14,50 časova, na raskrsnici .......u Baru,
upravljajući u saobraćaju putničkim motornim vozilom marke "Opel Astra" reg.
oznaka ......, ne pridržavajući se saobraćajnih propisa iz čl. 36 st.4 Zakona
o bezbjednosti saobraćaja na putevima ("Sl.list CG", br.72/2005), ugrozio
saobraćaj i doveo u opasnost život i tijelo oštećenog K.M., pri čemu je bio
svjestan da može učiniti djelo, pa je na to pristao, na način što krećući se
uI.Anta Djedovića, u pravcu raskrsnice sa uI. "IV Crnogorske proleterske
brigade" ,nije ustupio prvenstvo prolaza kroz zonu raskršća motociklu marke
"Tomos", reg.oznaka ....., kojim je ulicom "IV Crnogorske proleterske
brigade", iz pravca Bara prema Sutomoru, upravljao oštećeni K. M., putem
zaustavljanja vozila u nivou desne ivice kolovoza navedene ulice, smjera
kretanja motocikla, na šta ga je obavezivao vertikalni saobraćajni znak
izričitih naredbi »Obavezno zaustaljanje«, već se vozilom pokušao uključiti na
kolovoz ulicom "IV Crnogorske proleterske brigade", u trenutku kada se ovom
ulicom kretao iz pravca Bara prema Sutomoru, motocikl marke "Tomos",
reg.oznaka ....., na opasnoj prostornoj udaljenosti, usled čega je došlo do
fizičkog kontakta, prednjeg kraja vozila marke "Opel Astra" i prednje, kao i
bočne desne strane motocikla marke "Tomos", i to u trenutku kada je vozač sa
motociklom prešao sa prostora desne, na prostor lijeve kolovozne trake, smjera
kretanja, radi zaobilaženja teretnog motornog vozila-kamiona, koji je zastao
na prostoru desne kolovozne trake, ispred motocikla marke "Tomos", nakon čega
je nastupila destabilizacija i skretanje motocikla na lijevo, a nakon toga je
došlo do prevrtanja motocikla marke "Tomos" na lijevoj ivici kolovoza puta,
smjera kretanja motocikla, kojom prilikom je K.M., vozač motocikla marke
"Tomos", zadobio lake tjelesne povrede i to: oguljotina kože u predjelu desnog
lakta i nagnječenja lijevog slabinskog predjela sa oguljotinom kože u lijevom
slabinskom predjelu,
- čime je izvršio krivično djelo - ugrožavanje javnog saobraćaja iz čl. 339
st.1 Krivičnog zakonika,
pa mu sud primjenom člana 4, 32, 36, 42, 52, 53 i 54 Krivičnog zakonika i
člana 369, 370 i 374 ZKP-a izriče
USLOVNU OSUDU
Kojom mu utvrdjuje kaznu zatvora u trajanju od 30 (trideset) dana i
istovremeno odredjuje da se kazna neće izvršiti ukoliko okrivljeni u roku od
1(jedne) godine, po pravosnažnosti presude ne izvrši novo krivično djelo.
Okrivljeni je dužan da plati troškove krivičnog postupka u iznosu od 330,00
eura, u roku od 15 dana od pravosnažnosti presude, pod prijetnjom izvršenja.
O b r a z l o ž e nj e
Optužnim predlogom Osnovnog državnog tužilaštva u Baru Kt. br. ....od
12.02.2013. godine, kojeg je zastupnik optužbe precizirao na glavnom pretresu
dana 10.09.2013.godine, stavljeno je na teret okrivljenom izvršenje krivičnog
djela bliže opisanog u izreci presude.
Okrivljeni Š.R.je u svojoj odbrani naveo da je dana 22.08.2012.godine oko
14,50 časova, upravljao u saobraćaju PMV marke „Opel Astra“ reg. oznaka ...,
krećući se iz ul. Anta Djedovića u pravcu raskrsnice ulice IV Crnogorske
proleterske brigade. Na toj ulici ima znak stop, prije priključenja na glavni
magistralni put Bar – Sutomore, zastao je vozilom kako bi propustio šleper
koji je zastao ispred pješačkog prelaza. Kad su prošli pješaci, vozač šlepera
mu je dao znak rukom i on je poslušao vozača šlepera prethodno ne pogledavši
da li ko nailazi iza šlepera. Znao je da treba da propusti šleper i sva vozila
koja idu iza šlepera, medjutim, kako mu je vozač kamiona pokazao rukom da može
proći, krenuo je vozilom u namjeri da se uključi na glavni magistralni put u
pravcu Bara kada je naišao motocikl marke „Tomos“, koji je u tom trenutku
preticao šleper na punu liniju i ušao u njegovu traku koja ide iz Sutomora za
Bar, usled čega je došlo do fizičkog kontakta njegovog vozila i motocikla
marke „Tomos“ i to prednjeg kraja njegovog vozila i bočne strane motocikla i
to u trenutku kada je vozač motocikla prešao sa prostora desne na prostor
lijeve strane smjera kretanja, radi zaoblaženja teretnog motornog vozila
kamiona koji je zastao na prostoru desne kolovozne trake usled čega je došlo
do prevrtanja motocikla na lijevoj ivici kolovoza smjera kretanja motocikla.
Drago mu je što vozač motocikla nije teže povredjen ili ne daj Bože da ga je
ubio, a sve ostalo ga ne zanima, samo da je oštećeni zdravo.
U dokaznom postupku provedeni su sledeći dokazi: saslušan je svjedok oštećeni
K.M., pročitani su zapisnik Uprave policije-Područne jedinice Bar o uvidjaju
sabraćajne nezgode br. .... od 22.08.2012. godine, izvještaj K. C. C. G. - P.
Odjeljenja za sudsku medicinu A br. od 04.09.2012. godine o analizi
koncetracije alkohola u organizmu okrivljenog Š.R., izvještaj K. c. C. G. -
Podgorica Odjeljenja za sudsku medicinu A br. ... od 04.09.2012. godine o
analizi koncetracije alkohola u organizmu K.M., nalaz i mišljenje vještaka
sobraćajne struke Šljivančanin Milana Ktr br. .... od januara mjeseca
2013.godine, nalaz i mišljenje sudskog vještaka medicinske struke dr. Krsta
Nikolića Ktr br. .... od 11.02.2013. godine, izvršen je uvid u skicu lica
mjesta saobraćajne nezgode sačinjenu od strane Uprave policije-Područne
jedinice B., dana 22.08.2012.godine, pročitan je dopunski nalaz i mišljenje
vještaka saobraćajne struke ing. Milan Šljivančanina dat na glavnom pretresu
dana 27.05.2013.godine i dva nalaza i mišljenja vještaka mašinske struke Braca
Jovetića od 27.08.2012.godine i od 28.08.2012.godine.
Oštećeni K.M. je izjavio da je dana 22.avgusta 2012.godine, oko 14,50 časova,
upravljao motociklom marke "Tomos" i kretao se iz pravca Bara u pravcu
Sutomora magistralnim putem, kretao se desnom trakom, ali je u jednom trenutku
u namjeri da zaobidje kamion koji se kretao ispred njega skrenuo u lijevu
traku kako bi pretekao kamion. Medjutim, u tom trenutku kamion se naglo
zaustavio, obzirom da je ispred kamiona bio pješački prelaz, medjutim, na
pješačkom prelazu niko nije prolazio. Na tom pješačkom prelazu postoji
raskrsknica i sa desne strane naišlo je vozilo koje ga je u tom trenutku
udarilo, ne sjeća se marke tog vozila. Do kontakta je došlo na kolovoznoj
traci i to desnoj kolvooznoj traci, a nakon fizičkog kontakta moguće je da je
motociklom skrenuo na lijevu kolovoznu traku. Nije se pridružio krivičnom
gonjenju i nije postavio imovinsko pravni zahtjev.
Iz zapisnika Uprave policije-Područne jedinice B. o uvidjaju sabraćajne
nezgode br. .... od 22.08.2012. godine utvrđeno je vrijeme i mjesto
saobraćajne nezgode, fiksirani tragovi na kolovozu, učesnici i oštećenja na
vozilu.
Uvidom u skicu lica mjesta saobraćajne nezgode predstavljen je položaj vozila
nakon saobraćajne nezgode.
Iz izvještaja K. c. C. G. - Podgorica Odjeljenja za sudsku medicinu A br. ...
od 04.09.2012. godine o analizi koncetracije alkohola u organizmu okrivljenog
Š.R., proizilazi da je Š.R.kritičnom prilikom upravljao vozilom u trijeznom
stanju.
Iz izvještaja K. c. C. G. - P.Odjeljenja za sudsku medicinu A br.... od
04.09.2012. godine o analizi koncetracije alkohola u organizmu K.M.,
proizilazi da je K.M. kritične prilike upravljao motociklom u trijeznom
stanju.
Iz nalaza i mišljenja vještaka sobraćajne struke Šljivančanin Milana Ktr br.
118/12 od januara mjeseca 2013. godine prizilazi je da je do ove nezgode došlo
usled propusta u vožnji od strane vozača putničkog motornog vozila marke "Opel
- Astra" reg.oznake ... i usled propusta u vožnji od strane vozača motocikla
marke "Tomos" reg.oznake .... Vozač putničkog motornog vozila marke "Opel"
reg.oznake .... nije ustupio prvenstvo prolaza kritičnim potezom ulice IV
Crnogorske proleterske brigade, vozaču koji je upravljao motociklom marke
"Tomos" reg.oznake .... a putem zaustavljanja vozila u nivou desne ivice
kolovoza navedene ulice, smjerakretanja motocikla, na što ga je obavezivao
saobraćajni znak izričitih naredbi"Obavezno zaustavljanje" (II - 2), već se
sa vozilom pokušao uključiti na kolovozulice IV Crnogorske proleterske brigade
u trenutku kada se ovom ulicom od Baraprema Sutomoru nalazio u kretanju
motocikl marke "Tomos" reg.oznake .... na opasnoj prostornoj udaljenosti,
usled čega je došlo do fizičkog kontaktaprednjeg kraja putničkog vozila i
prednje kao i bočne desne strane motocikla naprostoru lijeve kolovozne trake,
smjera kretanja motocikla i to u trenutku kada jevozač sa motociklom prešao sa
prostora desne na prostor lijeve kolovozne trake,smjera kretanja, radi
zaobilaženja teretnog vozila - kamiona, koji je zastao naprostoru desne
kolovozne trake, ispred motocikla. Nakon ovog kontakta nastupilaje
destabilizacija i skretanje motocikla na lijevo, da bi došlo do prevrtanja
motociklana lijevoj ivici kolovoza puta, smjera kretanja motocikla. Vozač
motocikla marke "Tomos" reg.oznake ... preduzeo je nedozvoljenu radnju
skretanja sa motociklom sa prostora desne na prostor lijeve kolovozne trake na
dijelu kolovoza gdje je locirana puna razdjlena linija, što je dovelo do
fizičkog kontakta prednje i bočne desne strane motocikla sa čeonom regijom
putničkog vozila marke "Opel" reg.oznake ...4, koje se prethodno uključivalo
sa sporedne ulice Anta Djedovića na kolovoz ulice kojom se kretao motocikl.
Ovaj kontakt je ostvaren na lijevoj kolovoznoj traci, smjera kretanja
motocikla, nakon čega je nastupila destabilizacija i skretanje motocikla na
lijevo, a zatim udar u ivičnjak trotoara gdje se prevrnuo. Utvrdjeni propusti
u vožnji vozača putničkog motornog vozila marke "Opel Astra" reg.oznake ... i
motocikla marke "Tomos" reg oznake ....v  stoje u uzročnoj vezi sa nastalom
nezgodom, a iz razloga kako je to konstatovano u navedenom zaključku.
Iz nalaza i mišljenja sudskog vještaka medicinske struke dr. Krsta Nikolića
Ktr br. ... od 11.02.2013. godine proizilazi je da je K.M. zadobio sljedeće
tjelesne povrede: oguljotinu kože u predjelu desnog lakta, nagnječenje lijevog
slabinskog predjela sa oguIjotinom kože u lijevom slabinskom predjelu.
Navedene povrede predstavljaju u vrijeme nanošenja, procijenjene kako
pojedinačno, tako i u svom ukupnom djelovanju, laku tjelesnu povredu.
Oguljotina kože u predjelu desnog lakta nastala je najvjerovatnije uslijed
kontakta K.M. i predmetnog putničkog mnotornog vozila, dok je nagnječenje
lijevog slabinskog predjela sa oguljotinom kože u lijevom slabinskom predjelu
nastalo najvjerovatnije uslijed pada K.M. sa motocikla i njegovog kontakta sa
podlogom.
Iz dopunskog nalaza i mišljenja vještaka saobraćajne struke ing. Milan
Šljivančanina datog na glavnom pretresu dana 27.05.2013.godine proizilazi da
vještak u cjelosti ostaje pri datom nalazu i mišljenju, posebno kod izvedenog
zaključka o uzroku nezgode. Dakle, propust postoji i na strani vozača PMV
marke „Opel“ i na strani vozača motocikla marke „Tomos“ reg. oznak .....
Propust vozača PVM ogleda se u tome što nije ustupio prvenstvo prolaza kroz
zonu raskršća motociklu marke „Tomos“, koji mu je dolazio sa desne strane, a
istovremeno se uključivao iz sporedne ulice sa lijeve strane, gdje je u
obavezi bio bez alternative da zaustavi vozilo. Ovo posebno pri činjenici da
je na tom djelu puta postoji saobraćajni znak izričitih naredbi "Obavezno
zaustavljanje". Propust u vožnji motocikla se ogleda u tome što je sa
motociklom prešao sa prostora desne na prostor lijeve trake, na djelu kolovoza
gdje postoji puna razdeljna linija, te na ovom potezu puta nije smio ni po
bilo kakvim uslovima, obzirom na tok dogadjaja, da predje na lijevu stranu
kolovoza, jer je u kritičnoj situaciji vršio zaobilaženje NN vozila. Dakle,
postoji skoro isti propust u vožnji i jednog i drugog učesnika sa aspekta
uzroka nezgode, jer je vozač PMV prenebjegao obavezu ustupanja prvenstva
prolaza na kritičnom potezu puta, a vozač motocikla prešao je sa prostora
desne na prostor lijeve saobraćajne trake. Do ove saobraćajne nezgode svakako
ne bi došlo da je i jedan i drugi vozač postupio u smislu saobraćajnih
propisa, dakle, ne bi došlo do nezgode da je vozač PMV marke „Opel Astra“
ustupio prvenstvo prolaza, a vozač motocikla da nije prešao na lijevu
saobraćajnu traku gdje je zabranjeno prolaženje. Vještak je na kraju dodao da
ipak veći propust stoji u vožnji vozača PMV marke „Opel Astra“, pa se zbog
toga može smatrati da je dominantan uzrok ove nezgode stoji u vožnji vozača
PMV marke „Opel Astra“, tim prije što je i potencijalni rizik koji proističe
sa aspekta bezbjednosti bio znatno veći na strani vozača PMV u odnosu na
motocikl „Tomos“.
Iz nalaza i mišljenja vještaka mašinske struke Braca Jovetića od
27.08.2012.godine utvrdjeno je na bazi rezultata sa vanrednog tehničkog
pregleda od 23.08.2012.godine da su uredjaji za zaustavljanje na vozilu marke
"Opel Astra" reg.oznaka .... proglašeni neispravnim po pitanju parkirne
kočnice, dook su ostali uredjaji na vozilu proglašeni ispravnim. Što je veća
brojčana vrijednost koeficijenta kočenja to su rezultati ispitivanja
povoljniji. Prema tome, jedini razlog zbog koga vozač vozila marke Opel Astra
1,7D nije zaustavio vozilo prije mjesta na kojem se zaustavio vozilo je brzina
kojom se kretao čime je doprineo nastanku i posledicama nezgode. Sva oštećenja
su popisana i fotografisana i sastavni su dio nalaza.
Iz nalaza i mišljenja vještaka mašinske struke Braca Jovetića od
28.08.2012.godine utvrdjeno je na bazi rezultata ispitivanja sa vanrednog
tehničkog motocikla marke "Tomos Nitro CC" da su svi uredjaji na motociklu od
kojih zavisi bezbjednost u saobraćaju ispravni i funkcionalni. Sva oštećenja
su popisana i fotografisana i sastavni su dio nalaza.
Sud je donio rješenje da se u dokaznom postupku neće pribavljati izvod iz KE
za okrivljenog Š.R., obzirom da je isti rodjen na teritoriji druge države, pa
bi pribavljanje istog vodilo odugovlačenju krivičnog postupka,a ne bi imalo za
rezultat utvrđivanje drugačijeg činjeničnog stanja.


Ocjenom dokaza provedenih na glavnom pretresu utvrđeno je da je okrivljeni izvršio krivično djelo koje mu je stavljeno na teret. Okrivljeni u svojoj odbrani nije sporio da je kritičnom prilikom dok je upravljao pmv marke "Opel Astra" reg. oznaka ... krećući se ulicom Anta Đedovića u pravcu raskrsnice sa ulicom IV Crnogorske proleterske brigade, pokušao da se uključi na glavni magistralni put Bar-Sutomore u momentu kada je naišao motocikl marke "Tomos" koji je preticao šleper na punoj liniji i prešao na njegovu traku, uslijed čega je došlo do kontakta prednjeg kraja njegovog vozila i bočne strane motocikla marke "Tomos". Okrivljeni je takođe opisao da na ulici Anta Đedovića kojom se kretao ima znak stop, da je prije priključenja na glavni magistralni put zastao vozilom kako bi propustio šleper koji je zastao ispred pješačkog prelaza, ali da mu je vozač šlepera dao znak rukom da može proći, tako da je on krenuo vozilom prethodno ne pogledavši ko se nalazi iza šlepera, iako je znao da mora da propusti šleper i sva vozila koja idu iza šlepera. Sud je odbranu okrivljenog prihvatio cijeneći je kao iskrenu, obzirom da je ista potvrdjena kako nalazom i mišljenjem vještaka saobraćajne struke ing Milana Šljivančanina Ktr.br. ... od januara 2013.godine, tako i dopunskim nalazom i mišljenjem istog vještaka datim na glavnom pretresu od 27.05.2013.godine.


U postupku je utvrđeno da je okrivljeni dana 22. avgusta 2012. godine oko 14,50 časova, na raskrsnici uI.IV Crnogorske proleterske brigade i uI.Anta Đedovića, u Baru, upravljajući u saobraćaju putničkim motornim vozilom marke "Opel Astra" reg. oznaka ..., ugrozio saobraćaj i doveo u opasnost život i tijelo oštećenog K.M., na način što krećući se uI.Anta Djedovića, u pravcu raskrsnice sa uI. "IV Crnogorske proleterske brigade", nije ustupio prvenstvo prolaza kroz zonu raskršća motociklu marke "Tomos", reg.oznaka ...., kojim je ulicom "IV Crnogorske proleterske brigade", iz pravca Bara prema Sutomoru, upravljao oštećeni K.M., putem zaustavljanja vozila u nivou desne ivice kolovoza navedene ulice, smjera kretanja motocikla, na šta ga je obavezivao vertikalni saobraćajni znak izričitih naredbi »Obavezno zaustaljanje«, već se vozilom pokušao uključiti na kolovoz ulicom "IV Crnogorske proleterske brigade", u trenutku kada se ovom ulicom kretao iz pravca Bara prema Sutomoru motocikl marke "Tomos", reg.oznaka ..., na opasnoj prostornoj udaljenosti, usled čega je došlo do fizičkog kontakta prednjeg kraja vozila marke "Opel Astra" i prednje, kao i bočne desne strane motocikla marke "Tomos", i to u trenutku kada je vozač sa motociklom prešao sa prostora desne, na prostor lijeve kolovozne trake, smjera kretanja, radi zaobilaženja teretnog motornog vozila-kamiona, koji je zastao na prostoru desne kolovozne trake, ispred motocikla marke "Tomos", nakon čega je nastupila destabilizacija i skretanje motocikla na lijevo, a nakon toga je došlo do prevrtanja motocikla marke "Tomos" na lijevoj ivici kolovoza puta, smjera kretanja motocikla, kojom prilikom je K.M., vozač motocikla marke "Tomos", zadobio lake tjelesne povrede i to: oguljotina kože u predjelu desnog lakta i nagnječenje lijevog slabinskog predjela sa oguljotinom kože u lijevom slabinskom predjelu. Povrede koje je zadobio oštećeni K.M. utvrđene su iz nalaza i mišljenja vještaka medicinske struke dr Krsta Nikolića,koji nalaz je sud prihvatio kao jasan i stručan. 


Prednje navedeno činjenično stanje nesumnjivo je utvrđeno kako iz odbrane okrivljenog, tako i iz nalaza i mišljenja vještaka saobraćajne struke ing. Milana Šljivančanina Ktr.br.... od januara 2013.godine i dopunskog nalaza i mišljenja istog vještaka datog na glavnom pretresu od 27.05.2013.godine, te zapisnika UP PJ B.o uvidjaju saobraćajne nezgode i uvidom u skicu lica mjesta, koje dokaze sud u cjelosti prihvata kao stručne i objektivne. Naime, iz nalaza i mišljenja vještaka ing Milana Šljivančanina Ktr.br. .... od januara 2013.godine utvrđeno je da je do nezgode došlo uslijed propusta u vožnji od strane vozača putničkog motornog vozila marke "Opel Astra" reg. oznake .... i uslijed propusta u vožnji od strane vozača motocikla marke "Tomos" reg. oznake .... Vozač putničkog motornog vozila marke "Opel" reg.oznake ... nije ustupio prvenstvo prolaza kritičnim potezom ulice IV Crnogorske proleterske brigade, vozaču koji je upravljao motociklom marke "Tomos" reg.oznake ...., a putem zaustavljanja vozila u nivou desne ivice kolovoza navedene ulice, smjera kretanja motocikla, na što ga je obavezivao saobraćajni znak izričitih naredbi "Obavezno zaustavljanje", već se sa vozilom pokušao uključiti na kolovoz ulice IV Crnogorske proleterske brigade u trenutku kada se ovom ulicom od Bara prema Sutomoru nalazio u kretanju motocikl marke "Tomos" reg.oznake .... na opasnoj prostornoj udaljenosti, usled čega je došlo do fizičkog kontakta prednjeg kraja putničkog vozila i prednje kao i bočne desne strane motocikla na prostoru lijeve kolovozne trake, smjera kretanja motocikla i to u trenutku kada jevozač sa motociklom prešao sa prostora desne na prostor lijeve kolovozne trake smjera kretanja, radi zaobilaženja teretnog vozila - kamiona, koji je zastao na prostoru desne kolovozne trake, ispred motocikla. Nakon ovog kontakta nastupila je destabilizacija i skretanje motocikla na lijevo, da bi došlo do prevrtanja motocikla na lijevoj ivici kolovoza puta, smjera kretanja motocikla. Vozač motocikla marke "Tomos" reg.oznake .... preduzeo je nedozvoljenu radnju skretanja sa motociklom sa prostora desne na prostor lijeve kolovozne trake na dijelu kolovoza gdje je locirana puna razdjlena linija, što je dovelo do fizičkog kontakta prednje i bočne desne strane motocikla sa čeonom regijom putničkog vozila marke "Opel" reg.oznake ...., koje se prethodno uključivalo sa sporedne ulice Anta Djedovića na kolovoz ulice kojom se kretao motocikl. Ovaj kontakt je ostvaren na lijevoj kolovoznoj traci, smjera kretanja motocikla, nakon čega je nastupila destabilizacija i skretanje motocikla na lijevo, a zatim udar u ivičnjak trotoara gdje se prevrnuo. U dopunskom nalazu i mišljenju datom na glavnom pretresu od 27.05.2013.godine vještak je ostao pri zaključku da propust postoji i na strani vozača pmv marke "Opel Astra" i na strani vozača motocikla marke "Tomos", tačnije da se propust vozača pmv ogleda u tome što nije ustupio prvenstvo prolaza kroz zonu raskršća motociklu marke "Tomos" koji mu je dolazio sa desne strane, a istovremeno se uključivao sa sporedne ulice sa lijeve strane gdje je bio u obavezi da bez alternative zaustavi vozilo, posebno pri činjenici da na tom dijelu puta postoji saobraćajni znak izričitih naredbi "Obavezno zaustavljanje". Propust vozača motocikla marke "Tomos" ogleda se u tome što je vozač sa motociklom prešao sa prostora desne na prostor lijeve trake na dijelu kolovoza gdje postoji puna razdjelna linija, a na tom potezu puta nije smio ni pod kakvim uslovima, obzirom na tok događaja, da pređe na lijevu stranu kolovoza, jer je u kritičnoj situaciji vršio zaobilaženje NN vozila. Međutim vještak je bio decidan da bez obzira što postoji propust u vožnji oba vozača, da svakako postoji veći propust u vožnji vozača vozila marke "Opel Astra" i da se dominantnim uzrokom predmetne nezgode može smatrati vožnja vozača vozila marke "Opel Astra", tim prije što je potencijalni rizik koji proističe sa aspekta bezbjednosti bio znatno veći na strani vozača putničkog motornog vozila u odnosu na motocikl "Tomos". Sud je u cjelosti prihvatio nalaz i mišljenje vještaka saobraćajne struke ing Milana Šljivančanina kao i dopunu datu na glavnom pretresu, cijeneći ga kao stručan i objektivan. Dakle, okrivljeni je bez obzira na doprinos oštećenog nastanku saobraćajne nezgode, u svojim radnjama ostvario dominantan uzrok u nastanku saobraćajne nezgode, a ovo posebno iz razloga što je utvrđeno da je vozilo kojim je upravljao okrivljeni bilo neispravno, obzirom da je vještak mašinske struke Braco Jovetić u nalazu i mišljenju od 27.08.2012.godine naveo da su na vozilu kojim je upravljao okrivljeni uređaji za zaustavljanje proglašeni neispravnim po pitanju parkirne kočnice, dok je u nalazu i mišljenju od 28.08.2012.godine vještak naveo da su svi uređaji na motociklu od kojih zavisi bezbjednost u saobraćaju bili ispravni i funkcionalni. Sud je nalaze i mišljenja vještaka mašinske struke Braca Jovetića, a na koje nalaze nije bilo primjedbi, prihvatio cijeneći ih kao stručne i objektivne. 


Nadalje, sud je u toku postupka saslušao i svjedoka oštećenog K.M. koji je u svom iskazu opisao tok događaja prije samog kontakta sa vozilom kojim je upravljao okrivljeni, navodeći u bitnom da se kritičnom prilikom kretao motociklom marke "Tomos" magistralnim putem desnom trakom iz pravca Bara u pravcu Sutomora, te da je u jednom trenutku imao namjeru da zaobiđe kamion koji se kretao ispred njega i tada je skrenuo u lijevu traku,da bi se u tom trenutku kamion naglo zaustavio jer je ispred njega bio pješački prelaz, a tu postoji i raskrsnica i tada je sa desne strane naišlo vozilo koje ga je udarilo. Međutim, oštećeni je naveo da je do kontakta njegovog motocikla i vozila došlo na njegovoj i to desnoj kolovoznoj traci, a da je moguće da je nakon fizičkog kontakta motociklom skrenuo na lijevu kolovoznu traku. Iskaz svjedoka oštećenog sud nije prihvatio jer je isti naveo da je do fizičkog kontakta njegovog motocikla i vozila kojim je upravljao okrivljeni došlo na desnoj kolovoznoj traci, već ga je cijenio kao pokušaj da oteža krivično pravni položaj okrivljenog i da umanji svoj doprinos nastanku predmetne nezgode, obzirom da je isti opovrgnut kako osnovnim tako i dopunskim nalazom i mišljenjem vještaka saobraćajne struke ing Milana Šljivančanina, a ovo posebno kod činjenice da iskaz svjedoka predstavlja cjelinu i ne može se u jednom djelu prihvatiti,a u drugom ne, te se ne može cjeniti selektivno, pa sud iz navedenih razloga iskaz svjedoka oštećenog K.M. nije prihvatio kao istinit.  Sud je cijenio i materijalne dokaze u vidu dva izvještaja K. c. C. G.-P., Odjeljenja za sudsku medicinu A br. .... i br. ..., oba od 04.09.2012.godine, iz kojih je utvrđeno da su i okrivljeni i oštećeni kritičnom prilikom vozilima upravljali u trijeznom stanju, pa je našao da navedeni dokazi nijesu od uticaja na utvrđenje drugačijeg činjeničnog stanja, te da nijesu relevantni u konkretnoj krivično pravnoj stvari. 


Okrivljeni je krivično djelo učinio postupajući protivno čl. 36. st. 4. Zakona o bezbjednosti saobraćaja na putevima ("Sl.list CG", br. 72/2005), kojim je propisano da je vozač koji ulazi vozilom na put koji je saobraćajnim znakom označen kao put sa prvenstvom prolaza dužan da propusti sva vozila koja se kreću tim putem. Okrivljeni se kritičnom prilikom kretao ulicom koja se priključuje na magistralni put tačnije ulicom Anta Đedovića na kojoj postoji saobraćani znak izričitih naredbi "obavezno zaustavljanje", te je bio dužan da prilikom pokušaja da se uključi u saobraćaj na raskrsnici sa ulicom IV Crnogorske proleterske brigade morao da propusti sva vozila koja se kreću tim putem, pa među njima i motocikl marke "Tomos" kojim je upravljao oštećeni K.M..Okrivljeni je bio svjestan da usled predstavljenog načina vožnje može ugroziti bezbjednost saobraćaja, odnosno ostvariti zabranjenu posledicu, i na to je pristao, što znači da je okrivljeni krivično djelo izvršio sa eventualnim umišljajem. 


Odlučujući se za krivičnu sankciju prema okrivljenom sud je cijenio sve olakšavajuće i otežavajuće okolnosti iz čl. 42 Krivičnog zakonika. Od olakšavajućih okolnosti sud je cijenio lične i porodične prilike okrivljenog, obzirom da je isti oženjen i otac troje djece. Otežavajućih okolnosti na strani okrivljenog nije bilo. Imajući u vidu navedene olakšavajuće okolnosti,a u nedostatku otežavajućih okolnosti, ocijenjeno je da prema okrivljenom nije potrebno izricanje efektivne kazne zatvora, te da će se izricanjem uslovne osude prema okrivljenom u potpunosti postići svrha izricanja uslovne osude i na taj način dovoljno uticati da ubuduće ne ćini krivična djela.


Kako oštećeni K.M. nije postavio imovinskopravni zahtjev, to sud o istom nije odlučivao.


Odluka o troškovima krivičnog postupka zasniva se na odredbi čl. 229 ZKP-a. Dosuđeni iznos se odnosi na troškove vještaka saobraćajne struke ing Milana Šljivančanina u ukupnom iznosu od 176,00 eura (104,50 + 71,50) i troškove vještaka medicinske struke dr Krsta Nikolića u iznosu od 93,50 eura, kao i troškove rada suda koji su odmjereni prema trajanju, složenosti krivičnog postupka i imovinskim prilikama okrivljenog. 


Na osnovu izloženog odlučeno je kao u izreci.
OSNOVNI SUD U BARU
Dana 10.09.2013.godine
ZAPISNIČAR,SUDIJA,
Amira Nikičić Ljiljana Joković
PRAVNA POUKA: Protiv ove presude može se
izjaviti žalba Višem sudu u Podgorici, u roku od
8 dana od dana prijema pisanog otpravka.
Žalba se predaje ovom sudu u 2 primjerka.
DNA:
1x ODT
1x okrivljeni
1x oštećeni, nakon pravosnažnosti
1x spisi