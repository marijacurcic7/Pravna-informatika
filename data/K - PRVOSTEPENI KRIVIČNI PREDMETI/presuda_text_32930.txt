K broj 99/12
U IME CRNE GORE
OSNOVNI SUD U BARU, kao prvostepeni krivični, sudija Ljiljana Joković, kao
sudija pojedinac, sa zapisničarom Amirom Nikičić, u krivičnom predmetu
okrivljenog V.V., zbog krivičnog djela – nasilje u porodici ili u porodičnoj
zajednici iz čl. 220 st.1 Krivičnog zakonika, po optužnom predlogu Osnovnog
državnog tužilaštva u Baru Kt br. .... od 20.02.2012. godine, nakon održanog
glavnog javnog pretresa u prisustvu zastupnika optužbe savjetnika kod Osnovnog
državnog tužilaštva u Baru Sanje Vujović, okrivljenog V.V. I branioca
okrivljenog M. M., advokata iz B., dana 21.03.2013. godine donio je, a dana
22.03.2013.godine javno objavio
P R E S U D U
Okrivljeni
V.V., od oca V. i majke V., rodjene J., rodjen .. godine u P., stalno
nastanjen u Baru, naselje ... državljanin Crne Gore, pismen, razveden, otac
jednog maloljetnog djeteta, srednjeg imovnog stanja, osudjivan presudom
Osnovnog suda Bar, K br. ... od 26.03.2002.godine, zbog krivičnog djela iz čl.
210. st. 1. KZ CG, na tri mjeseca zatvora.
Na osnovu čl. 373.tč.2. ZKP-a
OSLOBAĐA SE OD OPTUŽBE
Da je:
Dana 08.11.2011. godine, oko 20,00 časova, u parkiranom putničkom motornom
vozilu, vlasništvo okrivljenog, u naselju Vrela Ribnička u Podgorici,
primjenom grubog nasilja narušio tjelesni i duševni integritet člana svoje
porodice, svoje vanbračne supruge -oštećene K.O., na način što je nakon
verbalne prepirke sa oštećenom istu više puta udario šakom u predjelu tijela,
nanoseći joj tom prilikom laku tjelesnu povredu i to: oguljotinu kože u
predjelu lijevog ramena promjera 2x1 cm, oguljotinu kože u predjelu desnog
koljena, kružnog oblika, prečnika 1,5 cm i oguljotinu kože u predjelu desne
lopatice promjera 1x0,5 cm;
-čime bi izvršio krivično djelo - nasilje u porodici ili u porodičnoj zajednici iz čl. 220 st.1 Krivičnog zakonika.
Jer nije dokazano da je učinio krivično djelo za koje je optužen.
Troškovi krivičnog postupka padaju na teret budžetskih sredstava suda.
O b r a z l o ž e n j e
Optužnim predlogom Osnovnog državnog tužilaštva u Baru Kt br. ... od
20.02.2012. godine, stavljeno je na teret okrivljenom izvršenje krivičnog
djela bliže opisanog u izreci presude.
Okrivljeni V.V. je u prethodnom postupku izjavio da je bio u emotivnoj vezi sa
K.O. u periodu od nekih 3 godine, u tom periodu su se povremeno vidjali, tako
što je ona dolazila iz Podgorice i boravila kod njega, odnosno u kući koja je
njegovo vlasništvo, a ista se nalazi u naselju Žukotrlica, u Baru. U njihovom
odnosu su postojale povremene nesuglasice, zbog miješanja njene majke R. R. u
njihov odnos jer je ista bila protiv njihove veze. U namjeri da živi sa njim,
u njegovoj porodičnoj kući, K.O. je prije 3 godine došla sa kćerkicom je
Isidorom, medjutim, kako je njena majka bila protiv njihove veze, K.O. je
povremeno odlazila iz njegove kuće i ponovo se vraćala i ostajala kod njega. U
periodu trajanja njihove veze ni na jedan način nije fizički zlostavljao,
odnosno udarao ili tukao K.O., istoj nije upućivao nikada riječi prijetnje.
Nesuglasice izmedju njih su se sastojale u tome što je K.O. konzumirala stalno
alkohol i tablete protiv depresije, što je njemu smetalo, i govorio joj je da
će zbog konzumiranja alkohola i tableta završiti na ulici ili u ludnici.
Naglašava da od početka oktobra mjeseca ove godine, pa do 15.11.2011.godine,
O. nije tukao, niti joj je zadao udarce u predjelu glave i tijela, niti joj je
prijetio, od 15.11.2011.godine, više se nijesu gledali, ali ga je ona
telefonskim putem kontaktirala i pitala ga da li želi sa njom da se pomiri.
K.O. je boravila u njegovoj kući sve do 15.11.2011.godine. Dana
14.11.2011.godine O. mu je predložila da kupe flašu vina, svijeće, i da
naprave jednu lijepu atmosferu u njegovoj porodičnoj kući u naselju
Žukotrlica, što su i uradili. Nakon konzumiranja alkohola došlo je do
verbalnog sukoba izmedju njih, iz razloga jer je O. bila Ijubomorna na jednu
njegovu prijateljicu, sa kojom se ranije zabavljao, nakon čega je dobila napad
histerije i počela da ga steže rukama za vrat i udara pesnicama po glavi, nije
joj uzvraćao udarce, nakon čega je O. sebe šakama udarala po tijelu i glavi.
Tom prilikom joj je rekao da ako želi da prekine da konzumira alkohol može da
nastave njihovu vezu, u protivnom će se rastati. O. je saopštila da hoće da
ide za Podgoricu, i predložila mu, obzirom da je to bilo oko 21,00-22,00 časa,
da je vozilom poveze do Podgorice, što je uradio, pošli su u pravcu Podgorice
zajedno, a ona je ponovo dobila napade, udarala je nogama i rukama po
šoferšajbni vozila, a takodje je udarala i njega, pa je parkirao vozilo u
blizini hotela "Korali" u Sutomore. Kada se situacija smirila nastavili su
dalje put u pravcu Podgorice. U naselju Zabjelo, u Podgorici zaustavila ga
policija, a policajcu je rekao da je konzumirao alkohol, jer ga je djevojka
ostavila pa je bio razočaran. U medjuvremenu dok je obavljao razgovor sa
policajcima O. je otišla u njemu nepoznatom pravcu, dok su njene lične stvari
ostale u njegovom vozilu, a nju su policajci poveli u stanicu policije gdje su
zadržali. Dana 15.11.2011. godine oko 07,00 časova kada je izašao iz stanice
policije, pošao je do čovjeka za kojeg zna da se zove M., koji živi na Koniku
u Podgorici, a kod kojeg je O. prethodnu noć boravila. Vidio se sa Ornelom i
rekao joj da uzme stvari iz njegovog vozila, medjutim, ona nije htjela da uzme
stvari iz njegovog vozila, već da se vrati sa njim u Bar, na šta je pristao.
Nakon ovog je rekla da će poslije Ijekarskog pregleda kod psihijatra, istog
dana, poslije podne doći u Bar kod njega. Od 15.11.2011.godine, više se nije
gledao sa O., ali su se čuli telefonskim putem. O. ga zvala na njegov broj
telefona ... i rekla mu je da će doći sjutra. Ona je i dalje nastavila da ga
poziva telefonskim putem i govorila da će doći kod njega. Prilikom tih
razgovora nikakve riječi prijetnje joj nije upućivao. Dana 16.11.2011.godine
O. ga telefonskim putem kontaktirala i tražila mu je 5.000 eura da ga ne
prijavi za nasilje u porodici. Nije pristao na to, a ona je i dalje nastavila
da ga zove. Na glavnom pretresu dana 26.04.2012. godine je izjavio da sa
oštećenom K.O. ne živi niti je ikada živio u bilo kakvoj vanbračnoj zajednici.
Naime, ista mu je bila ljubavnica i sa njom se gledao unazad dvije – tri
godine. Dešavalo se da oštećena povremeno boravi kod njega u kući, nekada bi
ostajala mjesec dana, a nekad više od mjesec dana, ali sa njom nije živio u
vanbračnoj zajednici. Naveo je i da je ista i dalje dolazila kod njega
povremeno po dva dana. Sa oštećenom ne živi u vanbračnoj zajednici , već je sa
njom isključivo u seksualnim odnosima. Naime, ima porodicu, ima sina koji sada
puni 18 godina, a ona ima kćerku. Do 15.oktobra 2011. godine je pokušavao da
pomogne oštećenoj K.O. jer je ista koristila alkohol i tablete u prekomjerenim
količinama. Dana 15-og 2011. godine zajedno je sa oštećenom pošao u bolnicu u
Podgorici kod njenog izabranog doktora A. P. na Starom aerodromu, koji joj je
dao uput kod psihijatra. Nakon što je odveo kod psihijatra ona je dobila
terapiju koju je koristila narednih 15 dana. Nakon 15-og dana trebala da
izvrši kontrolu, međutim kako je bio štrajk zdrastva, ona tu kontrolu nije
izvršila. Dana 06.novembra 2011. godine došlo je do verbalne prepirke izmedju
njega i oštećene, gdje je ona fizički nasrnula na njega, ali to nikome nije
prijavljivao. Tada ni u jednom trenutku nije fizički nasrnuo na nju, ali joj
je pripretio da će sjutradan napustiti kuću ako nastavi tako. U toku noći uz
pomoć jednog radnika ovog suda R. V. je ubacila stvari u njegovo vozilo i
pobjegla je iz njegove kuće. Poslije dva dana došao je neki inspektor D., po
prijavi supruge R.V., i tada ga upitao da li je nešto zna o R.V., odgovorio je
da ne zna. Dana 10.11.2011. godine oštećena ga pozvala telefonom da se nadju u
Podgorici i da se dogovore o svemu. Dogadjaj koji mu se optuženim aktom
stavlja na teret nije se dogodio dana 08.11.2011.godine, nego
10.11.2011.godine. Sa oštećenom se u toku dana 10.11.2011.godine našao u
Podgorici odvezli su se do konobe „Bogetić“ da porazgovaraju. Kako je oštećena
bila pripita nije htio da ode do manastira Ostrog, nego je imao namjeru da u
konobi „Bogetić“ obave razgovor i da se vrate. Oštećena je pila usput i u
konobi, u kojoj je vrijedjala goste i dobacivala. U povratku je oštećena od
silnog pijanstva zaspala, pa kako nije znao gdje će sa njom poveo ju je u Bar
kod njega. Kada su stigli u Bar ona je bila komirana od alkohola, pa ju je sa
drugom V. M., koji ga je čekao ispred kuće, iznio i nosio do njegovog kreveta
u kući. Te večeri je pozvao i Hitnu pomoć, kako joj se ne bi nešto desilo.
Medjutim, kako Hitna nije imala vozilo, istu nije poveo u hitnu. Takodje, iste
večeri, je pozvao inspektora D. kako bi ga obavjestio da je ošećena u nekom
komiranom stanju i da ga obavjesti da nije slučajno koristila neku drogu, jer
nije htio da bude odgovoran ako joj se nešto desi. Nijesu tačni navodi iz
optužnog akta da je oštećenu dana 10.11.2011.godine, a ne kako stoji u
optužnom aktu 08.11.2011.godine, na bilo koji način udarao šakom u predjelu
tijela ili na bilo koji drugi način fizički zlostavljao oštećenu. Dakle,
oštećena je izmislila cijeli dogadjaj. Naime, oštećena 4 godine koristi ksalol
tablete. Oštećena navedene tablete koristi četri godine i to 4 mg dnevno.
Oštećenu nije nikada na bilo koji način fizički udario ili zlostavljao.
U dokaznom postupku provedeni su sledeći dokazi: saslušana je svjedok oštećena
K.O., pročitan je iskaz svjedoka M.V., pročitani su izvještaj ljekara Jedinice
za hitnu medicinsku pomoć u Baru od 18.11.2011. godine na ime K.O., nalaz i
mišljenje vještaka medicinske struke dr. Krsta Nikolića od 09.02.2012.godine,
izvod iz KE UP PJ B. Ispostava P. br. ... od 14.03.2012. godine za okrivljenog
V.V., nalaz i mišljenje vještaka medicinske struke dr Krsta Nikolića dat na
glavnom pretresu dana 15.06.2012. godine, izvršen je uvid u zdravstveni karton
oštećene O. K.dostavljen od Doma zdravlja P.a, pročitani su nalaz i mišljenje
vještaka neuropsihijatra dr. Stanka Milića od 03.10.2012.godine, dopunski
nalaz i mišljenje vještaka neuropsihijatra dr Stanka Milića dat na glavnom
pretresu dana 20.12.2012. godine, dopunski nalaz i mišljenje vještaka
neuropsihijatra dr Stanka Milića od 24.12.2012. godine, dopunski nalaz i
mišljenje vještaka neuropsihijatra dr Stanka Milića od 22.02.2013. godine.
Oštećena K.O. je u prethodnom postupku izjavila da je zadnje 4 godine živjela
u vanbračnoj zajednici sa V.. V... Živjeli su u njegovom porodičnom
domaćinstvu, odnosno kući u naselju Žukotrlica, u Baru, koja je njegovo
vlasništvo. Za vrijeme njihovog zajedničkog života svo vrijeme je boravila kod
V.. U početku su živjeli u dobrim odnosima, a postojale su povremene
nesuglasice. Medjutim, u avgustu i septembru mjesecu ove godine, uslijedile su
češće svađe izmedju nje i V.. U tom periodu ju je tukao i prijetio da će je
ubiti ako ode od njega, odnosno ako ga napusti. Te dogadjaje nije prijavila
policiji, jer je bilo strah od njega, a mislila je da će se odnosi izmedju
njih poboljšati. Ne može se tačno sjetiti datuma, ali misli da je u pitanju
08.11.2011.godine, oko 20,00 časova, u Podgorici, u naselju Vrela Ribnička,
dok su bili u V.. vozilu, marke "Reno", koje je tom prilikom bilo parkirano,
izmedju nje i V. je nastala verbalna prepirka, jer je V. bio Ijubomoran.
Sumnjao je da izlazi i da vidja se sa nekim drugim momkom, vrijedjao ju je i
nazivao je kurvom. Takodje, dok su se nalazili u vozilu, u naselju Vrela
Ribnička - Podgorica, udario ju je najmanje tri do četiri puta otvorenom šakom
u predjelu lica i tijela, tačnije u predjelu desnog ramena, koljena, kao i u
predjelu lopatice, nakon čega je izgrebao noktima u predjelu desnog ramena. Od
stresa se tada onesvjestila. Kada se probudila i došla k sebi, nalazila se u
V. kući u Baru. On joj je tada rekao da je dovezao do Bara, iznio iz vozila i
unio u kuću. Istakla je, da se dana 08.11.2011.godine, kada je zadobila
povrede od strane V. u vozilu nalazili samo V. i ona. V. je napustila
sjutridan po događaju od 08.11.2009.godine, odnosno 09.11.2011.godine i pošla
za Podgoricu gdje živi njena majka. Zbog dogadjaja koji se desio 08.11. 2011.
godine bila je u strahu da će je V. ubiti, zbog čega ga nije prijavila odmah,
već je dana 18.11.2011.godine, kada je pošla u policiju u Baru, gdje je dala
izjavu, odnosno podnijela krivičnu prijavu protiv V. V.a. Istog dana je pošla
i do Hitne medicinske pomoći u Baru gdje je Ijekarka pregledala i konstatovala
u izvještaju povrede koje joj je nanio V.. Taj izvještaj je dostavila
policiji. Sve povrede koje je zadobila od strane V.V. dana 08.11.2011.godine
su nastale u vozilu koje je bilo parkirano u naselju Vrela Ribnička -
Podgorica. Na glavnom pretresu dana 26.04.2012. godine je izjavila da je sa
okrivljenim živjela u vanbračnoj zajednici unazad četri godine. Povremeno ima
zdrastvenih smetnji i odlazila je na psihijatriju. Naime,na psihijatriju je
išla po nagovoru okrivljenog, ali su joj tamo govorili da je sasvim normalna i
da je normalno da podje na pregled, pila je ksalol tablete. Ne može da tvrdi
da se predmetni dogadjaj desio 08.11.2011.godine, iako je to izjavila u
prethodnom postupku, moguće da je pogriješila, te se predmetni dogadjaj
vjerovatno dogodio 10.11.2011.godine, ne sjeća se tačnog vremena. Naime,
predmetnog dana su ona i okrivljeni išli do manastira Ostrog i oboje su bili u
pijanom stanju. U povratku je htjela da ostane u Podgorici kako bi pošla do
majke, medjutim, u jednom trenutku, okrivljeni je parkirao vozilo na parkingu
u naselju Vrela ribnička u Podgorici i tada je okrivljeni dva puta udario
šakom u predjelu lica. Ne može se sjetiti da li je tom prilikom okrivljeni
udario u predjelu tijela, jer se na trenutak onesvjestila i kada se osvjestila
već se nalazila u apartmanu V. V.a u njegovoj kući u Baru. Dakle, ne sjeća se
da je okrivljeni kritične prilike udarao šakom u predjelu tijela. Sjutradan
kada se osvjestila okrivljeni joj je priznao da je napravio grešku, da je
mogao da je ubije, jer se od udarca šakom onesvjestila. Dakle, činjenica je da
je u vozilu okrivljeni udario dva puta šakom u predjelu lica i da se od tih
udarca onesvjestila, a takodje je bila i pijana. Poslije dva dana je napustila
okrivljenog i njegov apartman. Kritičnog dana je popila možda jedno 4 čaše od
2 dl, pila je samo crno vino i nije pila ljekove koje inače koristi. Svjesna
je da se tablete ne konzumiraju sa alkoholom i zato kada pije teblete ne
konzumira alkohol. Budući da je imala strah i da se plašila da pozove policiju
i prijavi dogadjaj, jer ju je okrivljeni kad bi se nešto porečkaju izbacivao
iz kuće i zahtjevao da ide u Podgoricu, te kako je bila u depresiji, događaj
je prijavila tek nakon deset dana. Kada je prijavila ovaj slučaj policajci su
je uputili da podje u prostorije Hitne službe da bi imala neki dokaz o
povredama koje je zadobila. Kritične prilike pila je crno vino. Predmetni
dogadjaj se desio u Podgorici. Nije se pridružila krivičnom gonjenju i nije
postavila imovinsko pravni zahtjev. Nije umijela da objasni razlikovanje
iskaza.
Svjedok M. V. je izjavio da nije bio očevidac kritične prilike u vozilu
okrivljenog, ali se sjeća da ga je okrivljeni pozvao telefonskim putem i tada
mu saopštio da je njegova djevojka, odnosno žena u nesvjesnom stanju i da
treba da mu pomogne kako bi je odveo u kući. Kada ga je okrivljeni telefonskim
putem pozvao nalazio se u svojoj kući, gdje je tada privatno živio, ne sjeća
se tačnog vremena,ali se sjeća da je bilo u večernjim časovima. Pošao je do
kuće okrivljenog u naselju Šušanj, gdje je zatekao V.V. i oštećenu K.O. koja
je bila u nesvjesnom stanju. Okrivljenim je pomogao da K.O. ponesu stepeništem
do apartmana okrivljenog koji se nalazio na spratu kuće. Pomogao mu je da
podignu oštećenu K.A. i prebace je do kreveta u njegovom apartmanu. Moguće da
je tada pitao okrivljenog šta je sa oštećenom, ali se danas ne može sjetiti
šta mu je on odgovorio. Uglavnom zna da je pomogao istom da K.O. prebaci do
kreveta i tu je legla. Koliko mu je poznato okrivljeni je živio sa oštećenom,
ali ne zna vremenski koliko, dešavalo se da se posvadjaju pa da ona ode, pa da
se ponovo vrati, ali te svadje nije gledao, poznato mu je da je oštećena
boravila kod okrivljenog u apartmanu, oštećena je jedno vrijeme živjela sa
okrivljenim, ali ne zna koliko dugo. Moguće je da je to bilo vremenski dvije
do tri godine, ali nije siguran. Oštećena je bila u nesvjesnom stanju, ali
nije primjetio nikakve povrede. Misli da je oštećena bila u farmaricama i u
duksu, izvukli su je iz auta i prebacili gore. Nije pitao okrivljeniog „Jesi
li je ubio, brate?“ . Ne zna da li su pili i šta su radili, ali je alkohol
osjetio u autu, a ne sjeća se da li se oštećena osjećala na alkohol.
Iz izvještaja ljekara Jedinice za hitnu medicinsku pomoć u Baru od 18.11.2011.
godine na ime K.O. proizilazi da je dana 18.11.2011.godine, po nalogu MUP-a,
pristupila K.O., koja je navela da je prije 6-7 dana zadobila više udaraca po
tijelu od strane supruga. U izvještaju su opisane povrede koje su bile predmet
vještačenja vještaka medicinske struke.
Iz nalaza i mišljenja vještaka medicinske struke dr. Krsta Nikolića od
09.02.2012.godine utvrdjeno je da je K.D. zadobila sljedeće tjelesne povrede:
oguljotina kože u predjelu lijevog ramena promjera 2 x 1 cm, oguljotina kože u
predjelu desnog koljena, kružnog oblika, prečnika 1,5 cm, oguljotina kože u
predjelu desne lopatice promjera 1 x 0,5 cm. Navedene povrede predstavljaju u
vrijeme nanošenja, procijenjene kako pojedinačno, tako i u svom ukupnom
djelovanju, laku tjelesnu povredu i nastale su dejstvom tupine mehaničkog
oruđa, u šta bi spadalo: nokti, šaka i slično. Navedene povrede mogle su
nastati u vremenskom intervalu od nekoliko časova prije njihovog konstatovanja
u Jedinici za hitnu medicinsku pomoć u Baru, Javne zdravstvene ustanove -
Zavoda za hitnu medicinsku pomoć Crne Gore - Podgorica, odnosno nekoliko
časova prije 09.49 časova dana 18. 11. 2011. godine, ali su mogle nastati i 7
do 15 dana prije njihovog konstatovanja u Jedinici za hitnu medicinsku pomoć u
Baru javne zdravstvene ustanove - Zavoda za hitnu medicinsku pomoć Crne Gore -
Podgorica, odnosno 7 do 15 dana prije dana 18. 11. 2011. godine, pa prema
tome, mogle su nastati i dana 8.11.2011. godine.
Iz izvoda iz KE UP PJ B. Ispostava P. br. ... od 14.03.2012. godine za
okrivljenog V.V. utvrdjeno je da je imenovani osudjivan presudom Osnovnog suda
Bar K br. ... od 26.03.2002.godine, zbog krivičnog djela iz čl. 210. st. 1. KZ
CG, na tri mjeseca zatvora.
Vještak medicinske struke dr. Krsto Nikolić je na glavnom pretresu dana
15.06.2012. godine izjavio da u cjelosti ostaje pri nalazu i mišljenju od
09.02.2012. godine. Što se tiče pogleda mehanizma nanošenja navedenih povreda
koje je povrede zadobila K.O. istakao je sledeće: oguljotina kože u predjelu
desnog koljena nastala je najvjerovatnije usled pada imenovane i njenog
kontakta sa podlogom, a što se tiče oguljotine kože u predjelu lijevog ramena
i oguljotine kože u predjelu desne lopatice ostaje pri osnovnom nalazu i
mišljenju, stim što je u tački 1 navedenog mišljenja došlo do greške umjesto
K.D., treba da stoji K.O.. Oguljotina kože u predjelu lijevog ramena je
nastala jednokratnim dejstvom tupine mehaničkog orudja, kao i oguljotina kože
u predjelu desne lopatice. Što se tiče navedenih povreda postoji mogućnost da
su iste nastale i udarom šakom u predjelu lijevog ramena i desne lopatice, a
što se tiče povreda oguljotine kože desnog koljena već se u tom djelu
izjasnio, ista je nastala od pada oštećene i njenog kontakta sa podlogom. Na
osnovu medicinskih činjenica se ne može izjasniti da li navedena povreda
desnog koljena nastala usled pada i kontakta sa podlogom ili je nastala usled
guranja ili usled slobodnog pada. Za stvaranje kraste potrebno je nekoliko
sati. Medjutim, u raspoloživom medicinskom dokumentu nisu notirane nikakve
medicinske činjenice vezane za eventualno boju kraste, ili za eventualnu
pričvršćenost kraste pa se ne može sa potrebnom sigurnošću utvrditi tačno
vrijeme nastanka oguljotine. U svakom slučaju kraste nema nakon 15 dana, od
nastanka oguljotine, kao što ne može biti nekoliko časova nakon nastanka.
Dakle, u konkretnom slučaju kraste npr. nakon 3 sata može biti, ali je u
svakom slučaju nakon 15 dana od dana kada je nastala povreda kraste više ne
može biti. Dakle, ne isključuje mogućnost da su navedene povrede bliže opisane
u mišljenju nalaza mogle nastati i dana 08.11.2011.godine. Onako kaku su
povrede opisane u raspoloživom mediicnskom dokumentu dana 18.11.2011.godine, a
taj opis se svodi samo na jednu jedinu riječ a to je „krasta“ , taj i takav
opis može odgovarati vremenu nastanka povreda – oguljotina dana
08.11.2011.godine, odnosno 10 dana nakon zadobijanja povreda, zbog čega je u
svom nalazu i naveo da su navedene povrede opisane u izvještalju ljekara
Službe Hitne pomoći u Baru onako kako su opisane u tom izvještalju, mogle
nastati i dana 08.11.2011.godine. Navedene povrede nijesu takve prirode da bi
se neko ko ima takve povrede morao uopšte javiti ljekaru, ni u jednoj fazi
nakon povredjivanja. Kruste mogu biti i morboznog porijekla, kod odredjenih
kožnih oboljenja, nekih osipnih groznica i slično, ali je sasvim evidentno da
su kruste koje su konstatovane u JHMP u B. kod K.O. dana 18.11.2011.godine
sasvim sigurno povrednog porijekla, jer ljekar, sačinjavalac medicinske
dokumentacije je konstatovao : „osim opisanih na tijelu ne uočavam druge
povrede“ i time je navedene kruste deklarisao i označio kao povrednog
porijekla. Dakle, isključuje se mogućnost da su od neke bolesti nastale
navedene kruste.Oguljotina u predjelu lijeve lopatice, a s obzirom na njenu
lokalizaciju, nije mogla nastati kao posledica samopovredjivanja, a ostale
dvije povrede teoretski su mogle nastati i samopovredjivanjem.
Uvidom u zdravstveni karton oštećene Ornele K.dostavljen od Doma zdravlja P.
utvrdjuje se da K.(R.) O. ima zdrastveni karton br. ..., te da je njen
izabrani doktor A. P., a da je radna organizacija nosioca zdrastvenog
osiguranja Zavod za zapošljavanje.
Iz nalaza i mišljenja vještaka neuropsihijatra dr. Stanka Milića od
03.10.2012.godine utvrdjeno je da uvidom u medicinsku dokumentaciju iz Doma
zdravlja u Podgorici vidi se da je oštećena K.O. upućena na pregled u Centru
za mentalno zdravlje na pregled psihijatra sa obrazloženjem dijagnoze
depresivnog raspoloženja poslednjih par godina, kao I upotrebe alkohola.
Upotrebu alkohola u svom iskazu kako okrivljeni V.V., tako i oštećena K.O.
navode u svom iskazu, sa uzajamnim konzumiranjem. Takodje navodi se u
medicinskoj dokumentaciji da K.O. svojevoljno konzumira Ksalol koji je iz
grupe lijekova koji se koriste za smirivanje napetosti i anksioznosti (straha)
i spada u grupu blažih sedativa.
Iz dopunskog nalaza i mišljenja vještaka neuropsihijatra dr Stanka Milića dat
na glavnom pretresu dana 20.12.2012. godine utvrdjeno je nakon obavljenog
neposrednog pregleda sa oštećenom K.O. izjavljuje sledeće: prilikom
psihijatrijskog intervjua oštećena je uredno orjentisana u svim pravcima,
adekvatna u odgovorima, uredna u odgovorima, vidno uznemirena, navodi da je
završila kozmetičarsku školu, živi u Podgorici. Isto tako navodi da je tada
živjela u vanbračnoj zajednici zajedno sa V.V. oko 4 godine i da ga je sada
napustila. Vanbračna zajednica je započela na emotivnom planu jer je osjećala
emocije prema njemu. Odmah poslije pola godine nastali su nesuglasice izmedju
njih, verbalni sukobi, vrijedjanje, ponekad fizičko maltretiranje. Dodaje da
su ova maltretiranja bila česta, a navodi i razlog jer je isti bio ljubomoran,
a ona je znatno mladja od njega. Zbog ovih okolnosti javila se na pregled
psihijatru i to jednom, koji joj je preporučio ksalol tablete koje je uzimala.
Radilo se samo o jednom pregledu, navodi da nije bolnički liječena. Inače,
ksalol je lijek koji ima sedativni, smirujući efekat i djelu na akcioznost,
odnosno na neki vid straha. Ako se uzima uz alkohol potencira se djelovanje
toga lijeka, a to znači da ima jači efekat nego kada se uzima bez alkohola.
Uticaj lijeka zavisi od doze, ukoliko se radi o više tablete koje se uzmu
odjednom može dovesti do konfuznog stanja, nekada stanja pospanosti, a u težem
slučaju i komodozni i besvjesno stanje. U kritičnom djelu delikta oštećena
navodi da nije uzimala toga dana ksalol. Dodaje da je u Bogetiću kada se
nalazila sa okrivljenim popila četri čaše vina. Što se tiče okolnosti
krivičnog djela dodaje da je toga dana kao i prethodnih dana nastala svadja
izmedju njih, izmedju okrivljenog i oštećene. Tom prilikom pored verbalnog
vrijedjanja navodi da se sjeća da je dobila udarac, i to dva udarca u području
lica šakom. Nakon toga se onesvjestila i osvjestila se već kada ju je M. odveo
u njen stan. Oštećena O. K.prema priloženoj medicinskoj dokumentaciji pokazuje
siptomski postraumatsko stresni poremaćaj koji se ispoljava sa smetnjama sna,
smetnjama koncentracije pojačane napetosti. U priloženoj medicinskoj
dokumentaciji koja je prethodno citirana navodi se konzumiranje alkohola koje
ima karakteristike periodičnog konzumiranja po dibsomaskom tipu tj.
konzumiranje alkohola koje je vezano za psihičke simptome. Navodi se i
dijagnoza depresije koja je u konkretnom slučaju reaktivnog tipa, nema
simptoma tzv. teškog oblika depresije. Po pitanju predmeta vještačenja
vjerodostojnosti iskaza okrivljene u vrijeme izvršenja krivičnog djela kako je
naveo u vrijeme izvršenja krivičnog djela okrivljena se nalazila u stanju
intoksikacije alkohola. Isto tako validno je za ocjenu ako se prihvati kao
realna činjenica sa dokazima da je u vrijeme izvršenja krivičnog djela dobila
i udarce u glavu i nakon toga se onesvjestila. U ovim okolnostima koji bi se
doveli u standarizaciju potresa mozga javlja se bezvjesno stanje, koje je
moguće bilo i pospješeno i akutnom pripitošču oštećene. Kako ista navodi sjeća
se krivičnog djela u okolnostima do kada je navodno dobila udarce u glavu.
Nakon ovih udaraca prisutna je amnezija, odnosno nesjećanje za okolnosti
krivičnog djela. Cijeneći vjerodstojnost iskaza okrivljene ako se izuzmu same
okolnosti krivičnog djela zbog povremenog konzumiranja alkohola i depresivnog
raspoloženja ista je sposobna da da vjerodostojan iskaz. Dakle, ova oboljenja
ne narušavaju sposobnost oštećene da da vjerodostojan iskaz. Cijeneći
prethodno navedeno koje se odnosi na akutno stanje u kritično vrijeme naveo je
da ukoliko se prihvati kao realno od strane suda, a što nije kompentencija
vještaka u tim okolnostima sa traumom glave i potresom mozga javlja se
konfuzno stanje i vjerodostojnost iskaza treba uzeti sa rezervom.
Iz dopunskog nalaza i mišljenja vještaka neuropsihijatra dr Stanka Milića od
24.12.2012. godine utvrdjeno je da K.O. ispoljava simptome postraumatskog
stresnog poremećaj u vidu, napetosti anksioznosti I depresivnog raspoloženja
na nivou reaktivne depresije. Prisutno je povremeno konzumiranje alkohola po
dipsomanskom tipu, ali ne ispunjava standard toksikomanske zavisnosti o
alkoholu. Pomenuta duševna oboljenja ne dovode do intelektualnih oštećenja
koja bi kod ispitanice uzrokovala nesposobnost davanja vjerodostojnog iskaza.
Akutno alkoholisanot K.O. konzumiranjem 4 čaše vina u dužem vremenskom period,
te jedne tablete ksalola nisu uzrokovale stanje akutne intoksikacije alkohola
teškog stepena, niti njihovo uzjamno djelovanje nisu narušila svijest
oštećene, kao I kognitivne funkcije; pamćenja shvatanja, mišljenja I
rasuđivanja u kritičnom periodu krivičnog djela okrivljenog V. Prema tome, i u
ovim okolnostima oštećena je bila u stanju da da vjerodostojan iskaz,
Ispitanica navodi nasilje okrivljenog koji ju je udario u glavu kako navodi
ova trauma je uzrokovala njeno besvjesno stanje. Napomenuo je da udarci u
glavu mogu dovesti do potresa mozga koja uzrokuje amneziju (nesjećanje) pa I
nesjećanje na okolnosti vezane za krivično djelo okrivljenog. Međutim, ne
prilaže se medicinska dokumentacija kojom bi se potvrdio iskaz oštećene da je
imala trauma glave.
Iz dopunskog nalaza i mišljenje vještaka neuropsihijatra dr Stanka Milića od
22.02.2013. godine, utvrdjeno je da je navedena medicinska dokumentacija koja
se odnosi na liječenje oštećene K.O. odnosi se na različit vremenski period
kada je tražila zdravstvenu pomoć u Opštoj bolnici Bar od 23.06.2012. godine
do 26.06.2012. godine sa trovanje sa demetrinom tabl. infekcija mokraćnih
puteva, uputna dijagnoza je poremećaj organski sa anksioznosti, a kod pregleda
I pored trovanja demetrinom (antidepresivom I sedativom) kod pregleda se
navodi da je svjesna. Izvještaj Ijekara specijaliste psihijatra KC u Podgorici
od 24.11.2012 godine.Pacijentkinja dolazi u Urgentni Centar zbog trovanja da
je uzela 21 oiva I 2mg Ksalola.Tvrdi da je razočarana u Ijubavi, zbog raskida
dugogodišnje veze. Negira ranija oboljenja. Kod pregleda somnolentna (pospana
), orjentisana, eupnoična. Nakon terapije otpuštena kući. Izvještaj Ijekara HP
u Baru od 29.12.2010 godine a tom prilikom je dala podatke: dolazi zbog
povreda zadobijenih padom, prvo joj se zavrtilo u glavi pala je.Ranije joj se
to dešavalo navodi da je od pritiska. Kod prijema svjesna, urednih reakcija na
svijetlo, ne navodi mučninu ima manje ogrebotine iz uha. Dijagnoza prevedena
sa latinskog: Površno traumatsko oštećenje poglavine.Rezmirajući prethodno
kako se vidi svi navedeni izvještaji I liječenje odnose se na različite
vremenske periode, a ne prilaže se nijedan izvještaj koji se odnose na
predmetni događaj od 8.11.2011. godine kojim bi se procjenila sposobnost
davanja vjerodostojnog iskaza. Poznato je da akutna alkoholna intoksikacija I
kombinovana upotreba sedative I anksiolitika – Ksalol može narušiti stanje
svijesti u kvatitativnom pogledu ( komatozno stanje, plića koma, ili besvjesno
stanje ) ali takva se stanja zahtjeva bolničko liječenje što se ne vidi iz
priložene medicinske dokumentacije. Ocjena vjerodostojnosti iskaza se odnosi
na kritični period, a ne može se ako nema medicinske dokumentacije tvrditi da
je neka osoba trajno nesposobna da da vjeorodostojan iskaz. To se samo može
odnositi na trajne duševne poremećaje ( hronične psihoze, demencije) što nije
slučaj sa oštećenom K.O.. U prethodno pisanom nalazu I mišljenju koji je
dostavio sudu od 21.12.2012 godine detaljno je opisao psihičko stanje K.O. na
temelju neposrednog pregleda da ista ispoljava simptome postraumatskog
stresnog poremećaja, sa simptomima, napetosti, anksioznosti I depresivnog
raspoloženja na nivou reaktivne depresije. Prisutno je povremeno konzumiranje
alkohola po dipsomanskom tipu, ali ne ispunjava standard toksikomanske
zavisnosti o alkoholu. U svom iskazu kod pregleda ispitanica detaljno je
opisala okolnosti koje se odnose na krivično djelo. Pomenute dijagnoze
potvrđuje I dodatna medicinska dokumentacija. Punomoćnici se bave I pitanjem
kontinuirane upotrebe Ksalola I da je " često koristila po 4 mg pune četiri
godine. Kada ih je ona koristila kako ih je I koliko uzimala O. I pojavljuju
se neželjeni efekti. Prilikom davanja nalaza vještak ovu činjenicu nije uzeo u
obzir neprekidno od četiri godine sa sigurnosti se može javititi tolerancija
na ksalol kod ispitanice, a time da I sa većim dozama se postiže željeni
efekat smirenja. U priloženom prospektu lijeka na strani 2 navodi se ;
uobičajena početna doza je od 0.25 do 0.5 mg tri puta dnevno, koja se ukoliko
je potrebno može povećati na 3mg dnevno podjeljeno u više doza. Konstatacija
punomoćnika " tog spornog dana K.O. je popila mnogo više nego što je priznala.
Ona ima jednu vrstu napada epilepsije zbog čega ne bi smjela da koristi
alcohol, a ni tablete te vrste.Ona ima krizu svijesti I ponekada zna da
padne." Ni u jednom izvještaju medicinske dokumentacije se ne navodi da
oštećena K.O. boluje od epilepsije, pominje se kriza svijesti koja ne mora
imati bilo kakvu vezu sa epilepsijom (sinkope, poledica alkoholne
intoksikacije, nizak krvni pritisak I druge sinkope I dr) koje su prolazna
kratkog trajanja. Kritičnog dana kod predmetnog događaja ne prilaže se
medicinska dokumentacija, a osobe koje su van napada epilepsije imaju očuvanu
sposobnost davanja vjerodostojnog iskaza. Na kraju zaključuje da ostaje pri
ranije datom nalazu I mišljenju. Ispitanica K.O. ispoljava simptome
postraumatskog stresnog poremećaj u vidu, napetosti anksioznosti I depresivnog
raspoloženja na nivou reaktivne depresije. Prisutno je povremeno konzumiranje
alkohola po dipsomanskom tipu, ali ne ispunjava standard toksikomanske
zavisnosti o alkoholu. Pomenuta duševna oboljenja ne dovode do intelektualnih
oštećenja koja bi kod ispitanice uzrokovala nesposobnost davanja
vjerodostojnog iskaza. Kompetencija vještaka nije da utvrđuje materijalne
dokaze koji se odnose na istinitost iskaza oštećene što je stvar suda, već
njenu sposobnost davanja vjerodostojnog iskaza imajući u vidu navedene duševne
poremećaje kod ispitanice, što je I učinio. Akutno alkoholisanost K.O.
konzumiranjem 4 čaše vina u dužem vremenskom period, te jedne tablete ksalola
nisu uzrokovale stanje akutne intoksikacije alkohola teškog stepena, niti
njihovo uzajemno djelovanje, nisu narušila svijest oštećene, kao I kognitivne
funkcije; pamćenja shvatanja, mišljenja I rasuđivanja u kritičnom periodu
krivičnog djela okrivljenog Vučelića. Prema tome I u ovim okolnostima oštećena
je bila u stanju da da vjerodostojan iskaz. Ispitanica navodi nasilje
okrivljenog koji ju je udario u glavu kako navodi ova trauma je uzrokovala
njeno besvjesno stanje. Napomenuo je da udarci u glavu mogu dovesti do potresa
mozga koja uzrokuje amneziju (nesjećanje) pa I nesjećanje na okolnosti vezane
za krivično djelo oknvljenog. Međutim, ne prilaže se medicinska dokumentacija
kojom bi se potvrdio iskaz oštećene da je imala trauma glave.
Sud je odbio predlog oštećene da se u dopunu dokaznog postupka u svojstvu
svjedoka sasluša svjedok V.R., obzirom da je i po samom kazivanju oštećene
imenovai svjedok imao samo posredna saznanja vezano za predmetni dogadjaj, te
kod navedenog iskaz svjedoka V. R., koji nije bio očevidac predmetnog događaja
ne može biti relevantan i od utacaja za presuđenje u ovoj krivično pravnoj
stvari.
Ocjenom izvedenih dokaza nije utvrđeno da je okrivljeni učinio krivično djelo
koje mu se stavlja na teret. Okrivljeni je u svojoj odbrani negirao izvršenja
krivičnog djela, u bitnom navodeći da nije počinio krivično djelo, da su u
njegovom odnosu sa oštećenom K.O. postojale povremene nesuglasice, ali da je
nikada nije fizički zlostavljao ili tukao, te da joj nije prijetio, niti zadao
udarce u predjelu glave i tijela. U prethodnom postupku i na glavnom pretresu
dana 26.04.2012.godine dao je različitu odbranu,na način što je u predhodnom
postupku opisivao događaje koje su predhodili predmetnom događaju i događaje
koji su se kasnije dogodili,dok je na glavnom pretresu opisao tok događaja
koji mu se stavlja na teret.Naime, u prethodnom postupku je naveo da je
oštećena K.O. u njegovoj kući boravila sve do 15.11.2011.godien, a da mu je
dana 14.11.2011.godine predložila da naprave lijepu atmosferu uz svijeće i
vino, te da je tada došlo do verbalnog sukoba i da je oštećena tom prilikom,
usljed napada histerije, udarala sebe i njega, ali da navedeni događaj nije
prijavio nadležnim organima. Dalje je naveo da su se po prijedlogu oštećene
K.O., oko 21,00-22,00 časa uputili za Podgoricu, te da je O., nakon što ih je
policija zaustavila , izašla iz vozila i da se sa njom ponovo našao sjutradan,
15.11.2011.godine na Koniku, kada mu je O. rekla da će tog dana popodne, a
nakon pregleda kod doktora psihijatra, doći kod njega u Bar. Nakon
15.11.2011.godine njihova komunikacija je bila samo preko telefona. Okrivljeni
V.V. je na glavnom pretresu izjavio da je dana 06.11.2011.godine došlo do
verbalne prepirke između njega i oštećene K.O., te da je ona tada fizički
nasrnula na njega,a da ga je oštećena dana 10.11.2011.godine pozvala telefonom
da se nađu u Podgorici. U toku dana se našao sa njom u Podgorici i uputili su
se ka konobi „Bogetić“. Svo vrijeme, u putu oštećena K.O. je pila alkohol, a u
povratku je zbog alkoholisanosti zaspala u autu. Kako nije znao šta da radi sa
oštećenom K.O. koja se onesvijestila, istu je poveo njegovoj kući u Baru, gdje
ju je uz pomoć druga V. M. odnio do kreveta u kući. Na glavnom pretresu se
nije izjašnjavao vezano za događaje i okolnosti koje su predhodile predmetnom
događaju i događaje koji su se desili nakon 10.11.2011.godine,stim što je
pojasnio da se predmetni događaj desio dana 10.11.2011 godine ,a ne kako je to
navedeno optužnim aktom 08.11.2011.godine. Sud je odbranu okrivljenog datu na
glavnom pretresu u cjelosti prihvatio ,dok je odbranu okrivljenog datu u
predhodnom postupku cjenio kao irelevantnu ,jer se kazivanje okrivljenog ne
odnosi na predmetni događaj. Dijelovi odbrane okrivljenog V.V. date na glavnom
pretresu potvrdio je svjedok M.V.. Po ocjeni suda svjedok M.V. je djelove
događaja kojima je prisustvovao opisao istinito ,a koji iskaz je u bitnom
saglasan sa iskazom okrivljenog datom na glavnom pretresu. Naime, navedeni
svjedok je izjavio da je nakon poziva okrivljenog V.V., u večernjim časovima
kritične prilike, došao do kuće okrivljenog, gdje je zatekao okrivljenog i
oštećenu K.O., koja je bila u nesvjesti. Okrivljenom V.V.u je pomogao da
ponesu oštećenu do kreveta u apartmanu na spratu kuće okrivljenog,a takođe je
bio decidan da tom prilikom kod oštećene nije primjetio nikakve povrede,ali je
u vozilu osjetio alkohol .
Dalje, na osnovu nalaza i mišljenja vještaka medicinske struke dr Krsta
Nikolića od 09.02.2012.godine i nalaza i mišljenja istog vještaka datog na
glavnom pretresu dana 15.06.2012.godine, koje je sud cijenio kao jasne i
objektivne, pa je iste prihvatio, utvrđeno da je oštećena K.O. zadobila laku
tjelesnu povredu i to: oguljotinu kože u predjelu lijevog ramena promjera 2 x
1 cm i oguljotinu kože u predjelu desne lopatice promjera 1 x 0,5 cm, koje su
nastale jednokratnim dejstvom tupine mehaničkog orudja ili udarom šake u
predjelu lijevog ramena i desne lopatice, kao i oguljotinu kože u predjelu
desnog koljena kružnog oblika, prečnika 1,5 cm, nastalu usljed pada imenovane
i njenog kontakta sa podlogom. Povreda desnog koljena oštećene po kazivanju
vještaka je mogla nastati usljed slobodnog pada i kontakta sa podlogom, ali i
usled guranja. Tačan datum nastanka navedenih povreda nije se mogao pouzdano
utvrditi. Naime, optužnim prijedlogom navedeno je da su povrede nastale dana
08.11.2011.godine, što je kao mogućnost naveo i vještak medicinske struke
Krsto Nikolić. Međutim, isti nije mogao da se decidno izjasni koji je tačan
dan nastanka povrede, jer je za donošenje tog zaključka neophodno postojanje
detaljnijeg opisa kraste u medicinskoj dokumentaciji, a u izvještaju ljekara
Hitne medicinske pomoći u Baru od 18.11.2011.godine ne postoji bliži opis
izgleda i boje, već samo postoji riječ „krasta“. Vještak se jedino decidno
izjasnio na porijeklo nastanka kraste, na osnovu čega je utvrđeno da je ista
posljedica povreda koje su mogle nastati u periodu od 7-15 dana prije
18.11.2011.godine. Tačan datum se nije mogao utvrditi ni na osnovu iskaza
oštećene K.O. koja je u svom iskazu datom u prethodnom postupku navela da se
ne može tačno sjetiti, te da misli da se predmetni događaj desio 08.11.2011.
godine, a na glavnom pretresu je navela da se predmetni događaj desio
vjerovatno 10.11.2011.godine, te da se ne sjeća tačnog datuma. Datum naveden u
optužnom aktu sporio je i okrivljeni V.V. ističući da se sa oštećenom K.O.
našao u Podgorici dana 10.11.2011.godine, te da su se nakon toga uputili ka
konobi „Bogetić“. Nadalje, u postupku nije utvrđeno ni da je gore navedene
povrede oštećenoj K.O. nanio upravo okrivljeni V.V.. Jedini dokaz koji je
proveden u pravcu dokazivanja uzročnika nastanka povreda je iskaz svjedoka
oštećene K.O., koji sud nije prihvatio, jer je isti cijenio kao neobjektivan i
neistinit. Naime, oštećena K. O. je pored navođenja različitog datuma
nanošenja tjelesnih povreda, različito navela i tok događaja, kao i mjesta i
broj udaraca koje joj je navodno zadao okrivljeni V.V.. U iskazu datom u
prethodnom postupku oštećena K.O. je navela da je prvo nastala verbalna
prepirka između nje i okrivljenog, da je isti bio ljubomoran i sumnjao da
izlazi sa drugim momkom, vrijeđao je i nazivao „kurvom“,te da je nakon
prepirke, po njenim navodima, okrivljeni V.V. udarao najmanje 3 do 4 puta
otvorenom šakom u predjelu lica i tijela, tačnije u predjelu desnog ramena,
koljena i u predjelu lopatice, zatim da je izgrebao noktima u predjelu desnog
ramena, nakon čega se od stresa onesvijestila. Nasuprot navedenom na glavnom
pretresu dana 26.04.2012.godine je navela da je okrivljeni V.V. udario šakom
dva puta u predjelu lica, te da se ne može sjetiti da li je okrivljeni udario
u predjelu tijela, jer se od tih udaraca onesvijestila. Dakle, iskazi
okrivljene iz prethodnog postupka i sa glavnog pretresa su međusobno
kontradiktorni. Naime, oštećena na glavnom pretresu navodi da se onesvijestila
nakon što joj je okrivljeni zadao dva udarca šakom u glavu, te da se zbog toga
ne sjeća da li okrivljeni udarao u predjelu tijela. Iz njenog iskaza datog u
prethodnom postupku proizilazi suprotno, odnosno proizilazi da se oštećena
nije onesvijestila odmah nakon udaraca u glavu, već da je i nakon njih bila
svjesna, te da se sjeća da je okrivljeni udarao u predjelu tijela. Naime,
oštećena K.O. je prilikom navednog saslušanja jasno navela da je okrivljeni
udario 3-4 puta otvorenom šakom u predjelu lica i tijela, pritom još
precizirajući o kom predjelu tijela je riječ, navodeći da se radi o predjelu:
desnog ramena, koljena i lopatice, a potom decidno navodeći da ju je nakon
zadatih udaraca okrivljeni izgrebao noktima u predjelu desnog ramena. Dakle,
tek nakon nanošenja ovih udaraca i ogrebotina oštećena se onesvijestila.
Prilikom ocjene iskaza oštećene K.O. sud je imao u vidu i da je iskaz dat u
prethodnom postupku kada je sjećanje oštećene bilo svježije i da se protokom
vremena pojedine činjenice zaboravljaju, zbog čega je oštećena predmetni
događaj, objektivno, mogla detaljnije opisati u prethodnom postupku. Međutim,
imajući u vidu značaj i karakter činjenica koje nedostaju i koje se razlikuju
u odnosu na iskaz dat na glavnom pretresu, sud je ipak mišljenja da se
navedena razlikovanja i nedostaci iskaza oštećene ne mogu pripisati zaboravu
usljed proteka vremena, jer se oštećena u iskazu na glavnom pretresu uopšte ne
osvrće na verbalnu prepirku, udarce u predjelu tijela – ramena, koljena i
lopatice, kao ni na ogrebotine u predjelu desnog ramena. Dakle, budući da
prema iskazu iz prethodnog postupka proizilazi da je oštećena bila svjesna u
vrijeme nanošenja navedenih povreda, nelogično je da bi protok vremena toliko
značajno i bitno mogao uticati na sjećanje oštećene K.O. i usloviti zaborav
verbalne prepirke, udarca u rame, koljeno, lopaticu i grebanje noktima u
predjelu ramena. Razlog više zbog kojeg sud nije poklonio vjeru iskazu
oštećene K.O. je i utvrđeno činjenično stanje u predmetu, a to su povreda u
vidu oguljotine u predjelu lijevog, a ne kako to oštećena svo vrijeme navodi,
desnog ramena, te da je oguljotina kože u predjelu desnog koljena nastala
usljed pada i kontakta oštećene sa podlogom, a ne usled grebanja noktima
okrivljenog V.V., kako je to navela oštećena u prethodnom postupku. Takođe,
oštećena K.O. je u prethodnom postupku navela da je nakon događaja
08.11.2011.godine, okrivljenog V.V. napustila sjutradan, 09.11.2011.godine,
dok je na glavnom pretresu navela da je okrivljenog i njegov apartman naputila
tek poslije dva dana. Dakle i u pogledu vremena i perioda zadržavanja kod
okrivljenog V.V. poslije navodnog događaja, oštećena nije dala isti i
jedinstven i saglasan iskaz, što je takođe jedan od doprinosa o kojem je sud
vodio računa kada je cijenio iskaz oštećene. Prilikom ocjene iskaza oštećene
K.O. sud je imao u vidu i nalaz i mišljenje vještaka dr neuropsihijatra Stanka
Milića kao i njegove dopunske nalaze i mišljenja. Naime, iz navedenog
neuropsihijatrijskog vještačenja utvrđeno je da je oštećena K.O. bila u stanju
da da vjerodostojan iskaz, te da akutna alkoholisanost konzumiranjem 4 čaše
vina i jedne tablete ksalola nisu uzrokovale stanje akutne intoksikacije
alkohola težeg stepena, te da nisu narušili svijest i kognitivne funkcije
(pamćenje, shvatanje, mišljenje i rasuđivanje) oštećene u kritičnom periodu.
Takođe, vještak je naveo da se zbog nedostatka medicinske dokumentacije ne
može nesumnjivo utvrditi da li je kod oštećene bilo potresa mozga i traume.
Dakle, oštećena K.O. je mogla dati vjerodostojan iskaz, jer konzumiranje
alkohola i tableta ksalol nije uticalo na kognitivne funkcije, međutim,
imajući u vidu sve prethodno navedene razlike u iskazu izvodi se zaključak da
je oštećena svjesno mijenjala iskaz ,pa sud iskaz oštećene K.O. imajući u vidu
navedene razlike i nejasnoće nije prihvatio. Imajući u vidu sve naprijed
navedeno, a uz činjenicu da okrivljeni ne priznaje izvršenje krivičnog djela,
to po stanovištu suda izvedeni dokazi upućuju samo na određeni stepen sumnje
da je okrivljeni učinio krivično djelo koje mu je stavljeno na teret. Stoga je
u skladu sa čl.3 st.3 ZKP-a sumnju o postojanju činjenice koja čini obilježje
krivičnog djela sud riješio na način koji je povoljniji za okrivljenog,
odnosno primjenom čl.373 tač.2 ZKP-a oslobodio ga od optužbe.
Sud je cjenio i ostale provedene dokaze, ali je našao da isti nisu od uticaja
za utvrđenje drugačijeg činjeničnog stanja.
Kako oštećena K. O. nije postavila imovinskopravni zahtjev, to sud o istom
nije ni odlučivao.
Odluka o troškovima krivičnog postupka zasniva se na odredbi čl. 230 st. 1
ZKP-a, zbog čega troškovi krivičnog postupka padaju na teret budžetskih
sredstava suda.
OSNOVNI SUD U BARU
Dana, 22.03.2013. godine
ZAPISNIČAR, S U D I J A,
Amira Nikičić Ljiljana Joković
PRAVNA POUKA: Protiv ove presude može se
izjaviti žalba Višem sudu u Podgorici u roku od
8 dana od dana prijema pismenog otpravka,
preko ovog suda, u dva primjerka.
DNA:
1 x ODT,
1 x okrivljeni,
1x branilac okrivljenog,
1 x oštećenoj,
1 x spisi