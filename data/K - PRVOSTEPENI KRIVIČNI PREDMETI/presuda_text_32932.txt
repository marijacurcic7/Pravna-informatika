K broj 533/12
U IME CRNE GORE
OSNOVNI SUD U B., kao prvostepeni krivični, sudija Ljiljana Joković, kao
sudija pojedinac, sa zapisničarom Amirom Nikičić, u krivičnom predmetu
okrivljenog N.S., zbog krivičnog djela – nasilje u porodici ili u porodičnoj
zajednici iz čl. 220. st.1. Krivičnog zakonika, po optužnom predlogu Osnovnog
državnog tužilaštva u B. Kt br. ...od 20.12.2012. godine, nakon održanog
glavnog javnog pretresa u prisustvu zastupnika optužbe zamjenika Osnovnog
državnog tužioca u B. Irene Rajković i okrivljenog, dana 16.04.2013. godine
donio je i istog dana javno objavio
P R E S U D U
Okrivljeni
N.S., JMBG...., od oca R. i majke Z., rodjene M., rodjen 14.09.1969. godine u
B., sa prebivalištem u B., naselje Č., državljanin C.G., razumije crnogorski
jezik, pomorac, razveden, pismen, sa završenom srednjom školom, srednjeg
imovnog stanja, osudjivan presudom Osnovnog suda u B. K br. ...od
19.03.2008.godine, zbog krivičnog djela iz čl. 239/1 KZ, zatvor dva mjeseca
uslovno na dvije godine.
Kriv je
Što je:
Dana 14. maja 2012. godine, oko 21,30 časova, ispred butika "M.", vlasništvo
oštećene N.A., u ul....., svjestan svog djela i htio je njegovo izvršenje,
primjenom grubog nasilja narušio tjelesni i duševni integritet člana svoje
porodice - svoje supruge oštećene N.A. iz B., na način što nakon što je
oštećenoj uputio uvrede sadržine "kučko, kurvo" istu je fizički napao,
zadajući joj udarac otvorenom šakom u predjeju lijevog obraza, i hvatajući je
rukama u predjelu njenih ruku, odnosno u predjelu nadlaktice i vukući istu
prema svom vozilu, nastavljajući pri tom da istu vrijeđa, kojom prilikom je
oštećena zadobila lake tjelesne povrede u vidu crvenila kože u predjelu
lijevog obraza i oguljotine u predjelu ispod nokta domalog prsta lijeve šake i
oguljotine kože u predjelu lijeve nadlaktice dužine 0,3 cm,
- čime je izvršio krivično djelo – nasilje u porodici ili u porodičnoj
zajednici iz čl. 220.st.1. Krivičnog zakonika.
Pa mu sud primjenom člana 4, 32, 36, 42, 52, 53 i 54 Krivičnog zakonika i
člana 369, 370 i 374. ZKP-a izriče
USLOVNU OSUDU
Kojom mu utvrđuje kaznu zatvora u trajanju od 3 (tri) mjeseca i istovremeno
određuje da se kazna neće izvršiti ukoliko okrivljeni u roku od 1 (jedne)
godine, po pravosnažnosti presude ne učini novo krivično djelo.
Oštećena N.A. se radi ostvarivanja imovinsko pravnog zahtjeva upućuje na
parnični postupak.
Okrivljeni je dužan da plati troškove krivičnog postupka u iznosu od 130,00
eura, u roku od 15 dana od pravosnažnosti presude, pod prijetnjom izvršenja.
O b r a z l o ž e n j e
Optužnim predlogom Osnovnog državnog tužilaštva u B. Kt br....od 20.12.2012.
godine, kojeg je zastupnik optužbe precizirao na glavnom pretresu dana
16.04.2013.godine, stavljeno je na teret okrivljenom izvršenje krivičnog djela
bliže opisanog u izreci presude.
Okrivljeni N.S. je u prethodnom postupku izjavio da ima kuću koju izdaje u
naselju..., u B., odnosno kao podstanare ima jednu porodicu i jednu medicinsku
sestru koja se zove E.C., oko koje je njegova supruga A. uvjek pravila
probleme u vidu nekih Ijubomornih ispada i iz tog razloga je otišla iz kuće na
nekoliko dana kod majke sve do 06.05.2012. godine, kad se vratila kući, a već
10.05.2012. godine, je došlo do svadje izmedju stanarke E.C. i nje i do
fizičkog obračuna izmedju njih, a sve zbog A. Ijubomore i taj dogadjaj je
procesuiran sudiji za prekršaje u B..Dana 14.05.2012. godine, rekao je A.
drugarici da će nekoliko dana biti na put i ista joj je to vjerovatno i
prenijela, a to je uradio iz razloga da bi propratio šta je razlog takvog A.
ponašanja, i naravno nije otišao na put već je ostao u B. i negdje oko 19,00
časova njegov prijatelj mu je javio da je vidio u butiku "Mi.“ koji se nalazi
u ul. .u B., a koji drži njegova supruga A da je došao neki muškarac i da je
vidio da je ista spustila roletne i zaključala vrata od butika, a on se odmah
nakon te dojave zaputio za Bar i negdje oko 20,00 časova je bio kod trafike
ispred butika "M", a A. je nekoliko puta pozvao na njen mobilni ali ista nije
htjela da se javi, već je prekidala vezu. U jednom trenutku iz butika je
istrčao neki muškarac, kojeg je prepoznao, a potom je izašla i A. i on se tada
nalazio ispred trafike koja se nalazi u blizini tog butika i istoj je prišao i
zamolio je da u vozilu porazgovaraju i sa tom namjerom je uhvatio njegovom
desnom rukom za njenu desnu ruku i to u predjelu desnog zgloba, ali odgovorno
tvrdi da istu nije ošamario i da je nije vukao za ruke kako bi je uveo u
njegovo vozilo. Takodje želi da istakne da istu nije vrijedjao i da istu ne
uhodi, da joj ne prijeti, već je samo htio da utvrdi što je razlog takvog
A.nog ponašanja. Istakao je i to da je ista njemu prijetila da će je iseliti
iz B., a takodje želi da istakne i to da je brak izmedju njega i N.A. razveden
pred Osnovnim sudom u B. u oktobru mjesecu 2011.godine, medjutim, presudu još
nije dobio. Na glavnom pretresu dana 11.03.2013.godine je izjavio da je dva
tri mjeseca prije ovog dogadjaja njegova bivša žena počela da se nenormalno
ponaša, u sM.lu da je počela verbalno da ga vrijedja i fizički nasrće na
njega, na način što mu je zadavala šamare, ogrebotine i slično. Medjutim, njoj
ni u jednom trenutku nije uzvratio. Što se tiče dana 14.05.2012.godine oko
19,30 časova odprilike, ne zna tačno, obavješten je od prijatelja da se
njegova bivša žena zaključala u njenom butiku „M. “, koji se nalazi u ...u B.,
za njega tada nepoznatim muškarcem i da je zatvorila roletne. Ne želi da
upliće druge ljude u ovu priču, tako da danas pred sudom neće saopštiti ime
tog lica. Nakon što je obavješten da se njegova bivša supruga nalazi u butiku
„M.“ sa drugim muškarcem oko 20,00 časova, došao je u ulici pored kafića „L. “
koji se nalazi od tog butika na udaljenosti 500 m, primjetio je vozilo njegove
bivše supruge na parking i vidio je da je spuštena roletna od butika, M.leći
da je to provokacija od druga koji mu je najprije poruku poslao i koji mu se
najprije u poruku nije potpisao, ne želeći da ga povredi. Došao je u ulicu
gdje se nalazi butik „M. “, parkirao njegovo vozilo sa upaljena četri žmigavca
i M.leći da je provokacija da se oštećena ne nalazi u butiku, prišao je do
roletne koja je spuštena bila, i čuo je da se nešto dešava u butiku, odnosno
shvatio je da se unutar butika nalaze dvoje ljudi, supruga i neko drugi.
Udaljio se od butika, ušao u vozilo, i bio je žestoko povredjen. Tada u to
vrijeme 14.05.2012.godine bio je još uvijek u braku, dakle, u trenutku
predmetnog dogadjaja N.A. nije bila njegova bivša supruga, već tada zakonita
supruga i bio je čvrst brak. Nakon toga je vozilom najmanje 20 krugova vidno
iznerviran uhvatio po gradu B. i u jednom trenutku oko 21 čas, kada je naletio
vozilom u ulici u kojoj se nalazi butik „M.“ vidio je da se otvara roletna od
butika i pali svijetlo. Produžio je dalje vozilom do mjesta od kojeg može da
vidi tačno ko izlazi iz butika. Tada je prepoznao da se radi o doktoru A.M.
koji je radio tada u D.B. u H., koji je izašao iz butika sa njegovom tada
vjenčanom suprugom oštećenom N.A., a on je u tom trenutku otvorio staklo od
svog vozila, i na udaljenosti od oštećene i doktora A.M. s kojim je bila
njegova supruga u butiku, mahnuo rukom oštećenoj i rekao „Svaka ti čast A.“,
zbog šoka koji je doživio zaista nije mogao izaće iz vozila u kome se nalazio,
samo je produžio dalje kući. Nakon nekih pola sata policija je došla po njega
i vidjeli su u kojem je stanju. Dakle, nisu tačni navodi iz optužnog akta da
je kritične prilike oštećenoj uputio riječi „Kučko, kruvo“, osim što joj je
tada rekao „Svaka ti čast“ i nije tačno da je oštećenu fizički napao na način
kako je to opisano u optužnom aktu, već naprotiv kritične prilike nikakvog
kontatka nije bio izmedju njega i oštećene, a oštećena povrede koje je
zadobila jedino je zbog prijateljstva sa doktorom koji je tada radio u D.z.
vjeruje da je on ispisao fingirani nalaz i mogao je da napište šta hoće.
Takodje je izjavio da je njegova bivša supruga podnjela 10 perkršajnih prijava
protiv njega, od kojih su pet pale kao I da je njega bivša supruga
nezadovoljna ishodima lažnih prijavljivanja sudu za prekršaje išla kod
predsjednice suda za prekršaje J.J. i ponudila je predsjednici J.J. 100 eura
kako bi ga osudila, ali joj je J.J. to odbila. Takodje je 05.03.2013. godine
njegova bivša supruga, vjerovatno platila momka A. D. da vozi po gradu sada
njenim vozilom, M.leći da će da je napadne, taj isti momak je njega nasilno
zaustavio, pa su zajedno oboje njega prijavili u SUP da je navodno on njega
zaustavio i da je nju pozvao ,zbog čega je pošao kod njegovih roditelja da on
to ne radi. Nakon što mu je ukazano na razlike u odbrani koju je dao u
predhodnom postupku izjavio je da je istina ovo što je rekao na glavnom
pretresu , a u prethodnom postupku je dao odbranu pod pritiskom policije i
bivše žene oštećene N. A., te da ne umije da objasni razlikovanje odbrane.
U dokaznom postupku provedeni su sledeći dokazi: saslušan je svjedok oštećena
N.A., svjedok M.A., pročitani su izvještaj ljekara jedinice za HMP u B. br.
protokola...od 14.05.2012.godine, u 22,15 časova na ime N. A., nalaz i
mišljenje sudskog vještaka medicinske struke dr. Krsta Nikolića Kt br. ...od
13.12.2012.godine, izvod iz KE UP PJ Bar br. ....od 02.02.2013.godine za
okrivljenog N. S..
Svjedok oštećena N. A. je u prethodnom postupku izjavila da je u braku sa N.
S. od 26.12.2008. godine, a dana 20 novembra 2012. godine postala je
pravosnažna presuda kojom se njihov brak razvodi. Dana 14.05.2012. godine, oko
21,30 časova ispred njene radnje u ul...., prišao joj je njen sada bivši
suprug N. S. i uputio joj uvrede sadržine: "kučko, kruvo" a nakon toga joj je
i zadao udarac otvorenom šakom u predjelu lijevog obraza i nastavio sa
uvredama koje je već navela. Nakon toga uhvatio je rukama u predjelu njenih
ruku i to nadlaktice i niže i počeo da je vuče kako bi je uveo u njegovo
vozilo i to je trajalo nekih 20 minuta, nakon čega se nekako oslobodila i
pozvala policiju.Tom prilikom je zadobila povrede u predjelu ruku u vidu
ogrebotina, a koje su vjerovatno od noktiju N. S.,a što se može vidjeti iz
Ijekarske dokumentacije. Već duže vremena trpi kako fizičko, tako i pshičko
nasilje od bivšeg supruga odnosno isti je svuda uhodi, maltretira raznim SMS
porukama kako nju i tako i njenu majku. Jednostavno od istog ne može normalno
da funkcioniše. Takodje maltretira i svakog ko stane sa njom na ulicu, odnosno
ko se nadje u njenom društvu. Na glavnom pretresu dana 11.03.2013.godine je
izjavila da je mjesec ipo dana prije ovog dogadjaja napustila okrivljenog zbog
fizičkog i psihičkog maltretiranja, a istovremeno je i varao, a pet dana prije
ovog dogadjaja predala je tužbu za razvod braka, a mjesec dana prije ovog
dogadjaja on je izbacio iz kuće i rekao joj je da ona izadje vani, a stanarki
sa kojom je imao nešto, jer joj je ona to saopštila, rekao da ona ostane u
kuću. Dana 14.05.2012.godine, oko 21 čas odprilike nalazila se u butiku „M.“
koji se nalazio u ...u B.h, a koji je lično njen otac njoj poklonio. Prije
nego što je napustila butik „M.“, ne sjeća se ko je tačno bio jer je to radnja
tačnije butik u kojem prodaje gardarobu, I ne sjeća se ko je sve ulazio u
butik, jer to ne evidentira. Kod nje u butik dolaze i prijatelji, i poznanici
i smatra da u njenu radnju ima pravo i može da dovede koga kod hoće i da udje
ko god hoće i da nije dužna da uzima legitimaciju. Neposredno prije nego što
je htjela zatvoriti butik u butiku je bio njene poznanik koji je došao da
pogleda parfeme i nakon toga je napustio butik sam. Pošto je to bilo pri kraju
radnog vremena krenula je da ide kući, zaključila je butik, spustila roletnu
od butika, krenula da ide u pravcu njenog vozila koji je bio parkiran ispred
bijelih trafika kioska, to je bilo oko 21 i nešto, ne može se sjetiti tačno,
N. S., joj je prišao i uputio joj riječi uvrede, kao što je uvijek radio
„kurvo i kučko“ i nastavio je da je vuče hvatajući je rukama u predjelu njenih
ruku, uhvatio je i vukao držeći je rukama i u predjelu nadlaktice, nakon čega
joj je opalio šamar u predjelu lijevog obraza, a kako je čupao zadobila je
povredu do malog prsta lijeve šake, a takodje je imala povredu u predjelu
lijeve nadlaktice. To je trajalo nekih 20 minuta na livadi, nedaleko od
butika. Naime, pokušala je da se otrgne od njega, jer je okrivljeni imao
namjeru da je ubaci u njegovo vozilo, ali u tome nije uspio, jer se otrgla.
Potrčala je do kioska i tu je bila jedna žena i kako je okrivljeni primjetio
da ljudi već gledaju, vidio je da je u jednom trenutku uzela telefon, on je
pobjegao, a ona je pozvala policiju,a okrivljeni je nestao, vidjela je da je
ušao u vozilo i pošao negdje. Po njenom pozivu policija je došla na lice
mjesta, pošla je da uzme ljekarsko u Hitnu, jer su je tu uputili u Upravi
policije i dali su joj uput da ide u bolnicu jer je imala mučninu i vilica je
boljela, ali nije pošla u bolnicu, jer je bila sramota. Pojsnila je da je
tačno da je prvo okrivljeni udario šamarom u predjelu lijevog obraza, pa je
kasnije vukao rukama kako je to u predhodnom postupku i opisala. Te noći je
okrivljeni pozivao i stalno je poziva, vrijedja. Toliku torturu od njega
doživljava i dan danas, svakodnevno odlazi u SUP, u sudu, jer svakodnevno
doživlja uvrede, poruke joj šalje od 30 do 50 dnevno, uvredljivog sadržaja.
Ovo nije prvi slučaj, on ide da napada ljude s kojim je u kontaktu ili
poslovnom ili bilo kakvom. Zavisi kako kad radi, njena je radnja i radi kako
njoj odgovara i te večeri je do 21 čas bila u radnji, jer inače na spratu vodi
i knjige i evidenciju i uvjek ostane duže nakon radnog vremena, a roletnu od
butika kritične prilike je spustila oko 21 čas. A.M. je bio neposredno prije
nego što je zatvorila butik I sa njim nije spavala. Butik je zaključala kada
je izašla iz radnje i butik nije bio zaključen u to vrijeme kada je ovo lice
bilo u butik. Nije istina da ga je molila da kaže u Upravi policije povodom
predmetnog dogadjaja drugačiju odbranu. Da zna u tom trenutku A.M. nije radio
u H. u B., a gdje radi ne zna. Kao svjedok oštećena pridružila se krivičnom
gonjenju i postavila imovinsko pravni zahtjev.
Svjedok M.A. je izjavio da okrivljenog i oštećenu poznaje iz vidjenja. Jednom
ili dva puta je svraćao u butik „M.“, u kom radi oštećena N. A.. Moguće je da
je bio u butik i dana kada se dogodio predmetni dogadjaj, medjutim, to sa
sigurnošću ne može da tvrdi, nije bio očevidac dogadjaja koji se desio izmedju
okrivljenog i oštećene ispred butika „M.“ , niti mu je što poznato. Ne sjeća
se da li je u periodu od 19 do 21 čas bio u radnji butik „M.”.
Iz izvještaja ljekara jedinice za HMP u B. br. protokola...od
14.05.2012.godine, u 22,15 časova na ime N. A. proizilazi da je pacijent N. A.
poslata iz MUP-a u 22,15 časova, radi opisa povreda, koja je navela da je
zadobila udarac otvorenom šakom u lijevi obraz. U izvještaju su opisane
povrede koje su bile predmet vještačenja vještaka medicinske struke.
Iz nalaza i mišljenja sudskog vještaka medicinske struke dr. Krsta Nikolića Kt
br. ...od 13.12.2012.godine utvrdjeno je N. A. zadobila sedeću tjelesnu
povredu: oguljotinu u predjelu ispod nokta domalog prsta lijeve šake i
oguljotinu kože u predjelu lijeve nadlaktice dužine 0,3 cm.Navedene povrede
predstavljaju u vrijeme nanošenja procijenjene kako pojedinačno tako i u svom
ukupnom djelovanju laku tjelesnu povredu i nanešene su najvjerovatnije
dejstvom nokata. Osim navedenih povreda N. A. je zadobila i crvenilo kože u
predjelu lijevog obraza, a koje crvenilo samo za sebe ne predstavlja tjelesnu
povredu, te koje crvenilo je nastalo najvjerovatnije udarcem otvorene šake.
Iz izvoda iz KE UP PJ Bar br. ....od 02.02.2013.godine za okrivljenog N. S.
utvrdjeno je da je imenovani osudjivan presudom Osnovnog suda u B. K br...od
19.03.2008.godine, zbog krivičnog djela iz čl. 239/1 KZ, zatvor dva mjeseca
uslovno na dvije godine.
Ocjenom izvedenih dokaza utvrđeno je da je okrivljeni izvršio krivično djelo
koje mu je stavljeno na teret. Okrivljeni ne priznaje da je izvršio krivično
djelo koje mu je stavljeno na teret, pri čemu je u toku postupka mijenjao
svoju odbranu na način što je različito opisao predmetni događaj.Okrivljeni je
u prethodnom postupku izjavio da je kritičnom prilikom došlo do fizičkog
kontakta između njega i oštećene N. A., dok je na glavnom pretresu osporavao
da je između njih uopšte došlo do kontakta ,a takođe je u bitnom različito
opisao i tok predmetnog događaja.Naime, okrivljeni je u prethodnom postupku u
bitnom naveo da je kritičnom prilikom bio kod trafike koja se nalazi ispred
butika "M." čija je vlasnica svjedok oštećena N. A., a koja je u to vrijeme
bila njegova supruga, da je u jednom trenutku iz butika istrčao neki muškarac
kojeg je prepoznao ,a da je potom izašla i A. kojoj je prišao i zamolio joj je
da porazgovaraju i sa tom namjerom je uhvatio desnom rukom za njenu desnu ruku
u predjelu desnog zgloba, ali da je nije ošamario niti ju je vukao za ruke
kako bi je u uveo u svoje vozilo. Međutim, na glavnom pretresu je potpuno
drugačije opisao predmetni događaj navodeći da je kritičnom prilikom vozilom
došao do ulice u kojoj se nalazi butik "M.", parkirao je vozilo sa upaljena
četiri žmigavca i prišao je do roletne butika koja je bila spuštena i čuo je
da se unutra nalazi dvoje ljudi i to njegova supruga i neko drugi. Udaljio se
od butika, ušao u vozilo i hvatao po gradu krugove vozilom, da bi oko 21,00
čas kada je naletio vozilom u ulici u kojoj se nalazi butik "M." vidio da se
otvara roletna butika i da se pali svijetlo,a on je vozilom produžio dalje do
mjesta sa kojeg može tačno da vidi ko izlazi iz butika i tada je prepoznao
doktora Admira Mukovića koji je izašao iz butika sa njegovom suprugom
oštećenom N.A.. U tom trenutku otvorio je staklo od svog vozila i na
udaljenosti od oštećene i Admira Mukovića mahnuo je rukom oštećenoj i rekao
"Svaka ti čast A.", ali zbog šoka koji je doživio nije mogao da izađe iz
vozila i samo je produžio dalje kući. Negirao je da je oštećenu N. A. fizički
napao na način kako je to opisano u optužnom aktu, već je naprotiv izjavio da
kritičnom prilikom nije bilo nikakvog fizičkog kontakta između njega i
oštećene, a u vezi povreda koje je oštećena zadobila naveo je da joj je A.M.
koji je tada radio u D. ispisao fingirani nalaz i da je mogao da napiše šta
hoće. Okrivljeni nije mogao da objasni razlike u odbranama, s tim što je naveo
da je odbranu u prethodnom postupku dao pod pritiskom policije i bivše žene
oštećene N. A.. Sud je odbranu okrivljenog cjenio kao neosnovanu i sračunatu
na izbjegavanje krivice, jer je ista neuvjerljiva, kontradiktorna i u cjelosti
je demantovana dokazima provedenim na glavnom pretresu. Po ocjeni suda da je
okrivljeni bio izložen pritisku od strane policije i oštećene N. A.,
okrivljeni ne bi mogao da u slobodnom izlaganju opiše više radnji izvršenja
krivičnog djela, a na pritisak od strane policije i oštećene N. A. ,okrivljeni
se poziva tek na glavnom pretresu i pored činjenice da je saslušan kod ODT-a u
B..
U postupku je na nesumljiv način utvrđeno da je okrivljeni dana 14. maja 2012.
godine, oko 21,30 časova, ispred butika "M.", vlasništvo oštećene N. A., u
ul....., primjenom grubog nasilja narušio tjelesni i duševni integritet člana
svoje porodice - svoje supruge oštećene N. A. iz B., na način što nakon što je
oštećenoj uputio uvrede sadržine "kučko, kurvo" istu je fizički napao,
zadajući joj udarac otvorenom šakom u predjeju lijevog obraza, i hvatajući je
rukama u predjelu njenih ruku, odnosno u predjelu nadlaktice i vukući istu
prema svom vozilu, nastavljajući pri tom da istu vrijeđa, kojom prilikom je
oštećena zadobila lake tjelesne povrede u vidu crvenila kože u predjelu
lijevog obraza i oguljotine u predjelu ispod nokta domalog prsta lijeve šake i
oguljotine kože u predjelu lijeve nadlaktice dužine 0,3 cm.
Navedeno činjenično stanje utvrđeno je iz iskaza svjedoka oštećene N. A., koja
je po ocjeni suda jasno i objektivno predstavila događaj, detaljno opisujući
radnje koje je kritične prilike preduzeo okrivljeni kao i radnje koje je ona
preduzela,navodeći u svom iskazu i u prethodnom postupku i na glavnom pretresu
na gotovo identičan način da joj je oko 21,30 časova ispred njene radnje "M.s"
ul. ...u B. prišao njen sada bivši suprug okrivljeni N. S. i da joj je uputio
riječi uvrede "kučko, kurvo" i nakon toga joj zadao udarac otvorenom šakom u
predjelu lijevog obraza, nastavljajući pri tom da istu vrijeđa, nakon čega ju
je uhvatio rukama u predjelu njenih ruku i to nadlatkice i niže, počevši da je
vuče kako bi je uveo u njegovo vozilo. Pritom je oštećena u prethodnom
postupku navela da je kritičnom prilikom od okrivljenog zadobila povrede u
predjelu ruku u vidu ogrebotina, i to vjerovatno od noktiju okrivljenog, a na
glavnom pretresu je pojasnila da je zadobila povredu domalog prsta lijeve šake
i povredu u predjelu lijeve nadlaktice. Iskaz oštećene N. A. potvrđen je
nalazom i mišljenjem vještaka medicinske struke dr Krsta Nikolića Kt.br. ...od
13.12.2012.godine,koji nalaz je vještak dao na osnovu izvještaja ljekara
jedinice za HMP u B. br. protokola ... od 14.05.2012.godine ,a iz kojeg nalaza
je utvrđeno da je oštećena N. A. zadobila laku tjelesnu povredu u vidu
oguljotine u predjelu ispod nokta domalog prsta lijeve šake i oguljotine kože
u predjelu lijeve nadlatkice dužene 0,3 cm. Isti vještak je pojasnio da su
navedene povrede, nanešene najvjerovatnije dejstvom nokata,a takođe je
pojasnio da je oštećena N. A. osim navedenih povreda zadobila i crvenilo kože
u predjelu lijevog obraza, koje samo za sebe ne predstavlja tjelesnu povredu,
a koje crvenilo je nastalo najvjerovatnije udarcem otvorene šake.Sud je nalaz
i mišljenje vještaka dr Krsta Nikolića cjenio kao jasan i stručan, pa mu je
poklonio punu vjeru.Dakle, dovodeći u vezu iskaz svjedoka oštećene N. A. koja
je nedvosM.leno potvrdila da je okrivljeni nakon što joj je uputio uvrede
sadržine "kučko, kurvo", istu udario, zadajući joj udarac otvorenom šakom u
predjelu lijevog obraza, i hvatajući je rukama u predjelu njenih ruku, odnosno
u predjelu nadlaktice i vukući istu prema svom vozilu, sa nalazom i mišljenjem
vještaka medicinske struke dr Krsta Nikolića,koji se izjasnio o vrsti i
mehanizmu nastanka navedene povrede, sud zaključuje da je tjelesna povreda
koju je zadobila oštećena nastala upravo na način kako je to oštećena i
opisala.
Dakle, u konkretnom slučaju okrivljeni je primjenom grubog nasilja narušio
tjelesni i duševni integritet člana svoje porodice – svoje tadašnje supruge N.
A.. Pod nasiljem se podrazumijeva upotreba sile, što je u konkretnom slučaju
učinjeno tako što je okrivljeni oštećenu udario otvorenom šakom u predjelu
lijevog obraza, prethodno joj uputivši riječi uvrede "kučko, kurvo", te
hvatajući je rukama u predjelu njenih ruku, tačnije nadlaktice i vukući je
prema svom vozilu, nastavljajući da je vrijeđa, pri čemu joj je nanio laku
tjelesnu povredu. Okrivljeni je krivično djelo izvršio sa direktnim
umišljajem, jer je znao da nasilje vrši prema članu svoje porodice –svojoj
supruzi, odnosno bio je svjestan svog djela i htio je njegovo izvršenje.
Sud je cijenio i ostale provedene dokaze, a posebno iskaz svjedoka A.M., koji
svjedok je u bitnom naveo da nije bio očevidac predmetnog događaja, niti da mu
je nešto u vezi istog poznato, a uz činjenicu da ni svjedok oštećena N. A.
nije potvrdila u svom iskazu da je navedeni svjedok prisustvovao predmetnom
događaju, već da je isti bio u butiku "M." pred zatvaranje, to je imajući u
vidu ovakav iskaz svjedoka A.M., demantovana odbrana okrivljenog u djelu da je
vidio A.M. koji je izašao iz butika sa njegovom suprugom oštećenom N.A.,u kom
trenutku je on otvorio staklo od svog vozila i oštećenoj mahnuo rukom i rekao
"Svaka ti čast A.". Međutim, kod činjenice da navedeni svjedok nije bio
očevidac predmetnog događaja, niti da mu je nešto u vezi istog poznato,sud je
našao da je iskaz svjedoka A.M.a irelevantan i da nije od uticaja na utvrđenje
drugačijeg činjeničnog stanja.
Odlučujući se za krivičnu sankciju prema okrivljenom sud je cijenio sve
olakšavajuće i otežavajuće okolnosti iz čl. 42 Krivičnog zakonika. Od
otežavajućih okolnosti sud je cijenio raniji život okrivljenog jer je isti
osuđivan, dok olakšavajućih okolnosti nije bilo. Međutim, bez obzira na raniju
osuđivanost okrivljenog, ocijenjeno je da prema istom nije potrebno izricanje
efektivne kazne zatvora, te da će se izricanjem uslovne osude u potpunosti
postići svrha izricanja uslovne osude i na taj način dovoljno uticati na
okrivljenog da u buduće ne čini krivična djela.
Odluka o imovinskopravnom zahtjevu zasniva se na odredbi čl. 239. st. 2.
ZKP-a. Oštećena N. A. je postavila imovinskopravni zahtjev koji nije
precizirala, a kako činjenice utvrđene u postupku ne pružaju pouzdan osnov ni
za potpuno ni za djelimično presuđenje, te kako bi njihovo utvrđivanje vodilo
znatnom odugovlačenju postupka, to je sud oštećenu uputio da imovinskopravni
zahtjev može ostvariti u parničnom postupku.
Odluka o troškovima krivičnog postupka zasniva se na odredbi čl.229. ZKP-a.
Dosuđeni iznos odnosi se na troškove vještačenja vještaka medicinske struke u
iznosu od 71,50 eura, kao i troškove za rad suda koji su određeni prema
trajanju, složenosti krivičnog postupka i imovinskim prilikama okrivljenog.
Na osnovu izloženog odlučeno je kao u izreci presude.
OSNOVNI SUD U B.
Dana 16.04.2013. godine
ZAPISNIČAR, S U D I J A,
Amira Nikičić Ljiljana Joković
PRAVNA POUKA:Protiv ove presude može se
izjaviti žalba Višem sudu u Podgorici, u roku od
8 dana od dana prijema pismenog otpravka.
Žalba se predaje ovom sudu u dva primjerka.
DNA: 1 x ODT, 1 x okrivljeni, 1 x oštećenoj nakon pravosnažnosti,1 x spisi