Posl.br.K. 253/12
U IME CRNE GORE
OSNOVNI SUD U CETINJU, kao prvostepeni, krivični, po sudiji Mariji Ćupić, uz
učešće Aleksandre Martinović, kao zapisničara, u krivičnom predmetu protiv
okrivljenog Č. B. iz Cetinja, zbog produženog krivičnog djela šumska krađa iz
čl.324 stav 2. u vezi stava 1. Krivičnog zakonika, a u vezi člana 49. stav
1.Krivičnog zakonika, rješavajući po Optužnom predlogu ODT-a u Cetinju Kt. br.
111/10 od 19.10.2012. godine, nakon završenog glavnog, javnog pretresa u
prisustvu zastupnika optužnog predloga savjetnika ODT Cetinje Đ. M. i
okrivljenog,oštećenog Č. D. donio je dana 15.07.2013.godine i javno objavio,
P R E S U D U
Okrivljeni :
Č. B. od oca V. i majke V. rođene Č. Rođen ........godine u Štitarima, sa
prebivalištem u Cetinju, državljanin Crne Gore, penzioner, pismen, sa
završenom srednjom školom, oženjen, neosuđivan,
K r i v je :
Što je:
Neutvrđenih dana, u vremenskom periodu od 01.01.2006. godine do 31. decembra
2009. godine, u više navrata, u selu Štitari, opština Cetinje, svjesno, u
dvije odvojene šume koje su u vlasništvu L. Z. iz Podgorice i Č. D. iz
Cetinja, voljno, radi krađe oborio više hrastovih, grabovih i jasenovih
stabala, ukupne drvne mase 122,57 kubnih metara, od čega 117,76 kubnih metara
iz šume koja je u vlasništvu oštećene L. Z., a 4,08, kubnih metara iz šume
koja je u vlasništvu oštećenog Č. D. čime je oštećenima pričinio imovinsku
štetu u ukupnom iznosu od 1.331,14 eura, i to: oštećenoj L. Z. u iznosu od
1.177,60 eura, a oštećenom Č. D. u iznosu od 153,80 eura.
- čime je izvršio produženo krivično djelo šumska krađa iz čl.324. stav 2. u
vezi stava 1. Krivičnog zakonika, a u vezi člana 49. stav 1.Krivičnog
zakonika.
Pa mu sud za izvršeno krivično djelo, na osnovu navedenog zakonskog propisa te
primjenom čl: 4, 5, 13, 15, 32, 39, 42 ,52, 53 i 54 KZ-a i čl. 226-229,239,374
ZKP izriče
USLOVNU OSUDU
Kojom okrivljenom utvrdjuje kaznu zatvora u trajanju od tri mjeseca i
istovremeno odredjuje da se navedena kazna neće izvršiti ukoliko okrivljeni u
vremenskom periodu od jedne godine od dana pravosnažnosti presude ne počini
novo krivično djelo.
I
Novčanu kaznu u iznosu od 200,00 eura, kao sporednu kaznu, koju kaznu je dužan
da plati ovom sudu u roku od tri mjeseca, po pravosnažnosti presude .
Ukoliko se unaprijed utvrdjena kazna ne plati u naznačenom roku sud će novačnu
kaznu zamijeniti kaznom zatvora, tako što će za svakih započetih 25,00 eura
novčane kazne odrediti jedan dan kazne zatvora,stim da kazna zatvora ne može
biti duža od 6 mjeseci.
Obavezuje se okrivljeni na plaćenje troškova krivičnog postupka u iznosu od
389,50 €, te na plaćanje sudskog paušala u iznosu od 30,00 € uplatom u korist
budžeta Crne Gore, u roku od 15 dana po pravosnažnosti ove presude, a pod
prijetnjom prinudnog izvršenja.
Oštećenoj L. Z. se dosuđuje imovinskopravni zahtjev u iznosu od 1177,60 eura,a
ošt.Č. D. u iznosu od 153,08 eura koji je okrivljeni dužan platiti u roku od
15 dana po pravosnažnosti presude pod prijetnjom prinudnog izvršenja,dok se za
višak upućuju na redovnu parnicu.
O b r a z l o ž e nj e
Optužnim predlogom Osnovnog državnog tužilaštva u Cetinju Kt. br. 111/10 od
19.10. 2012.godine stavljeno je na teret okrivljenom Č. B. iz sela Štitari
izvršenje krivičnog djela šumska krađa iz čl.324 stav 2. u vezi stava 1.
Krivičnog zakonika, pa je zastupnik ODT Cetinje, Đ. M. u završnoj riječi ostao
ori podnijetom optužnom predlogu i predložio da se okrivljeni oglasi krivim za
predmetno krivično djelo i osudi po zakonu.
Okrivljeni Č. B. u svojoj odbrani je naveo da je istina da je ubrao šumu koja
se nalazila na imanju Č. S. D. koja je udata L.. Sječu je izvršio po usmenom
dogovoru sa D. i ista mu je tom prilikom dala naknadu od 200,00 eura da izvrši
sječu šume, tj. čišćenje kompletne njene imovine koja se u jednom dijelu
graniči sa njegovom imovinom i to sa jugozapadne strane. Potvrdio je da je
lično izvršio sječu navedene šume motornom šegom i da su mu u tome pomagali
sinovi R.. i D. prije više godina.Po slobodnoj procjeni bila je to 2005. ili
2006. godina, kada je završio berbu ove šume šumu je ubrao prije smrti Č. D. a
nakon njene smrti nije ubrao ni jedno drvo. U navedenoj šumi brao je 4 ili 5
godina i istu je po potrebi odnosio i koristio za ogrijev kod svoje kuće u
Štitarima i nije ni jedan metar iz navedne šume prodao. Ponovio je da je bio
samo njegov lični zadatak da šegom bere drva i da mu je u tome pomagao ponekad
njegov stariji sin R.. Č. čiji je primarni zadatak bio da kamionom odvozi drva
do kuće u Štitare. Nekoliko puta u sječi predmetne šume bez naknade sa
njegovom motornom šegom pomagao mu je K. V. a on mu je kupavao gorivo. Dodao
je da je imao posjedovni list broj 176 koji je glasio na ime Č. D., a isti je
dobio od P. D. geometra iz Podgorice koji je vršio popis imovine u MZ Štitari
i sa sigurnošću je znao da je to šuma Č. D. kao i da je šuma u vlasništvu
njene sestre S. S. V. Smatra da ovu šumu nije ukrao već pošteno platio koliko
je Č. D. tražila, tj. 200,00 eura i da je posjekao šumu kako je to već
opisao,a u šumi postoje tragovi i grane gdje je vršio sječu. Dodao je da je
dio šume koji ne valja za ogrijev palio na lice mjesta i u pitanju je bio loš
kvalitet šume ,a u istoj se nalazila grabovina. Napomenuo je da mu je pokojna
Č. D. za isnos od 200,00 eura rekla da očisti njeno imanje jer će isto
pokušati da proda Rusima, a kad nije mogla da proda imanje Rusima kompletno
imanje mu je nudila za 500,00 eura, a ponudu je odbio jer je njegova porodica
protiv toga. Dodao je da što se tiče prijave Č. D. šuma nije njegovo
vlasništvo, niti njegove majke, niti njegovog brata već je ista vlasništvo Č.
J. M. i Č. J. D. a koje su mu očeva majka i očeva sestra. Pojasnio je da ovaj
dio šume posjekaao njegov sin D. i da je on lično rekao svome sinu D. da može
da ubere ovu šumu, kao i da je taj dio šume sporan i da ne pripada Č. D., kao
i da će o tome biti sudski spor koji će reći kome to pripada. Nije mogao da se
izjani koliko je njegov sin D. ubrao drva ,ali da je ista odvezao za Podgoricu
i da se grijao jednu zimu. Naveo je da je Č. D. dva dana prije avionskog
snimanja pomjerio kamenje koji su bili međni znaci i da sada zato tvrdi da su
posjekli šumu i na njegovoj imovini ,a u stvari je on na taj način pokušao da
je prisvoji ,kao i da postoji jedno mjesto koje ze zove Dododerine, pa je i na
taj način prilikom obimnih kiša dolazilo do pomjeranja tla, odnosno kiljana pa
jevoda odnosila kiljane što odgovara Č. D. kako bi taj dio prisvojio i rekao
da je taj dio njegovo imanje, a ono je uslovljeno količinim vode i kuda voda
nađe put. Zna gdje su brali drva,pa je prijava Č. D. netačna, jer on nema
dokaza da je ova šuma njegova, jer za to ne posjeduje katastarski list i da je
tačno da je brao njegov sin D. jer se ista vodi na Č. R. i ista se graniči sa
imovinom Č. M. i D. Ponovio je da je krivična prijava lažna, da je on ovom
krivičnom prijavom izložen krivičnom gonjenju i da je uvrijeđen i oklevetan,te
zbog svega ovoga i traži da sud donese valjanu odluku i za sve mu dosudi
naknadu štete. Ovo sve iz razloga što je kod L. Z. kupio šumu za 200,00
eura,što ima dokaz svjedoka K. V. i P.R. pa se ovo nikako ne može smatrati
krađom. Što se tiče ostalih navoda tužioca istakao je da su neistiniti ,jer
navodno šuma je Č. J. D. i M. Sa naprijed navedenog predložio je da sud donese
odluku kojom će odbiti krivičnu prijavu i tužbu koja je neosnovana, neistinita
i netačna i protiv tužioca preduzeti određene radnje zbog lažnog
prijavljivanja u skladu sa zakonom,a da tužioca obaveže na naknadu štete zbog
unaprijed navedenih razloga, zbog kojih je imao psihičkih i materijalnih
troškova u ovom postupku, zbog njihove prijave i tužbe i svakog izlaska na
ročište, pogotovo Č. D. koji je autor ove krivične prijave, i pogotovo traži
od njega naknadu jer u šumu nije kročio ,a ne da je sjekao.
U dokaznom postupku sud je saslušao svjedoka-oštećenu L. Z. Č. D. saslušao
svjedoke G. M. Č. R. Č. D. P. M. D. H. L. V. K. V. P. R. Č. R. pročitao prepis
posjedovnog lista broj 176 KO ..... izdat od Uprave za nekretnine Područne
jedinice Cetinje broj 119-956-1-695/2010 od 08. 04. 2010. godine, pročitao
zapisnik o izvršenom inspekcijskom pregledu Ministarsva poljoprivrede
šumarstva i vodoprivrede broj 322/10-0804-Sl od 23. 04. 2010. godine, pročitao
nalaz i mišljenje vještaka geometra Š. P. od 16. 03. 2011. godine o
identifikaciji i utvrđivanju vlasništva na nepokretnostima na kojima je
izvršena sječa šume, pročitao nalaz i mišljenje vještaka šumarske struke A. F.
dipl.inžinjera šumarske struke od 15. 04. 2011. godine o količini i
vrijednosti posječenog drveta, izvršio uvid u fotodokumentaciju UP Ispostave
Cetinje broj 44/10 od 13. 04. 2012. godine, pročitao izvještaj UP Ispostave
Cetinje iz KE za okrivljenog Č. B. broj 02-245/2012 od 06. 07. 2012. godine.
Sud je pročitao iskaz svjedoka Z. B. iznijet na zapisniku od 26.06.2010.godine
obzirom da je isti umro .
Iz iskaza svjedoka-oštećene L. S. proizilazi da je naslednica imanja u selu
Štitari bliže opisanom u posjedovnom listu broj 176 izdatom od Uprave za
nekretnine-Područna jedinica Cetinje od njene pokojne majke Č. D. i da zbog
nemogućnosti i obaveza prema bratu koji je invalid nije bila u mogućnosti u
poslednjih 4-5 godina obiliazi predmetno imanje. Dana 04.04.2010. godine njen
brat od tetke S. Đ. odvezao je do sela Štitari kako bi obišla svoje imanje i
kada je došla vidjela je kako navodi pustoš i doživjela je šok jer joj je
kompletna šuma bila posječena na osam hiljada kvadrata. Nakon obavljenog
razgovora sa seljanima došla je do saznanja da joj je šumu posjekao Č. B. koji
je predsjednik mjesne zajednice Štitari i da joj je istovremeno rečeno da je
B. po selu govorio da je kupuio pomenuto imanje. Završenim ostavinskim
postupak iza njene pokojne majke je ona proglašena kao jedini nasljednik i
nije tačno da je B. sklopio usmeni dogovor sa sada pokojnom Č. D. i da joj je
dao iznos od 200,00 eura. Sa svojom pokojnom majkom je živjela čitavo vrijeme
jer nije udata i lično ne poznaje Č. B. ,a isti niikada nije ušao u njihovu
kuću , a ona je brinula o majci. Pridružila se krivičnom gonjenju i postavila
imovinskopravni zahtjev za najmanje 200 metara drva koja su joj posječena sa
imanja, ali do korijena jer joj je pričinjena apsolutna šteta i nije joj
poznato da li je Č. D. bio faktički korisnik šume koju je posjekao Č. B..
Iz iskaza svjedoka oštećenog Č. D. proizilazi da je okrivljeni Č. B. na
njegovom imanju u selu Štitari posjekao i otuđio izvjesnu količinu šume na
dvije parcele u zaseoku Vardišta. Njegovo imanje se graniči sa imanjem
oštećene L. Z. iz Podgorice i to samo sa jednom parcelom, a kojoj je takođe Č.
B. posjekao i otuđio šumu, kao i da se jedna parcela vodi na njega i njegovog
brata i da je to nesporno ,a u pitanju je parcela koja je tik uz ovu parcelu i
one dvije čine jednu cjelinu. Druga parcela na koju se B. poziva da nije
njihova , istina je da se ta parcela vodi na tetku B. u posjedovnom listu, ali
prije 40-tak godina D. brat M. svoju imovinu koju je imao u Štitarima prodao
je njegovom ocu Č. Đ. i odselio se za Podgoricu i tadašnja cijena je bila
milion dinara ,pa je tad M. prodavac tog imanja zbog dječijih dodataka
prebacio to imanje na svoju sesrtu Č. D. koja je sama živjela.Ista je umrla
prije 30 godina i da od tada on i njegova porodica i to 40 godina koriste
imanje u svakom pogledu i faktički i pravno, bez ikakvog uznemiravanja ili
oduzimanja državine na toj imovini. Mišljenja je da Č. B. svjesno i perfidno
pokušava da stekne imovinsku korist na bilo koji način. Nije se pridružio
krivičnom gonjenju, ali je postavio imovinsko-pravni zahtjev zbog posječene
šume. Na glavnom pretresu je pojasnio da su kupili to imanje 1967. godine ,
prije 45 godina i isto su koristili kao svoje , jer je kupljeno od njegovog
oca ,a u prilog tvrdnji dostavio je Rješenje Uprave za nekretnine- Komisije za
izlaganje KO Štitari broj 102-2-1/2012 od 30.11.2012. godine , da su od 1967.
godine u faktičkom posjedu i da nesmetano od tada koriste i održavaju tu šumu.
Na kraju je dodao da je u vrijeme sječe šume bio u Rumuniji i da ga je o sječi
šume obavijestila majka.
Iz iskaza svjedoka G. M. proizilazi da je dana 23.04.2010. godine u svojstvu
inspektora šumarstva, a po nalogu policije zajedno sa stručnim saradnicima Z.
B. i D. H. pošao u šumu u Štitare kako bi ustanovili činjenično stanje. D. se
nikada nije obratila za sječu ,nije bilo nikakvo odobrenje za sječu. Uprava
šuma mogla je da podnese prijavu u odnosu na D. zbog radnji koje nijesu
dozvoljene, a D. je vlasnik i ona se morala obratiti zahtjevom. Premjerili su
spornu površinu, ne baš detaljno , vršili su procjenu i ustanovili da je
posječena šuma u površini od 8 hiljada metara kvadratnih, to je 80 ari. Sječa
je izvršena do korijena, čista sječa , ali je ta površina bila obnovljena
izbojnom snagom stabala, tako da su na panjevima postojale mladice stare 3 do
4 godine. Prije nego što su izvršili pregled procijenili su da je starost
tolika i da je sječa izvršena 2006. ili 2007. godine. Takođe su procijenili da
ukupna drvna masa koja je tom prilikom posječena iznosi oko 200 prostornih
metara.
Iz iskaza svjedoka Z. B. proizilazi da je dana 23.04.2010.godine sa kolegom D.
i predstavnicima Uprave za šume i inspektorom šumarstva G. izašao na lice
mjesta u mjestu Štitari ,opština Cetinje ,gdje je predmet pregleda bila
bespravna sječa u privatnoj šumi L. Z. i Č. D. Sve što su zatekli tog dana u
naznačenom mjestu doslovce su unijeli u zapisnik o izvršenom inspekcijskom
pregledu od 23.04.2010.godine ,pri čijem je sadržaju i ostao.
Iz iskaza svjedoka Č. R. proizilazi da ih je otac Č. B. njega i njegovog brata
D. upoznao da se dogovorio sa sada pokojnom Č. D. da očisti njeno imanje, jer
je ista imala namjeru da proda imanje Rusima i da je sada pokojnoj D. dao
200,00 eura. Prihvatio je da očisti njeno imanje, a za uzvrat da koristi šumu
koja se nalazi na tom imanju. On i njegov brat protivli su se tome, ali je
njihov otac rekao da se on dogovorio i da će se držati postignutog dogovora
,tako da su on i njegov brat prije deset godina počeli sa čišćenjem tog imanja
i sječom šume na istom. Pojasnio je da je on sa svojim ocem sa šegama brao
drva i krastio šumu na imanju, a brat D. im je povremeno pomagao, ali je
njegov primarni zadatak bio da sa kamionom tjera drva do kuće njegovog oca B.
u selo Štitare .Navedenu šumu su brali 3-4 godine i odvozili drva kućama. Nije
se mogao precizno izjasniti koliko su šume posjekli, ali šuma je bila lošeg
kvaliteta i tanka i dio šume se nalazio na tom imanju, dok su dio šume koji je
bio neupotrebljiv zapalili kao dio čišćenja predmetog imanja. Šuma je bila
puna drača lošijeg kvaliteta i nakon sječe i čišćenja su uspostavili konatakt
sa sada pokojnom D. koja im je ponudila kompletno imanje za 500,00 eura, ali
oni to nijesu kupili. Naveo je da su šumu ubrali na imanju D. prije njene
smrti 2005. ili 2006. godine i drva nijesu koristili za prodaju već za ogrijev
njihovih roditelja. Istakao je da što se tiče prijave Č. D. mišljena je da
nije zasnovana na činjenicama, da šuma koju je ubrao njegov brat D., ne
pripada Č. D. već njegovom rođaku Č. R. koji je dao njegovom bratu da ubere, a
da mu je njegov brat dao određenu sumu novca , oko 500,00 eura i da je vlasnik
iz Herceg Novog tako da njegov otac nije brao šumu u ovom dijelu. Nije se
mogao izjasniti koliko su tačno metara posjekli. Nije upoznat sa činjenicom da
li je imanje Č. D. prevedeno na neku od njenih kćerki ,ali zna da je u vrijeme
sječe imanje bilo upisano na istu. Ne osporava da je na imanju Č. D. sjekao i
odvozio kamionom , ali da je to bilo po dogovoru njegovog oca i Č. D.. Na
glavnom pretresu je istakao da je u prisustvu K. V. i P. R. dovozio pok. D. na
lice mjesta da bi pokazala gdje se nalaze ti kiljani i to 2003. ili 2004.
godine kada joj je okrivljeni Č. B. u njihovom prisustvu dao 200,00 € jer je
te godine nastupio euro. Naveo je i da je pok. D. Č. - L. uzela 200,00 eura
koje je dala svojoj kćerki P. M. kako bi ista platila porez. Imanje je
očišćeno tako kako je traženo da bude očišćeno jer je bilo kako je njima
rečeno spremano za nekog Rusa.
Iz iskaza svedoka Č. D. proizilazi da ih je otac Č. B. njega i njegovog brata
R. upoznao da se dogovorio sa sada pokojnom Č. D. da očisti njeno imanje, jer
je ista imala namjeru da proda imanje Rusima i da je sada pokojnoj D. dao
200,00 eura. Prihvatio je da očisti njeno imanje, a za uzvrat da koristi šuimu
koja se nalazi na tom imanju. On i njegov brat protivili su se tome, ali je
njihov otac rekao da se on dogovorio i da će se držati postignutog dogovora.
On i njegov brat prije deset godina počeli su sa čišćenjem tog imanja i sječom
šume na istom. U tome im je pomagao jedan radnik koji je radio na njihovom
imanju ,a on im je najmanje pomagao obzirom da radi u Podgorici, tako da je
samo nekoliko puta dolazio na imanje i primarni zadatak mu je bio da oblice
utovara na kamion njegovog brata i odvozi kod oca u selo Štitari. Nije se
mogao izjasniti koliko su kubnih metara posjekli jer 5-6 godina nijesu
dolazili na to imanje. Sječu su izvršili prije deset godina, za vrijema života
Č. D. i to 3-4 godine. Drva koja su brali nijesu prodavali već su koristili za
ogrijev. Dodao je da su isti očistili šumu i posjekli drva što je bio i
predmet dogovora između njegovog oca i Č. D.Takođe je istakao da su za potrebe
prolaska kamiona do imanja Č. D. srušili jedan dio međe kako bi kamionom došli
do svog imanja. Prijava koju je podnio Č. D. protiv njegovog oca nije tačna, i
imanje koje D. navodi kao njegovo nije njegovo, niti za isto posjeduje
posjedovni list na njegovo ime, već je to imanje koje se vodi na Č. D. Od svog
oca je čuo da je to imanje sporno, ali se to imanje i dalje vodi na D. koja je
tetka njegovog oca Č. B. Za prednje navedeno ima svjedoka Č. R. koji mu je dao
taj dio šume da posječe ,a on mu je za to dao 500,00 euara.Njegov otac nije
sjekao na imanju Č. R. koje Č. D. navodi kao svoje, već je on sjekao i taj je
dio odvezao kod kuće svog oca, a dio kod svoje kuće u Podgoricu. Ukupno je
posjekao oko 40 m3. šume. Pojasnio je da je ova drva ubrao prije 4-5 godina
nakon sječe u šumi D. i tom prilikom vidio je Č. D. i njegovog brata Č. G. i
njihovu majku S. i tom im je prilikom rekao da ako je posjekao nešto u
njihovoj šumi da će da im plati što si oni odbili. Nije se mogao precizno
izjasniti koliko su šume posjekli ,ali je naveo da je šuma lošeg kvaliteta i
da je tanka i da se dio šume nalazi na tom imanju, dok su dio šume koji je bio
neupotrebljiv zapalili kao dio čišćenja predmetog imanja. Postupci oštećene L.
Z. su proizvod ljubomore na njegovog oca budući da je sječa izvršena kako je
već navedeno, a ista je tek sada podnijela krivičnu prijavu ,kao i da je od
sječe do sada na imanju L. Z. izrasla nova šuma. Na glavnom pretresu je
ponovio da njegov otac nije brao tu šumu, već on, a kupio je kod Č. R. koji
može posjedočiti njegove tvrdnje, a isti živi u Bijeloj Brodogradilište, ime
njegovog oca je B.
Iz iskaza svjedoka P. M. proizilazi da je sestra oštećene L. Z., koja je
oglašena jedinim nasljednikom iza smrti njihove pokojne majke Č. D.. Navela je
da su se ona i njena sestra odrekle prava na nasljeđe u korist njihove sestre
L. Z. Ona je sa sestrom i bratom od tetke S. Đ. otišla u selo Štitari gdje je
vidjela da je veliki dio šume posječen do korijena i da je je Komisija nakon
nekoliko dana evidentirala šumu, ali da tom prilikom nije nikog pozvala od
predstavnika porodice ,pa je mišljenja da nije evidentirana kompletna
posječena šuma i da se radi o 13 hiljada kvadrata ,a da je dio iza brda
zanemaren i da su spremni da to pokažu ukoliko komisija ponovo izađe na lice
mjesta. Na glavnom pretresu je istakla da je otprilike prije dvije godine
obišla taj dio šume, odnosno da tu šume više nema, a kada je bila prije 4 do 5
godina njihova šuma je bila izjednačena sa šumom njihovog ujaka, to jeste
njihove rodbine. Njena majka kao najstarijem djetetu nije pominjala ništa
vezano za prodaju šume. Majka joj nikada nije dala niti jedan euro, a kamoli
iznos od 200,00 eura da bi platila porez. Istakla je da počinioca šume, nije
vidjela, ali da je familija okrivljenog iznosila drva sa imanja, a isti su
parkirali kamion u kojem su ta drva slagana i da su ih om tome obavijestili
seljani. Dodaje da je isti dolazio na njen štand i kupovao cipele ali su samo
pričali da je bolestan i da je bio u Brezovik, ali da nijesu nikada pričali
nikada o novcu.
Iz iskaza svjedoka D. H. proizilazi da je sa kolegom Z. B. i G. M. postupajući
po prijavi MUP-a da je izvršena bespravna sječa izašao na lice mjesta koje se
nalazi u Štitarima Nije se mogao sjetiti svih pojedinosti, a inspektor je
vodio zapisnik. Tom prilikom utvrđeno je da je na toj parceli vršena sječa
šume u zadnjih 5 godina do dana kontrole unazad, a radi se od površini od osam
hiljada kvadrata, a struktura šuma je jasen, hrast, grab. Po njihovoj procjeni
posječeno je oko 200 metara prostornih i da se radi se o šumi L. Z..
Iz iskaza svjedoka L. V. proizilazi da je isti reonski lugar Uprave za šume
Crne Gore u mjestu Štitari. Nije se mogao sjetiti kada su ga tačno pozvali
inspektori Uprave policije Ispostava Cetinje je da obiđu lice mejsta. Istakao
je da je sječa izvršena prije 5 godina i da on tada nije čuvao šumu u tom
dijelu. Napomenuo je da su inspektori tom prilikom sačinili zapisnik i da je
zapisnik kasnije urađen od strane inspektora Ministarstva poljoprivrede ,
šumarstva i vodoprivrede Crne Gore.
Iz iskaza svjedoka K. V. proizilazi da je prije 10-tak godina po molbi Č. B.
prevezao jednu staru osobu iz Podgorice do Štitara, zaseok Vardište i da je sa
njima u vozilu bio Č. B. Zadržali su se u selo Štitari jedno sat vremena i zna
samo da je ta stara žena rekla "to je negdje do vrh brda, tačnije na prelazu
brda, ali ja sam stara i ne mogu tamo da idem". Nije bio prisutan kada je B.
njoj dao novac ,odnosno 3-4 dana nakon toga je saznao da je on dao 200,00
eura. Naveo je da su on i P.R. zajedno, nakon nekih 3-4 dana pomagali Č. R. u
šeganju drva, a prethodno su rasčišćavali, a za čitav dan je ubrao metar i po
do dva, a po njemu to drva nijesu bila, i rekao je B.u da mu je to neko
besplatno dao to ne bi radio.
Iz iskaza svjedoka P. R. proizilazi da je prije nekih 7-8 godina u selu
Štitari u prisustvu Č. B. K. V. Č. R. i vlasnice šume bio neki dogovor, a da
li je za kupovinu ili rasčišćavanje šume nije tačno znao dok se sjeća da je
prihvaćena suma od 200,00 eura. Sjeća se da je ova starija žena pokazala da se
radi o njenoj šumi do nekih oboda, odnosno do vrha stijena, bolje rečeno do
vrha brda iznad tih livadica. Drugo mu ništa nije poznato osim što je jednom
prilikom sa ocem prisustvovao rasčišćavanju i kresanju šume koja je već bila
ubrana. Takođe, tog dana kada je pogođeno Č. B. je toj starijoj gospođi dao
200,00 eura, a sva lica koja je već naveo da su tu bila, bila su prisutna i
prilikom predaje novca ,ali se ne sjeća da li je bilo negdje u blizini
drvljanika, nasloženih drva.
Iz iskaza svjedoka Č. R. proizilazi da ja prodao sinu Č. B. D. svoj dio šume
koju je on sjekao i uredno platio i da je tačno da se njegova šuma graniči sa
istočne strane sa šumom oštećenog Č. D., kao i da se njegova šuma ne granični
sa šumom L. Z. i da o tome nema bilo kakvih saznanja. Ne može da zna da li se
prilikom sječe u njegovoj šumi zašlo u šumu Č. D.
Iz zapisnika Ministarstva poljoprivrede šumarstva i vodoprivrede o izvršenom
inspekcijskom pregledu broj 322/10-0804-Sl od 23.04.2010. godine proizilazi da
površina posjeda vlasnika L. Z. koja je po kulturi šuma posječena čistom
sječom u cjelosti na ukupno 8.000 m2. Šuma je izdaničkog porijekla, sklopljene
strukture, sa osnovnim vrijednostima: grab, hrast i crni jasen. Preostali dio
je takođe po kulturi šuma nešto lošijeg kvaliteta ,ali se vodi kao neophodno
tlo obraslo takođe šumom koja je posječena kao prethodna. Procjenjena drvna
masa iznosi oko 200 m2 ogrevnog drveta odličnog kvaliteta. Sječa je izvršena u
periodu 2006-2009 godine, tako da je izbojna snaga panjeva dala nove mlade
izbojke stare 1-4 godine. Šuma vlasnika Č. D. je po sastavu i strukturi ista,
a posječena je u graničnoj zoni u količini od oko 20 m2 ogrenog drveta.
Iz nalaza i mišljenja vještaka geometra Š. P. od 16. 03. 2011. godine o
identifikaciji i utvrđivanju vlasništva na nepokretnostima na kojima je
izvršena sječa šume proizilazi da prvi lokalitet koji je premjeren i
identifikovan nalazi se u mjestu zvala "Osija" i "Pod Osije", a isti po
polažaju smješteni su blokovima br. 52 i 53 kat. evidencije za K.O. Štitari.
Takođe se konstatuje da se lokalitet sa kojeg je vršena sječa šume nalazi na
dijelu kat. parcele br. 53/3 kao i na kat. parceli br. 53/9 i da su navedene
parcele upisane u posjedovnom listu br. 176 na L. Z. i da ovaj lokalitet ima
površinu od 18628 m2. Istočno od ovog lokaliteta identifikovan je drugi
lokalitet sa kojeg je sječena šuma, a između ova dva lokaliteta nalazi se
imovina Č. B. R. Drugi lokalitet je površine 520 m2 i neposrednim opažanjem se
moglo vidjeti da je šuma sječena. Predmetni lokalitet se nalazi između imovine
Č. R. Č. J. M. i Č. J. D. gdje je teško utvrditi graničnu liniju zbog loše
evidencije popisnog katastra kada su u pitanju same granične parcele, a
posebno što se radi o maloj površini.
Iz nalaza i mišljenja sud. vještaka šumarske struke F. A. Kri. Br. 114/10 od
15.04.2011. godine,o količini i vrijednosti posječenog drveta,proizilazi da se
predmetna parcela , lokalitet br. 1 nalazi na lokaciji -mjesto zvano "Osija" i
predstavlja padinu sjeverne ekspozicije, prosječnog nagiba 30 % koja je po
kulturi šuma, odnosno radi se o šumskom zemljištu koje je sada obraslo grupama
izbojaka. Na predmetnoj lokaciji vidljivi su ostaci panjeva posječenih stabala
i grana u fazi truljenja. Sječa je jakog inteziteta i radi se o stablima
slabijeg tehničkog kvaliteta, to jeste ogrevnom drvetu. Nije mogao izvršiti
premjer posječenih stabala iz razloga što to nije bilo moguće zbog
nepristupačnosti - mjesta sječe su zarasla visokim travama i kupinom i drugim
žbunjem . Sječa je vršena u periodu dvije do šest godina i količina posječene
drvene mase jedino se mogla procijeniti metodom upoređivanja sa obrastom na
susjednoj parceli na kojoj nije izvršena sječa ,a koja je u neposrednoj
blizini predmetne parcele, odnosno koja se sa istom graniči.Izvršio je premjer
na površini jedne uzorne površine od 100m2 pa podatke primijenio na predmetnu
parcelu, ali na reduciranu površinu jer sredinom predmetne parcele je slabija
gustina obrasta na površini jedne trećine parcele. Količina drvne mase od
0,069 po 1m2, odnosno 69 m3 po hektaru je dobijena obračunom premjerenih
stabala po specifikaciji u prilogu, a što se uklapa u podatke drvih masa iz
zadnje urađene šumskoprivredne osnove za šume, opština Cetinje za privatne
šume katastarske opštine Dobrska župa. Vrijednost ukupne drvne mase izračunata
je na osnovu prodajnih cijena ogrijevnog drveta umanjenih za troškove sječe i
izrade i transporta istog do mjesta prodaje. Na parceli Lokacija 2 mjesto
zvano "Podosoja" koja se nalazi na blaže nagnutoj padini sjeverne ekspozicije,
izvršio je premjer panjeva posječenih stabala. gdje se radi o sastojini visoke
šume hrasta medunca. Lokacija 1 je površine 18.628, zapremine po hektaru
69,00m3. Zapremina na reduciranoj površini 70% od ukupne površine što daje
površinu od 13.039 m2. Neto drvna masa na lokalitetu 1 iznosi 117,76 m3 a
,čija ukupna vrijednost drvne mase na panju iznosi 1.177,60 eura. Neto drvna
masa na lokalitetu dva iznosi 4,81 m3 ,dok vrijednost navedene drvne mase
iznosi 153,80 eura ,dok ukupna vrijednost drvne mase na obije lokacije iznosi
1.331,14 eura.
Iz prepisa posjedovnog lista broj .... KO Štitari izdat od Uprave za
nekretnine Područne jedinice Cetinje broj 119-956-1-695/2010 od 08. 04. 2010.
godine proizilazi da je Č. S. D. posjednik držalac u obimu prava 1/1 parcela
koje su navedeni u navedenom posjedovnom listu ukupne površine od 12790 m2.
Iz fotodokumentacije UP Ispostave Cetinje broj 44/10 od 13. 04. 2012. godine
vidi se bliži izgled posječene šume L. Z. i Č. D..
Iz izvještaja UP Ispostave Cetinje iz KE za okrivljenog Č. B. broj 02-245/2012
od 06. 07. 2012. godine proizilazi da isti nije osuđivan.
Analizirajući rezultate provedenog dokaznog postupka, te na osnovu savjesne i
brižljive ocjene svih provedenih dokaza pojedinačno i u svojoj ukupnosti, Sud
je utvrdio da su rezultati dokaznog postupka potkrijepili navode optužnog akta
da je okrivljeni Č. B. počinio produženo krivično djelo šumska krađa iz čl.324
stav 2. u vezi stava 1. Krivičnog zakonika, a u vezi člana 49. stav 1.
Krivičnog zakonika činjenično i pravno opisano u dispozitivu ove presude, a
ovo iz sledećih razloga:
Utvrđujući činjenice i cijeneći navode optužbe, odbrane i sve provedene dokaze
kako pojedinačno tako i u njihovom međusobnom odnosu, sud je našao da je
okrivljeni Č. B. neutvrđenih dana, u vremenskom periodu od 01.01.2006. godine
do 31. decembra 2009. godine, u više navrata, u selu Štitari, opština Cetinje
svjesno, u dvije odvojene šume koje su u vlasništvu L. Z. iz Podgorice i Č. D.
iz Cetinja, voljno, radi krađe oborio više hrastovih, grabovih i jasenovih
stabala, ukupne drvne mase 122,57 kubnih metara, od čega 117,76 kubnih metara
iz šume koja je u vlasništvu oštećene L. Z., a 4,08 kubnih metara iz šume koja
je u vlasništvu oštećenog Č. D. čime je oštećenima pričinio imovinsku štetu u
ukupnom iznosu od 1.331,14 eura, i to: oštećenoj L. Z. u iznosu od 1.177,60
eura, a oštećenom Č. D. u iznosu od 153,80 eura.
U ovakvim se radnjama okrivljenog koje se sastoje u obaranju stabala radi
krađe u tuđoj šumi, ukupne drvne mase od 122,57 kubnih metara,(količina veća
od pet kubnih metara), stiču sva zakonska obilježja bića krivičnog djela
šumska krađa iz čl.324 st.2.u vezi st. 1. KZ-a ,pri čemu je sud utvrdjujući
subjektivan odnos okrivljenog prema izvršenom krivičnom djelu utvrdio direktan
umišljaj, jer je isti bio svjesan svog djela i svih njegovih obilježja i htjeo
je njegovo izvršenje, odn.isti je bio svjestan da se obaranje stabala vrši u
tuđoj šumi,radi krađe,a sa očiglednom namjerom obaranja stabala radi krađe u
količini većoj od 5 kubnih metara.
Sud je prihvatio konstrukciju tužilaštva da se radi o produženom krivičnom
djelu jer je više istih krivičnih djela učinjeno u vremenskoj povezanosti od
strane istog učinioca, a koja predstavljaju cjelinu zbog korišćenja iste
situacije,jedinstvenog prostora izvršenja i jedinstvenog umišljaja učinioca u
odnosu na preduzete radnje.
Cjeneći dokaze u datoj krivičnopravnoj stvari sud je punu vjeru poklonio
iskazu oštećenih,obzirom da su isti u potpunoj logičkoj saglasnosti sa ostalim
provedenim dokazima .Naime,oštećeni su jasni da nijesu dali odobrenje
okrivljenom da vrši obaranje stabala na predmetnim lokacijama.Stim u vezi
rezultati dokaznog postupka su pokazali da nije bilo pisanih zahtjeva vlasnika
šume za odobrenje sječe. Zapisnicima Ministarstva poljoprivrede šumarstva i
vodoprivrede o izvršenom inspekcijskom pregledu,kao i ostalim pisanim dokazima
je potvrđeno da je vršena sječa šume u predmetnom periodu,te da okrivljeni Č.
B. nije vlasnik šume na kojoj je vršio obaranje predmetnih stabala .
Sudski vještaci su svoj nalaz zasnovali na pravilima struke i nauke ,te ih je
sud kao stručne i objektivne u cjelosti prihvatio.
Svjedoci G. M. Z. B. P. M. Č. R. D. H. i L. V. su objektivno prenjeli sudu ono
što je njima poznato vezano za konkretne sječe.Međutim,svjedoci Č. R.., Č. D.
K. V. i P. R. su svojim svjedočkim iskazima koji su očigledno pristrasni
obzirom da se radi o sinovima i prijateljima okrivljenog, uspjeli iste učiniti
bezuticajnim za svestrano razjašnjenje date krivičnopravne stvari.Naime,ovi
svjedoci očigledno slijede odbranu okrivljenog sa ciljem izbjegavanja istog
krivičnopravne odgovornosti. Iskazi ovih svjedoka nijesu našli utemeljenje u
činjeničnoj građi,a pritom su kontradiktorni.Očigledno je da se svjedoci na
različit način izjašnjavaju prvo o vremenskom periodu u kojem je okrivljeni
navodno platio šumu majci ošt.L. Z. potom o periodu kada je vršena sporna
sječa ,kao i o tome ko je sve prisustvovao kada je majka oštećene navodno
odvođena na predmetnu parcelu kako bi pokazala granice svog imanja,te kada je
izvršena navodna isplata.Dakle,ukoliko su isti zajedno bili konkretnom
prilikom za očekivati je da i pored proteka vremena,na identičan način prenesu
sudu svoja zapažanja.
Predmetom posebne ocjene bila je i odbrana okrivljenog ,koju je sud u cjelosti
odbacio cijeneći je kao usmjerenu na izbjegavanje krivičnopravne
odgovornosti.Odbrana okrivljenog je u potpunoj suprotnosti sa iskazima
oštećenih,čije je navode sud u cjelosti prihvatio ,cijeneći ih kao dokaze od
presudne važnosti za razjašnjenje date krivičnopravne stvari,obzirom da su
njihovi iskazi potvrđeni rezultatima proizašlim iz provedenog dokaznog
postupka.
Prilikom odmjeravanja vrste i visine krivične sankcije koju će Sud izreći
okrivljenom cijenjene su okolnosti iz čl. 42. KZ -a, pa je Sud od
olakšavajućih okolnosti na strani istog utvrdio da se radi o osobi ranijeg
neporočnog načina života kako proizilazi iz izvještaja iz kaznene evidencije
za okrivljenog, držanje nakon učinjenog krivičnog djela,okolnosti pod kojima
je došlo do izvršenja djela,da se radi o porodičnoj osobi starije životne
dobi,penzioneru dok otežavajućih okolnosti van bitnih elemenata krivičnih
djela u pitanju nije bilo , pa je Sud cijeneći tako utvrdjene okolnosti i
imajući u vidu svrhu kažnjavanja okrivljenom utvrdio kaznu zatvora u trajanju
od tri mjeseca i istovremeno našao da su ispunjeni uslovi za izricanje uslovne
osude , propisani čl. 54. KZ-a, odredjujući da se izrečena kazna neće izvršiti
ukoliko okrivljeni u vremenskom periodu od jedne godine od dana pravosnažnosti
presude ne počini novo krivično djelo .
Prilikom izricanja uslovne osude Sud je vodeći računa o svrsi iste posebno
uzeo u obzir starosnu dob učinioca i njegov raniji neporočan način života,tako
da izvršenje ovog krivičnog djela nije rezultat njegovog asocijalnog načina
života.
Sud je istom kao sporednu kaznu izrekao novčanu kaznu (imajući u vidu pored
navedenog i imovinske prilike okrivljenog shodno čl. 42. st. 2. KZ-a) ,u
iznosu od 200,00 eura, i odredio rok plaćanja kao u izreci, uz upozorenje da
ako ne plati novčanu kaznu u odredjenom roku da će sud, novčanu kaznu
zamijeniti kaznom zatvora i to tako što će za svakih započetih 25,00 eura
novčane kazne, odrediti jedan dan kazne zatvora,nalazeći da ovakva kazna neće
uticati na njegove imovinske prilike, tj., da ista neće ugroziti njegovu ličnu
egzistenciju i egzistenciju njegove porodice,obzirom na rok u kojem je dužan
platiti. Takodje, sud je mišljenja da je ovakva kazna adekvatna stepenu
krivice okrivljenog za izvršeno krivično djelo, te da će se istom u svemu
ostvariti svrha kažnjavanja iz čl. 32. KZ-a, da okrivljeni ubuduće ne vrši
krivična djela, a u okviru opšte svrhe propisivanja i izricanja krivičnih
sankcija iz čl. 4. st. 2. KZ-a.
Shodno čl.229 ZKP-a sud je obavezao okrivljenog na plaćanje troškova krivičnog
postupka u iznosu od 389,50 € a koji troškovi se odnose na nalaz i mišljenje
vještaka šumarske struke u iznosu od 143,00 €, na nalaz i mišljenje vještaka
geometra P. Š. iznos od 236,50, te na ime troškova prevoza svjedoka G. M.
iznos od 10,00 eura, kao i na plaćanje sudskog paušala u iznosu od 30,00 €
koji je srazmjeran dužini trajanja i složenosti postupka i imovinskim
prilikama okrivljenog.
Shodno čl.239.ZKP-a porodici oštećenoj L. Z. je dosuđen imovinskopravni
zahtjev u iznosu od 1177,60 eura,a ošt.Č. D. u iznosu od 153,08 eura koji je
okrivljeni dužan platiti u roku od 15 dana po pravosnažnosti presude pod
prijetnjom prinudnog izvršenja,dok su za višak upućeni na redovnu parnicu.
Na osnovu svega izloženog, a shodno čl.374 ZKP-a odlučeno je kao u izreci
presude.
OSNOVNI SUD U CETINJU
Dana 15.07.2013.godine
Zapisničar, S U D I J A
Aleksandra Martinović Marija Ćupić,s.r.
PRAVNA POUKA:
Protiv ove presude može se izjaviti žalba u roku od 8.
dana od dana prijema, Višem sudu u Podgorici, a preko ovog Suda.