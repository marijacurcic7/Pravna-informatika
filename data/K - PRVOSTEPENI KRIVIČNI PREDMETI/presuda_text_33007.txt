K broj 126/12
U IME CRNE GORE
OSNOVNI SUD U BARU, kao prvostepeni krivični, sudija Ljiljana Joković, kao
sudija pojedinac, sa zapisničarom Amirom Nikičić, u krivičnom predmetu
okrivljene N.M., zbog krivičnog djela – gradjenje objekta bez gradjevinske
dozvole iz čl. 326 a Krivičnog zakonika, po optužnom predlogu Osnovnog
državnog tužilaštva iz Bara Kt. br. ... od 05.03.2012. godine, nakon održanog
glavnog javnog pretresa u prisustvu zastupnika optužbe savjetnika kod ODT u
Baru Sanje Vujović i branioca okrivljene Ž. .Š advokata iz B., a u odsustvu
okrivljene N.M., dana 07.03.2013. godine donio je i istog dana javno objavio
PRESUDU
Okrivljena
N.M., od oca A. D. i majke H., rodjena Š., rodjena .. godine u B., nastanjena
u B., ... udovica, majka petoro djece, penzioner, lošeg imovnog stanja,
neosudjivana,
K r i v a j e
Što je:
Neutvrdjenog dana u mjesecu februaru 2009. godine, u naselju D. V., Opština
B., kao investitor protivno propisima o izgradnji objekata čl. 69 Zakona o
uredjenju prostora i izgradnji objekata (,,Sl. List Crne Gore" br.51/08),
započela izgradnju prizemnog objekta na parceli br. ... KO D. V., ukupne
površine u osnovi 156m2, bez prethodno pribavljene gradjevinske dozvole,
-čime je izvršila krivično djelo - gradjenje objekata bez gradjevinske dozvole iz čl. 326 a Krivičnog zakonika.
Pa joj sud primjenom čl. 4, 32, 36, 42, 52, 53 i 54 KZ i čl. 369, 370 i 374
ZKP-a, izriče
USLOVNU OSUDU
Kojom joj utvrdjuje kaznu zatvora u trajanju od 6 (šest) mjeseci i istovremeno
odredjuje da se kazna neće izvršiti ukoliko okrivljena u roku od 2 (dvije)
godine od pravosnažnosti presude, ne učini novo krivično djelo.
Okrivljena je dužna da plati troškove krivičnog postupka u iznosu od 50,00
eura u roku od 15 dana od dana pravosnažnosti presude, pod prijetnjom
izvršenja.
O b r a z l o ž e nj e
Optužnim prijedlogom Osnovnog državnog tužilaštva u Baru Kt br. ... od
05.03.2012. godine, kojeg je zastupnik optužbe precizirao na glavnom pretresu
dana 06.02.2013.godine, stavljeno je na teret okrivljenoj izvršenje krivičnog
djela bliže opisanog u izreci presude.
Glavni pretres je održan u odsustvu uredno pozvane okrivljene na osnovu čl.
457 ZKP-a, jer se pozivu nije odazvala, a kako je saslušana ocjenjeno je da
njeno prisustvo nije nužno.
Okrivljena N.M. je izjavila da je prije dvije do tri godine, ne zna tačno
godinu ni mjesec, kao investitor, bez gradjevinske dozvole, u naselju D. v.
započela izgradnju objekta, moguće je da je ukupne površine u osnovi 156 m2,
koji objekat se sastoji od tri etaže, a nalazi na parceli br. ... KO D. V..
Istakla je da u tom naselju niko nema gradjevinsku dozvolu, te da je u vrijeme
kada je gradila objekat istovremeno bez gradjevinske dozvole u njenom
okruženju gradjeno još 50 objekata, zbog čega su i dvoje, troje komšija
kažnjeni. Pojedini objekti su čak završeni, tako da nije bila jedina koja je
gradila bez gradjevinske dozvole, nego su svi ostali gradili bez gradjevinske
dozvole. Na tom lokalitetu - naselje D. V. ne postoji urbanistički plan i ne
može se graditi bez dozvole. Kako su drugi gradili, tako je i ona gradila.
Prilikom kontrole nadležne inspekcije nije bila prisutna, već je bio prisutan
N.J. koji je potpisao zapisnik o inspekcijskoj kontroli. Dakle, bila je
investitor predmetnih radova, a ne N.J., on je samo potpisao zapisnik, jer se
našao na licu mjesta.
U dokaznom postupku provedeni su sledeći dokazi: saslušani su svjedoci B.N.,
P.M., N.J., izvršen je uvid u spise predmeta Osnovnog suda u Baru K br. ...,
pročitani su izvod iz KE UP PJ B... br. ... od 29.03.2012. godine za
okrivljenu N. M., dopis Uprave za nekretnine PJ Bar br... od
11.12.2012.godine, zapisnik o inspekcijskoj kontroli br. ... od
16.02.2009.godine I rješenje o rušenju Vlade CG Ministarstva za ekonomski
razvoj br. ... od 26.03.2009.godine.
Svjedok B.N. je izjavila da je sa kolegom P. bila na terenu u naselju Kambodža
2009. godine, i to su bili prvi dani rada na terenu inspekcije prostora. Sjeća
se da su konstatovali izvodjenje radova na izgradnji stambenog objekta u
pomenutom naselju. Kritične prilike konstatovali su da N.J. izvodi radove u
površini oko 170 kvadrata, sada se ne može sjetiti koliko je etaža bio
objekat, jer je proteklo dosta vremena. Na licu mjesta su zatekli N.J.a i
pošto je on bio tu na licu mjesta, njega su naveli kao odgovorno lice koje je
dalo izjavu pri sačinjavanju zapisnika i koji je potpisalo istu. U konkretnom
slučaju nijesu utvrdili ko je investitor predmetnih radova u tom trenutku,
medjutim, u konkretnom slučaju su naveli da je odgovorno lice N.J. protiv koga
su i podnjeli krivičnu prijavu. Ne može se sjetiti u kakvom stanju je prilikom
inspekcijske kontrole na licu mjesta zatečen objekat februara mjeseca 2009.
godine, ali iz zapisnika o inspekcijskoj kontroli proizilazi da je u pitanju
prizemni objekat u osnovi 170 m2, sa koga je u trenutku kontrole skidana
otplata. Za predmetne radove N.J. koga su zatekli na licu mjesta nije
prethodno pribavio gradjevinsku dozvolu, te su iz tih razloga protiv istog
podnjeli krivičnu prijavu. S obzirom da lokalalite Sveti Ivan nije pokrivan
DUP-om, odnosno nije razradjen DUP, to se gradjevinska dozvola nije mogla
pribaviti i to znači da su svi objekti koji su sagradjeni na predmetnom
lokalitetu izgradjeni bez gradjevinske dozvole.
Svjedok P.M. je izjavio da su kritične prilike kada su bili u kontroli na
predmetnoj katastarskoj parceli zatekli izvodjenje gradjevinskih radova. Na
licu mjesta je zatečeno više radnika na izvodjenju građevinskih radova. Radovi
su izvodjeni na prizemlju, na kome je bilo izvršeno izlivanje armirano
betonske ploče, a u momentu kontrole su zatekli rašalovanje armirano betonske
ploče, a takodje su se izvodili gradjevinski radovi na spoljnom djelu ograde.
U trenutku kontrole kao investitor se pojavio N.J., koji nije posjedovao
gradjevinsku dozvolu i potvrdio je da je on investitor. Sačinili su zapisnik,
koji je N.J. kao investitor potpisao. Na tom prostoru su četri, pet inspektora
vršili redovnu kontrolu, a kada je u pitanju predmetni objekat on je pripao
njemu i koleginici N.B. Ne zna koliko je krivičnih prijava podneto u to
vrijeme, jer je par dana prije toga počeo sa radom. U trenutku kontrole,
shodno Zakonu o uredjenju prostora i izgradnji objekta, na predmetnom
lokalitetu gdje se nalazi sporni objekat je bila propisana obavezna
gradjevinska dozvola za izvodjenje predmetnih radova. Prema Zakonu, kao
inspektor zaštite prostora nije dužan da pribavlja podatak da li za predmetne
gradjevinske radove postoji gradjevinska dozvola. Zakonom je odredjeno da kada
inspektor dodje na lice mjesta, investitor treba da ima svu potrebnu
dokumentaciju uključujući i gradjevinsku dozvolu koje je u obavezi da na licu
mjesta prezentuje inspektoru.
Svjedok N.J. je izjavio da će iskoristiti svoje pravo privilegovanog svjedoka
i da neće svjedočiti u ovoj krivično pravnoj stvari, obzirom da mu je
okrivljena baba.
Iz spisa predmeta Osnovnog suda u Baru K br. ... proizilazi da je vodjen
krivični postupka protiv N.J.a, da je dana 26.10.2011.godine donešena presuda
kojom se okrivljeni N.J. oslobadja od optužbe da je tokom februara mjeseca
2009. godine, u naselju D. V., Opština B., kao investitor, protivno propisima
o izgradnji objekta – čl. 69 Zakona o uređenju prostora i izgradnji objekta
započeo građenje objekta na kat. parceli br. ... KO D. v., ukupne površine 156
m2, u osnovi, sa tri etaže (P+2) bez prethodno pribavljene građevinske
dozvole, a koja presuda je postala pravosnažna dana 16.02.2012. godine.
Iz izvoda iz KE UP PJ B. br. ... od 29.03.2012. godine za okrivljenu N.M.
utvrdjeno je da okrivljena N.M. nije osudjivana.
Iz dopisa Uprave za nekretnine PJ Bar br. ... od 11.12.2012.godine proizilazi
da prema njihovoj evidenciji N.M. nije upisana kao vlasnik nepokretnosti na
teritoriji Opštine B., te da je kat.parcela broj ... KO D. V. cijepana na više
katastarskih podbrojeva.
Iz zapisnika o inspekcijskoj kontroli br. ... od 16.02.2009. godine proizilazi
da su dana 16.02.2009.godine inspektori zaštite prostora P.M. i B.N. izvršili
inspekcijsku kontrolu i tom prilikom konstatovali da u naselju D. V., pored
samog lokalnog puta, investitor N.J. izvodi radove na izgradnji objekta
dimenzija u osnovi 170 m2, bez odobrenja za gradnju i pribavljene gradjevinske
dozvole nadležnog organa. U trenutku kontrole izvodili su se radovi. Zapisnik
je potpisan od strane inspektora zaštite prostora P.M., B. N. i N.J.
Iz rješenja o rušenju Vlade CG Ministarstva za ekonomski razvoj br. ... od
26.03.2009.godine proizilazi da se N.J.u iz B., naselje D. V. naredjuje da
poruši objekat u izradnji površine 170 m2, na lokalitetu pored samog puta koji
vodi kroz naselje D. V., u roku od tri dana. Rok za izvršenje naloženih radnji
je odmah, a najkasnije u roku od tri dana od uručenja ovog rješenja. Ako N.J.
ne izvrši naložene radnje u ostavijenom roku, pristupiće se administrativnom
izvršenju rješenja.
Sud je donio rješenje da se neće pročitati zapisnici sa iskazima N.M. u
predmetu K br. ... od 24.10.2011 godine od 18.04.2011, kao i zapisnik dat pred
istražnim sudijom Ki br. ... od 18.05.2009 godine, jer je okrivljena N.M. u
predmetu K br. ... saslušavana u svojstvu svjedoka, a ne u svojstvu
okrivljene. Takodje je donjeto riješenje da se u dokaznom postupku neće
sprovoditi dokaz čitanjem nalaza i mišljenja vještaka Draga Djurovića u
predmetu K br... od 28.03.2011. godine sa skicom lica mjesta, jer isti nalaz
ne može biti dokaz u ovom krivičnom postupku.
Ocjenom provedenih dokaza utvrđeno je da je okrivljena izvršila krivično djelo
koje joj se stavlja na teret. Okrivljena je u svojoj odbrani priznala određene
činjenice vezane za izvršenje krivičnog djela, u bitnom navodeći da je kao
investitor u naselju D. v., na parceli br. ... KO D. V. započela izgradnju
objekta moguće površine u osnovi oko 156m2,koji objekat se sastoji od tri
etaže ,bez prethodno pribavljene gradjevinske dozvole.Odbranu okrivljene u
navedenom dijelu sud je prihvatio i cijenio kao istinitu. Međutim, okrivljena
nije mogla da se bliže izjasni o vremenu kada je preduzimala građevinske
radove,navodeći da su se predmetni radovi izvodila prije dvije do tri godine i
pravdajući se da nije bila jedina koja je radila bez građevinske dozvole, te
da je u vrijeme kada je gradila objekat u njenom okruženju, bez gradjevinske
dozvole istovremeno gradjeno još 50-ak objekata, od kojih su pojedini i
završeni, kao i da za naselje D. v. ne postoji urbanistički plan. Odbranu
okrivljene u navedenom dijelu sud nije prihvatio, jer je cijenio kao pokušaj
okrivljene da olakša svoj krivično pravni položaj.
U postupku je na nesumnjiv način utvrđeno da je okrivljena neutvrdjenog dana u
mjesecu februaru 2009. godine, u naselju D. V., Opština B., kao investitor
započela izgradnju prizemnog objekta na parceli br. ... KO D. V., ukupne
površine u osnovi 156 m2, bez prethodno pribavljene gradjevinske dozvole.
Ovakvo činjenično stanje utvrđeno je iz iskaza svjedoka B. N. i P.M.,a koji
iskazi su potvrđeni sadržinom zapisnika o inspekcijskom nadzoru br. ...od
16.02.2009. godine, rješenjem o rušenju Vlade CG Ministarstva za ekonomski
razvoj br. ... od 26.03.2009.godine, kao i iz spisa predmeta K.br. ....
Naime,iz iskaza svjedoka P.M. i B. N., koje iskaze je sud cjenio kao jasne i
objektivne,a koji iskazi su potvrđeni zapisnikom o inspekcijskoj kontroli br.
... od 16.02.2009. godine i rješenjem o rušenju Vlade CG Ministarstva za
ekonomski razvoj br. ... od 26.03.2009.godine, utvrđeno je da su dana
16.02.2009.godine inspektori zaštite prostora P.M. i B.N. izvršili
inspekcijsku kontrolu i tom prilikom konstatovali da se u naselju D. v., pored
samog lokalnog puta izvode radovi na izgradnji objekta bez odobrenja za
gradnju i pribavljene gradjevinske dozvole nadležnog organa. U trenutku
kontrole izvodili su se radovi, a na licu mjesta je bio prisutan N.J., koji je
u zapisniku o inspekcijskoj kontroli br. ... od 16.02.2009. godine naveden kao
investitor radova i koji je potpisao zapisnik bez primjedbi.Iskazi svjedoka
P.M. i B. N., su potvrđeni sadržinom zapisnika o inspekcijskoj kontroli br.
... od 16.02.2009. godine.U zapisniku o inspekcijskoj kontroli navedeno da je
investitor N.J., a da je površina objekta 170 m2,dok je u rješenju o rušenju
Vlade CG Ministarstva za ekonomski razvoj br. .. od 26.03.2009.godine,navedeno
da se N.J.u kao investitoru naredjuje da poruši predmetni objekat, međutim, u
toku postupka je nesumnjivo utvrđeno da je investitor predmetnih radova N.M.,
a da je površina objekta 156 m2.Naime, uvidom u spise predmeta K.br. ...
utvrđeno je da je N.J. oslobođen od optužbe da je tokom februara mjeseca 2009.
godine, u naselju D. V., Opština B., kao investitor, protivno propisima o
izgradnji objekta – čl. 69 Zakona o uređenju prostora i izgradnji objekta
započeo građenje objekta na kat. parceli br. ...KO D. v., ukupne površine 156
m2, u osnovi, sa tri etaže (P+2) bez prethodno pribavljene građevinske
dozvole, a koja presuda je postala pravosnažna dana 16.02.2012. godine.U
konačnom ni sama okrivljena nije sporila da je kao investitor, u naselju D. v.
,na parceli br. ... KO D. V. započela izgradnju objekta površine u osnovi oko
156m2,a koji objekat se sastoji od tri etaže, a ne njen unuk N.J.. Iz
navedenog se zaključuje da podatak o površini objekta koji je naveden u
zapisniku o inspekcijskoj kontroli od 16.02.2009. godine je pribavljen samo na
osnovu kazivanja tada prisutnog lica N.J.a,a što su u svojim iskazima
potvrdili i svjedoci B. N. i P.M.,odnosno isti nijesu na neposredan način
(npr. mjerenjem površine objekta na licu mjesta, uvidom u dokumnta nadležnih
organa i sl.) utvrdili površinu predmetnog objekta i identitet investitora,
već su njihova saznanja posredna. Stoga je sud imajući u vidu kako odbranu
okrivljene, tako i spise premeta K br...., nesporno utvrdio da je investitor
predmetnih radova N.M., a da je površina objekta 156 m2,jer u konačnom ni sama
okrivljena u svojoj odbrani ne spori da je investitor predmetnih radova i da
je površina objekta 156 m2.
Okrivljena je kao investitor započela gradnju objekta bez prethodno
pribavljene građevinske dozvole, pa je na taj način postupala protivno
propisima iz čl. 69 Zakona o uređenju prostora i izgradnji objekata („Sl. List
CG“ 51/08) kojim je propisano da se objekat može graditi na osnovu građevinske
dozvole i tehničke dokumentacije. Dovođenjem u vezu iskaza okrivljene sa
iskazom saslušanih svjedoka i pismenim dokazima, sud je izveo nesumnjiv
zaključak da je okrivljena postupajući na način predstavljen u izreci presude
ostvarila sva objektivna obilježja bića krivičnog djela građenje objekta bez
građevinske dozvole iz čl. 326 a Krivičnog zakonika.
Okrivljena je krivično djelo učinila sa direktnim umišljajem, jer je bila
svjesna da je započela građenje objekta bez prethodno pribavljene građevinske
dozvole. Uslov za izgradnju objekata u Crnoj Gori je pribavljanje građevinske
dozvole, a uvođenje predmetnog krivičnog djela u Krivični zakonik bilo je
praćeno višemjesečnom medijskom kampanjom, koja medijska kampanja je bila
dugotrajna i obuhvatala je sve vrste medija, tako da je okrivljena bila
upoznata da postupanjem na predstavljeni način čini krivično djelo.U konačnom
ni sama okrivljena nije sporila da je započela izgradnju objekta ,bez
prethodno pribavljene gradjevinske dozvole, pravdajući se da nije bila jedina
koja je radila bez građevinske dozvole, te da je u vrijeme kada je gradila
objekat u njenom okruženju, bez gradjevinske dozvole istovremeno gradjeno još
50-ak objekata, od kojih su pojedini i završeni, kao i da za naselje D. v. ne
postoji urbanistički plan.
Kod ovako utvrđenog činjeničnog stanja, sud je dopis Uprave za nekretnine PJ
Bar br. ... od 11.12.2012.godine iz kojeg proizilazi da N.M. nije upisana kao
vlasnik nepokretnosti na teritoriji Opštine Bar, a kod činjenice da je za
krivično djelo iz čl. 326 a KZ-a - građenje objekta bez građevinske dozvole ,
za sud bitno da utvrdi ko je investitor, a ne vlasnik objekta, kao i iskaz
svjedoka N.J.a koji svjedok je iskoristio svoje pravo privilegovanog svjedoka
i nije svjedočio, cijenio kao irelevantne, obzirom da isti nijesu od uticaja
na drugačije presuđenje u ovoj krivično-pravnoj stvari.
Odlučujući se za krivičnu sankciju prema okrivljenoj sud je cijenio sve
olakšavajuće i otežavajuće okolnosti iz čl. 42 Krivičnog zakonika. Od
olakšavajućih okolnosti na strani okrivljene sud je cijenio lične prilike jer
se radi o staroj osobi rođenoj 1936.godine, porodične prilike jer je majka
petoro djece, imovinske prilike jer je penzioner i lošeg imovnog stanja, kao i
raniji život okrivljene jer je ista neosuđivana. Otežavajućih okolnosti na
strani okrivljene nije bilo. Imajući u vidu kvalitet olakšavajućih okolnosti,
a u nedostatku otežavajućih okolnosti, sud je okrivljenoj izrekao uslovnu
osudu kojom joj je utvrdio kaznu zatvora u trajanju od šest mjeseci i
istovremeno odredio da se kazna neće izvršiti ukoliko okrivljena u roku od
dvije godine po pravosnažnosti presude, ne učini novo krivično djelo.
Ocijenjeno je da će se izricanjem uslovne osude u potpunosti postići svrha
izricanja uslovne osude i dovoljno uticati na okrivljenu da ubuduće ne vrši
krivična djela.
Odluka o troškovima zasniva se na odredbi čl. 229 ZKP-a. Dosuđeni iznos se
odnosi na troškove za rad suda koji su određeni prema trajanju, složenosti
krivičnog postupka i imovinskim prilikama okrivljene.
Na osnovu izloženog odlučeno je kao u izreci presude.
OSNOVNI SUD U BARU
Dana 07.03.2013. godine
ZAPISNIČAR, S U D I J A,
Amira Nikičić Ljiljana Joković
PRAVNA POUKA:Protiv ove presude može se
izajviti žalba Višem sudu u Podgorici u roku od
8 dana od dana prijema pismenog otpravka.
Žalba se predaje ovom sudu u dva primjerka.
DNA:
-1 x ODT
-1 x okrivljenoj
-1 x braniocu adv. Ž. Š. 
- u spise