K. br. 31/13
U IME CRNE GORE
OSNOVNI SUD U BARU, sudija Aleksandra Leković, sa zapisničarom Ivankom
Bajčeta, u krivičnom predmetu okrivljenog P. I., zbog krivičnog djela –
nezakonit ribolov iz čl. 326 st. 2 Krivičnog zakonika Crne Gore, po optužnom
predlogu Osnovnog državnog tužilaštva u Baru Kt. br. ... od 31.01.2013.
godine, nakon održanog glavnog javnog pretresa u prisustvu zastupnika optužbe
– savjetnika kod ODT Predraga Đikanovića, okrivljenog i njegovog branioca Ž.
Š., advokata iz Bara, dana 23.10.2013. godine, donio je i javno objavio
P R E S U D U
Okrivljeni P. I., JMBG ..., od oca B. i majke Nj., rođene V., rođen ... godine
u P., stalno nastanjen u V., selo B., državljanin Crne Gore, oženjen, otac
dvoje djece, pismen, sa završenom srednjom školom, po zanimanju mašinski
tehničar, lošeg imovnog stanja, osuđivan presudom Osnovnog suda u Podgorici K
br. ... od 05.10.2001. godine zbog krivičnog djela iz čl. 149 st. 3 u vezi st.
1 KZRCG (prevara) na kaznu zatvora u trajanju od 6 (šest) mjeseci uslovno na 2
(dvije) godine, presudom Osnovnog suda u Podgorici K br. ... od 09.10.2004.
godine zbog krivičnog djela iz čl. 172 st. 1 KZRCG (ugrožavanje javnog
saobraćaja) na kaznu zatvora u trajanju od 3 (tri) mjeseca uslovno na 1
(jednu) godinu i presudom Višeg suda u Podgorici K br. ... od 07.02.2012.
godine zbog krivičnog djela iz čl. 300 st. 1 KZ (neovlašćena proizvodnja,
držanje i stavljanje u promet opojnih droga) na kaznu zatvora u trajanju od 6
(šest) mjeseci;

K r i v j e :

Što je,
Dana 01.12.2012. godine, oko 21:30 časova, na Skadarskom jezeru u mjestu V.,
Opština Bar, sa još jednim NN licem, svjestan svog djela i htio njegovo
izvršenje, iz čuna na motorni pogon lovio ribu električnom strujom -
električnom sondom koja se napajala strujom iz agregata marke „Tiger,
- čime je izvršio krivično djelo – nezakonit ribolov iz čl. 326 st. 2
Krivičnog zakona Crne Gore.
Pa ga sud primjenom čl. 4, 32, 36 i 42 Krivičnog zakonika i čl. 369, 370 i 374
Zakonika o krivičnom postupku



O S U Đ U J E



Na kaznu zatvora u trajanju od 45 (četrdesetipet) dana.


Na osnovu čl. 75 st.1 i čl. 326 st.4 Krivičnog zakonika Crne Gore izriče:
M J E R A B E Z B I J E D N O S T I
Kojom se od okrivljenog oduzima agregat za struju marke „Tiger“ i električna
sonda.


Okrivljeni je dužan da plati troškove krivičnog postupka u iznosu od 300,00 €, u roku od 15 dana od dana pravosnažnosti presude, pod prijetnjom izvršenja.


O b r a z l o ž e nj e


Optužnim predlogom Osnovnog državnog tužilaštva u Baru, Kt. br. ... od
31.01.2013. godine, koji je preciziran na glavnom pretresu, okrivljenom je
stavljeno na teret izvršenje krivičnog djela – nezakonit ribolov iz čl. 326
st. 2 Krivičnog zakonika Crne Gore.
Okrivljeni je u svojoj odbrani pred ODT-om, dana 19.12.2012. godine, u bitnom
naveo da se dana 01.12.2012. godine, oko 21:30 časova, nije nalazio na
Skadarskom jezeru, a samim tim nije ni lovio ribu. Navedenog dana oko 12:00
časova došao je kod svog kuma Đ. B., u selo Z. - B.. U kući Đ. B. bio je od
12:00 časova navedenog dana do sledećeg dana, odnosno 02.12.2012. godine do
00:30 časova, a kako navodi, kuću Đ. B. u tom vremenskom periodu nije
napuštao. Radnike JP Nacionalni park „Skadarsko jezero“ R. N., M. Z. i L. M.
poznaje iz viđenja, jer njegova žena radi u NP „S. j.“, a i oni njega znaju iz
viđenja. Istakao je da je vlasnik čamca kojim u toku sezone, pošto se bavi
turizmom, prevozi turiste po jezeru, te je vjerovatno da ga ta lica otuda
poznaju, ali se po imenu i prezimenu ne znaju. Naveo je da se sa R. N. poznaje
od ranije, prije predmetnog događaja, a M. Z. i L. M. nikada nije upoznao. Na
glavnom pretresu od 01.07.2013. godine, pored toga dodao je da se nikada u
životu nije bavio nedozvoljenim ribolovom, već da jedino vrši prevoz putnika
po Skadarskom jezeru.
U dokaznom postupku sud je proveo sledeće dokaze: saslušani su svjedoci R. N.,
L. M., M. Z., Đ. B. i L. V., saslušan je vještak za telekomunikacije P. B. i
pročitan je njegov izvještaj od 10.13.2013. godine, pročitan je zapisnik o
izvršenoj kontroli JP za nacionalne parkove Crne Gore od 03.12.2012. godine,
pročitana je službena zabilješka JP za nacionalne parkove Crne Gore br. ... od
01.12.2012. godine, pročitana su tri zapisnika o prepoznavanju lica Kt. br.
... od 04.12.2012. godine od strane R. N., L. M. i M. Z. i pročitan je izvod
iz KE za okrivljenog pribavljen od UP PJ Podgorica od 14.02.2013. godine.
Svjedok R. N., nadzornik u NP „Skadarsko jezero“ je u svom iskazu pred ODT-om,
dana 24.12.2012. godine, u bitnom naveo da je dana 01.12.2012. godine, zajedno
sa svojim kolegama M. Z. i L. M., došao u stacionarnu plovnu jedinicu MUP-a
Crne Gore u V., odakle je trebalo da krenu za P. – P., gdje su imali akciju u
ime NP „Skadarsko jezero“. U blizini hotela „V.“ u V., zapazili su upaljenu
lampu i posumnjali su da se vrši lovna radnja. Pošli su gliserom prema tom
čamcu gdje su zapazili upaljenu lampu. Kada su došli blizu tog čamca, taj
čamac je počeo da se udaljava i sakrio se iza pristana i tu se zaustavio.
Svjetlosnim farom sa njihovog glisera, došli su na to mjesto i zatekli su P.
I. i sa njim jedno mlađe lice od nekih 15-16 godina, koje je vozilo pentu i
sjedjelo na dijelu na kojem se vozi i gdje se nalazi motor čamca, a P. I. je
bio u čamcu. U čamcu je vidio agregat marke „Tiger“, električnu sondu koja se
napaja od agregata strujom i far koji je stajao na prednjem dijelu čamca koji
se takođe napaja od agregata. Po njihovoj procjeni, u čamcu, odnosno drvenom
čunu je bilo oko 10 kg ribe i to 5 kg šarana i 5 kg karaša. Kada su prišli
čamcu, prepoznao je starije lice koje se nalazilo u čamcu, koje poznaje od
ranije i to po imenu i prezimenu i koje se zove P. I., a zna ga zato što vrši
prevoz turista svojim brodom, a i njegova supruga radi u NP „S. j.“. Kazali su
P. I. da im prebaci agregat i ostala sredstva za lov, jer je zabranjen lov tim
sredstvima, odnosno agregatom. Nakon toga se okrivljeni odgurnuo čamcem od
njih i rekao im je: „Ja se zovem P. I., došao sam da ulovim ribu za slavu“, a
zatim se okrenuo prema licu koje je vozilo pentu i rekao: „Mali, pali motor,
idemo kući“. Odmah nakon toga su službenim telefonom obavijestili direktora G.
Š. o tome šta se desilo i pitali ga za instrukcije, da li da obavijeste
policiju ili da nastave akciju prema Podhumu na osnovu dogovora sa policijom
plovne jedinice koja ih je čekala u Podhumu na punktu Stanaja. Kako je on
lično razgovarao sa direktorom G. Š., nakon što mu je rekao da poznaje to
lice, direktor mu je kazao da nastave akciju prema Podhumu po dogovoru, a da
će on to ujutro, preko organa policije, da završava. Dalje je naveo da, od
momenta kada je prvi put primijetio čamac do momenta kada se čamac zaustavio,
vidljivost je bila dobra, jer se tu nalazi hotel „V.“ i čitav dio je
osvijetljen, a i imali su ručni far koji osvjetljava prostor u dužini od 50
metara. Na glavnom pretresu dana 02.09.2013. godine, pored toga dodao je da je
sonda pomoću koje se lovi riba jedna drvena palica, dužine nekih 4-5 metara,
možda i više, a na vrhu sonde se nalazi zahvatnica za ribu i kabal od struje,
koji se kači na agregat koji strujom snadbijeva tu sondu, a riba se lovi tako
što se sonda ubaci u vodu i tako se ubija riba. U čamcu su vidjeli agregat i
tu sondu. Pojasnio je da je upravo okrivljeni P. I., koji je prisutan na
glavnom pretresu, bio te večeri u tom čamcu, a nije pružao nikakav otpor niti
se ponašao neljudski, samo je rekao da ne da sredstva, ni agregat ni sondu ni
ribu, tako da je sve to ostalo kod njega. P. I. su zatekli negdje oko 21:00
čas. Na pitanje branioca okrivljenog kazao je da je on ili L. M. osvijetlio
reflektorom čamac u kojem je bio P. I., a da je njihov čamac bio uz bok čamca
P. I., odnosno bili su jedan uz drugog, a nalazili su se uz samu obalu. Dalje
je naveo da je njihova obaveza da oduzmu sredstva za krivolov, odnosno da
oduzmu ribu, agregat, čamac, motor, a što u konkretnom slučaju nijesu uradili,
jer je P. I. odbio da preda stvari, a zatim da naprave službenu zabilješku i
zapisnik o svemu tome, koji zapisnik može, a i ne mora da potpiše lice na koje
se odnosi.
Svjedok L. M., nadzornik na Skadarskom jezeru, u svom iskazu pred ODT-om, dana
24.12.2012. godine, u bitnom je naveo da je dana 01.12.2012. godine, zajedno
sa R. N. i M. Z., imao akciju na području Podhuma, jer je postojala saglasnost
između UP i direktora G. Š., da u ime NP „Skadarsko jezero“ vrše kontrolu lica
koja vrše izlov ribe na nedozvoljen način. Gliserom, koji je vlasništvo NP-a,
krenuli su iz Virpazara prema Podhumu, da bi se našli sa pripadnicima plovne
jedinice Podgorica. Kada su gliserom započeli kretanje jezerom, primijetili su
svijetlo na čamcu, a kada su se uputili prema tom svijetlu, primijetio je da
neko sa čamca, koji se nalazio ispred glisera, 2-3 puta izbacuje električnu
sondu. Kada su se približili čamcu na nekih 30-40 metara, lice koje se
nalazilo u čunu, a koje je upravljalo motorom, povikalo je: „I., ugasi to evo
lovočuvar“, što je to lice i uradilo, ugasilo je agregat, a on je lično tada
upalio far prema čunu, čija je vidljivost bila sigurno nekih 200 metara. Tada
su se lica u čunu dali u bjekstvo, a oni su se uputili za njima i sustigli ih
ispod samog hotela „V.“. Prišli su gliserom pored čuna u kojem su se nalazila
dva lica, od kojih je jedno lice P. I., čije prezime tada nije znao, ali ga je
znao iz viđenja, jer vrši prevoz turista u V. i na V., dok mu je drugo lice,
koje je bilo mlađe i imalo nekih 15-16 godina, bilo nepoznato. Od njih su
zatražili da daju sredstva kojim su bespravno lovili ribu, tj. agregat marke
„Tiger“, električnu sondu i far koji se napajao preko agregata, a koja
sredstva su se nalazila u čamcu gdje su oni bili, a tu je bilo i 10 kg ribe,
možda i više, od čega 5 kg šarana i 5 kg karaša tzv. „kineza“. Tada je P. I.
rekao: „Ja neću ništa da vam dam, ja sam P. I.“, odgurnuo se od njihovog
patrolnog čamca i rekao „Uradite kako mislite da treba, meni riba treba za
slavu“. R. N. je zatim telefonom nazvao direktora NP „Skadarsko jezero“, G. Š.
i saopštio mu da su uhvatli dva lica koja love ribu na nedozvoljen način, od
kojih jedno lice poznaje a drugo ne, nakon čega je direktor rekao da nastave
dalje prema Podhumu, gdje su ih već čekali pripadnici plovne jedinice MUP-a, a
da po završenom poslu podnesu prijavu protiv P. I.. Oni su nakon toga
nastavili kretanje gliserom, a nakon toga je podnešena krivična prijava protiv
P. I. . Na pitanja advokata, kazao je da se čun sa licima koja su vršila
nezakonit lov ribe, nalazio sa njihove lijeve strane, odnosno lijeve strane
glisera, a inače agregat koji je bio na čamcu je dimenzija 35x35 cm, plave
boje, a crvenim slovima je bilo upisano „Tiger“, odnosno marka tog agregata, a
to su sve mogli dobro vidjeti jer su čamac osvijetlili farom. Pojasnio je da
je P. I. tom prilikom na sebi imao ribarske pantalone i jaknu, a na glavi kapu
kafene boje sa crnom linijom, ali mu se lice moglo jasno vidjeti i objasnio je
da agregat proizvodi veću buku nego njihov motor, jer je u momentu kad su
stajali, gliser bio pod malim gasom, tako da je čulnost bila dobra. Istakao je
da nikada nije imao nikakav sukob sa P. I., niti bilo koji razlog da mu na
bilo koji način učini nekakvu neprijatnost, već da je prijava protiv njega
podnijeta jer su ga zatekli prilikom izlovljavanja ribe na nedozvoljen način.
Na glavnom pretresu dana 02.09.2013. godine, kazao je da je tačno da je vidio
kako je P. I. dva, tri puta izbacivao električnu sondu, a pojasnio je da je
sonda jedna šipka, koja na vrhu ima mrežicu i drvo dužine tri metra, i da ima
dovod za struju, tako da se ubaci u vodu i tako se ubija riba i vidio je P. I.
da to radi. Dalje je naveo da je upravo okrivljeni P. I., koji je prisutan na
glavnom pretresu, lice koje je bilo u čamcu te noći i koje je bacalo sondu.
Prepoznavanje P. I. na jezeru su izvršili uz pomoć ručne baterije koju su
imali, a bilo je i rasvjete kod hotela „V." i vidjeli su o kome se radi, a on
je držao baterijsku lampu i osvijetlili su čun i pojasnio je da je baterijska
lampa zapravo far koji se kači na motor od čamca čija je vidljivost oko 150
metara. Takođe je na pitanje branioca naveo da su dužni, kada zateknu lice u
nedozvoljenom ribolovu, da legitimišu lice na osnovu lične karte i da nakon
toga sačine zapisnik o izvršenoj kontroli i nakon toga oduzmu sva sredstva
upotrijebljena za krivolov, a ukoliko lice odbije da da ličnu kartu ili odbije
da preda sredstva kojima je vršio izlov ribe, onda su dužni da obavijeste šefa
NP „Skadarsko jezero“. U konkretnom slučaju pojasnio je da je lice koje je to
veče bacalo sondu, odbilo da da ličnu kartu, sondu, agregat i sl., a da nijesu
uspjeli da legitimišu to drugo lice koje je po njihovoj procjeni bilo
maloljetno, jer nije imalo kod sebe dokumenta i nije htio da kaže ime.
Svjedok M. Z., lovočuvar u Nacionalnom parku, je u svom iskazu pred ODT-om,
dana 02.09.2013. godine, u bitnom naveo da su dana 01.12.2012. godine, imali
akciju na području Podhuma – Podgorica, uz saglasnost direktora G. Š. da u ime
NP „Skadarsko jezero“ vrše kontrolu lica koja neovlašćeno vrše izlov ribe
električnom strujom na nedozvoljeni način. Sa kolegama L. M. i R. N. došao je
u Virpazar, odakle su gliserom krenuli rijekom prema Podhumu. U blizini hotela
„V.“ primijetili su svijetlo na čamcu. Krenuli su u pravcu tog svijetla, a
kada ih je taj čamac primijetio, okrenuo se i ugasio je svijetlo i krenuo da
se udaljava i bježi od njih. Upalili su far, čija je vidljivost oko 70-100
metara i primijetili su čamac, za kojim su krenuli i sustigli su ga ispod
hotela „V.“. Kada su se približili na udaljenost od oko 1 metar od tog čamca,
vidjeli su da se u čamcu nalaze dva lica, od kojih je jedno od njih, a riječ
je o mlađem licu od oko 15-16 godina, bilo njemu nepoznato, a drugo lice mu je
bilo poznato samo iz viđenja, a znao je da se to lice bavi turizmom, odnosno
da vrši prevoz turista ljeti na jezeru. Mlađe lice je vozilo pentu, dok je
starije lice bilo naprijed i vršilo izlov ribe. Na čamcu su vidjeli far
kockastog oblika i agregat marke „Tiger“ – električnu sondu pomoću koje se
vrši izlov ribe. Po njihovoj procjeni u čamcu je bilo oko 4-5 kg šarana i 4-5
kg kineza. Kada su prišli čamcu, htjeli su da oduzmu sredstva kojim je to lice
lovilo ribu, ali je to lice odgurnulo čamac i kazalo: „Neću da vam dam ništa,
pišite prijavu, ja sam P. I.", a riba mi treba za slavu“, a zatim je rekao
licu koje se nalazilo za pentom: „Upali mali pentu, idemo kući“. Povodom ovog
događaja nazvali su direktora G. Š. sa kojim je razgovarao R. N., a kako je on
vozio gliser, R. N. mu je rekao: „Z., direktor je rekao da nastavimo dalje, a
pošto je lice poznato podnijećemo prijavu protiv njega“. Nakon toga su
nastavili kretanje prema Podhumu, a nakon toga je podnijeta krivična prijava
protiv P. I. . Na pitanje branioca okrivljenog kazao je da su on i njegov
kolega L. M. vidjeli okrivljenog da baca sondu i to 2-3 puta, prvo na jednu
stranu pa zatim na drugu i odmah su gliserom prišli čamcu, da je u čunu
postojala ulovljena riba i da je prije toga bacao sondu prvo na jednu pa na
drugu stranu, a da mu je momak koji je vozio čun rekao i dva puta ponovio:
„I., evo lovočuvari“. Na glavnom pretresu dana 02.09.2013. godine, pored toga
dodao je da su okrivljenog zatekli oko 21:00 čas. Dalje je naveo je da su oni
po zakonu dužni da sačine zapisnik i oduzmu stvari od onog koji se bavi
krivolovom, dok u konkretnom slučaju nijesu uspjeli, jer I. nije htio da preda
stvari, već je odgurnuo svoj čamac od njihovog i rekao: „Ja sam P. I., znate
me dobro, pišite prijavu“. Na pitanje suda, naveo je da je upravo okrivljeni
P. I., koji je prisutan na glavnom pretresu, lice koje je te večeri bio u
čunu, odnosno čamcu i da ga je lično vidio kako 2-3 puta spušta sondu u
jezero.
Svjedok Đ. B. je u svom iskazu u bitnom naveo da je jedan od organizatora
manifestacije „P. Z.“ i tog dana, 01.12.2012. godine, u sklopu te
manifestacije napravio je roštilj, na kojem je bilo oko 26 ljudi, među kojima
P. I. i njegov drug L. V. . P. I. je sve vrijeme bio zadužen za roštilj. Naveo
je da je L. V. skup napustio oko 18:00 časova, a P. I. oko 00:00, možda oko
00:15 ili 01:00, ali uglavnom su se svi tada razišli. P. I. je sve vrijeme bio
prisutan i to od 10:00 ujutro pa do ponoći, a možda i malo kasnije, odnosno
nijednom nije napustio skup, jer je sve vrijeme bio zadužen za roštilj, a ne
zna gdje je bio poslije ponoći.
Svjedok L. V. je u svom iskazu na glavnom pretresu, dana 02.09.2013. godine, u
bitnom naveo da je skup kod Đ. B. napustio oko 17:00 – 18:00 časova, a da P.
I. uopšte do tada nije napuštao skup, jer je bio roštiljdžija, a ne zna šta se
dešavalo nakon 18:00 časova.
U izvještaju - nalazu vještaka za telekomunikacije P. B. od 10.13.2013.
godine, navedeno je da se korisnik telefonskog broja 069/... nije u periodu od
18h i 06 minuta do 22 h i 26 minuta nalazio na istoj lokaciji, već se kretao u
širem reonu opštine Bar (reon Crmnice koji gravitira Virpazaru) i dijelu
opštine Budva (reon poviše Petrovca) i to: u periodu od 18:06 do 18:36 časova,
korisnik se registruje u reonu naselja Virpazar, moguće se nalazio i na putnom
pravcu Virpazar - Petrovac u neposrednoj blizini Virpazara; u periodu od 18:55
do 19:08 časova, korisnik se registruje na putnom pravcu Virpazar - Petrovac,
u reonu iznad Petrovca (Petrovačke serpentine); u 22:02 časova, korisnik se
registruje u reonu naselja Virpazar, moguće i na putnom pravcu Virpazar –
Petrovac, u neposrednoj blizini Virpazara, u 22:26 časova korisnik se
registruje u reon bazne stanice Gluhi Do_A, odnosno moguće da se nalazio u
selu Z. – B..
Vještak P. B. je u svom iskazu na glavnom pretresu, u bitnom naveo da je
prilikom izrade svog nalaza pošao od pretpostavke da se korisnik telefonskog
broja 069/... u vremenskom intervalu od 18,06 do 22,06 časova kretao kopnenim
dijelom reona Crmnice odnosno opštine Bar. Međutim, bazna stanica Crmnica i
Gluhi Do pokrivaju i djelove Skadarskog jezera, tako da se korisnik ovog
telefonskog braoja, u periodima od 18,06 do 18,36 časova, kao i nakon 22,00
časa mogao nalaziti i na reonu vodene površine Skadarskog jezera, sa istom
vjerovatnoćom da se nalazio i na kopnenom dijelu priobalja Skadarskog jezera.
Od 18,55 do 19,08 časova se nalazio u reonu iznad putnog pravca Petrovac-
Virpazar, iznad Petrovca, a u periodu od 19:08 - 22:02 časova, vjerovatno se
nalazio na putnom pravcu prema Virpazaru, moguće u samom gradu Virpazaru, a
moguće i na Skadarskom jezeru, dok se u periodu od 22:02 - 22:26 časova moguće
kretao u reonu Virpazara ili u reonu Skadarskog jezera. Moguće je da se
nalazio i u priobalju Virpazara, jer se iz karata zona pokrivanja baznih
stanica vidi da se sa istom vjerovatnoćom mogao nalaziti i na jezeru i na
kopnenom dijelu priobalja jezera. Osim toga, na pitanje branioca okrivljenog
da li lokalitet Đ. B. odgovara navedenim lokalitetima, naveo je da se samo u
periodu od 22:26 časova, registruje poziv sa bazne stanice koja moguće upućuje
da se korisnik nalazio u naselju Z..
U zapisniku o izvršenoj kontroli JP za nacionalne parkove Crne Gore od
03.12.2012. godine, navedeno je da je kontrola izvršena nad P. I., a da je
kontrolom utvrđeno da su lica zatečena da vrše izlov ribe na nedozvoljen
način, sa nedozvoljenim sredstvima – agregatom marke „Tiger“, sondom i farom
kojeg je napajao agregat i da su ulovili 5 kg šarana i 3 kg karaša. Takođe je
navedeno da su lica odbila da daju sredstva za lov kao i lične podatke.
U službenoj zabilješci JP za nacionalne parkove Crne Gore br. 1060 od
01.12.2012. godine, sačinjenoj od strane R. N., M. Z. i L. M., navedeno je da
su 01.12.2012. godine vršili patrolnu djelatnost u reonu Virpazara (Hotel
„V.“), a da su primijetili čun kome su prišli sa patrolnom čamcem i zatekli u
čunu dva lica koja su vršila izlovljavanje ribe na nedozvoljen način sa
agregatom i električnom strujom. Od tih lica su zatražili da im daju podatke i
predaju sredstva sa kojima su izlovljavali ribu na nedozvoljen način agregatom
i električnom sondom, a jedno od tih lica, P. I., im je rekao da neće ništa od
pribora za lov da im da, a zatim se udaljilo u nepoznatom pravcu.
Iz tri zapisnika o prepoznavanju lica Kt. br. ... od 04.12.2012. godine,
proizilazi da su svjedoci R. N., L. M. i M. Z., sa nesumnjivom sigurnošću od
100% ukazali na P. I., kojeg su prepoznali kao izvršioca ovog krivičnog djela.
Iz izvoda iz KE za okrivljenog, pribavljenog od UP PJ Podgorica od 14.02.2013.
godine proizilazi da je P. I. osuđivan i to presudom Osnovnog suda u Podgorici
K br. 1046/00 od 05.10.2001. godine zbog krivičnog djela iz čl. 149 st. 3 u
vezi st. 1 KZRCG (prevara) na zatvor u trajanju od 6 (šest) mjeseci uslovno na
2 (dvije) godine, presudom Osnovnog suda u Podgorici K br. 4630/01 od
09.10.2004. godine zbog krivičnog djela iz čl. 172 st. 1 KZRCG (ugrožavanje
javnog saobraćaja) na zatvor u trajanju od 3 (tri) mjeseca uslovno na 1
(jednu) godinu i presudom Višeg suda u Podgorici K br. 114/07 od 07.02.2012.
godine zbog krivičnog djela iz čl. 300 st. 1 KZ (neovlašćena proizvodnja,
držanje i stavljanje u promet opojnih droga) na kaznu zatvora u trajanju od 6
(šest) mjeseci.
Ocjenom izvedenih dokaza nesporno je utvrđeno da je okrivljeni izvršio
krivično djelo – nezakonit ribolov iz čl. 326 st. 2 Krivičnog zakonika Crne
Gore.
Nesumnjivo je utvrđeno da je okrivljeni, dana 01.12.2012. godine, oko 21:30
čas, na S. j. u mjestu V., iz čuna na motorni pogon, lovio ribu sa električnom
sondom koja se napajala strujom iz agregata marke "Tiger". Ovako utvrđeno
činjenično stanje proizilazi prije svega iz iskaza svjedoka R. N., L. M. i M.
Z., koji su na detaljan, sveobuhvatan i međusobno saglasan način u pogledu
odlučnih činjenica opisali predmetni događaj, a kojim iskazima je sud poklonio
punu vjeru. Iz njihovih iskaza nesumnjivo je utvrđeno da je P. I. lovio ribu
zabranjenim sredstvom, odnosno električnom strujom. To prije svega proizilazi
iz iskaza svjedoka L. M. i M. Z. koji su vidjeli kako okrivljeni 2-3 puta
zabacuje električnu sondu u jezero, a zatim, kada su ih sustigli, vidjeli su
na čamcu agregat marke „Tiger“ i električnu sondu pomoću koje se vrši izlov
ribe, koju su na detaljan način opisali sudu i pojasnili kako se tom sondom
lovi, odnosno ubija riba, a sve su to mogli dobro vidjeti, jer na tom mjestu
postoji osvjetljenje kod hotela „V.“, a pored toga su imali far sa velikom
vidljivošću. Identifikovanje P. I. kao lica koje je kritične večeri lovilo
ribu na Skadarskom jezeru, utvrdio je prvo, predmetnog dana, svjedok R. N.,
koji okrivljenog zna po imenu i prezimenu, a takođe su ga svjedoci sa
nesumnjivom sigurnošću od 100% prepoznali kao izvršioca ovog krivičnog djela
na zapisniku o prepoznavanju pred ODT-om, dana 04.12.2012. godine. Osim toga,
decidno su, na pitanje suda, sva tri svjedoka navela da je upravo okrivljeni
P. I., koji je bio prisutan na glavnom pretresu, lice koje je predmetne noći
bilo u čamcu, a svjedoci L. M.i M. Z. i da su lično vidjeli da okrivljeni 2-3
puta spušta sondu u jezero.
Okrivljeni je tokom cijelog postupka negirao izvršenje ovog krivičnog djela,
istučući u svojoj odbrani da se kritične noći nije nalazio na Skadarskom
jezeru, a samim tim nije ni lovio ribu, već da je bio u kući Đ. B. od 12:00
časova predmetnog dana do sledećeg dana, odnosno 02.12.2012. godine do 00:30
časova, i da kuću Đ. B. u tom vremenskom periodu nije napuštao, što je
potvrdio i svjedok Đ. B., a takođe je i svjedok L. V. naveo da okrivljeni do
18 časova, nije napuštao kuću Đ. B. . Međutim, sud cijeni da je ovakva odbrana
okrivljenog neistinita i sračunata na izbjegavanje krivice. Naime, to
proizilazi, prije svega, iz iskaza svjedoka-radnika NP "Skadarsko jezero" koji
su nesumnjivo, tokom cijelog postupka, potvrdili da je upravo P. I. bio
kritične prilike u čamcu na Skadarskom jezeru i lovio ribu, zatim iz
izvještaja vještaka telekomunikacione struke, koji sud cijeni jasnim, stručnim
i baziranim na pravilima nauke i struke. Iz ovog nalaza se nesporno utvrđuje
da se korisnik broja, čiji je vlasnik okrivljeni, navedenog dana kretao na
više reona u Opštini Bar, što demantuje odbranu okrivljenog da je tog dana sve
vrijeme bio na jednom mjestu. Takođe, vještak je na glavnom pretresu naveo da
se samo u periodu od 22:26 časova, registruje poziv sa bazne stanice koja
moguće upućuje da se korisnik nalazio u naselju Z.. Vještak je pojasnio da
bazna stanica Crmnica i Gluhi Do pokrivaju i djelove Skadarskog jezera, tako
da se korisnik ovog telefonskog broja mogao nalaziti i na reonu vodene
površine Skadarskog jezera sa istom vjerovatnoćom kao i da se nalazio i na
kopnenom dijelu priobalja Skadarskog jezera. Prema tome, iskazima svjedoka R.
N., L. M. i M. Z., kao i nalazom vještaka za telekomunikacije P. B. i njegovim
izjašnjenjem na glavnom pretresu, u cjelosti je demantovana odbrana
okrivljenog. Takođe, sud iskaze svjedoka Đ. B. i L. V. cijeni kao sračunate da
se olakša položaj okrivljenog u ovom postupku, iz kojeg razloga ih sud ne
prihvata, jer se upravo iz svih drugih provedenih dokaza, odnosno jasnih i
objektivnih iskaza svjedoka R. N., L. M. i M. Z., nesporno utvrđuje da je
okrivljeni navedenog dana bio na Skadarskom jezeru i lovio ribu električnom
strujom.
Prema tome, okrivljeni je izvršio krivično djelo – nezakonit ribolov iz čl.
326 st. 2 Krivičnog zakonika Crne Gore. Radnja ovog oblika krivičnog djela
sastoji se u lovu ribe ili drugih vodenih životinja eksplozivom, električnom
strujom, otrovom, sredstvima za omamljivanje ili na način štetan za
razmnožavanje tih životinja ili kojim se te životinje masovno uništavaju.
Dakle, riječ je o zabranjenim sredstvima i načinima. U konkretnom slučaju,
nesporno je utvrđeno da je okrivljeni P. I. električnom strujom lovio ribu,
čime je izvršio ovo krivično djelo. Sud je iz izreke presude izostavio dio
koji se odnosi na vrstu i količinu ribe koju je ulovio okrivljeni. Naime, od
okrivljenog nije oduzeta predmetna riba, tako da nije nesporno utvrđeno o
kojoj vrsti i količini ribe se radi. Za postojanje ovog krivičnog djela nije
ni potrebno da je došlo do ulova ribe, odnosno djelo je svršeno kad se riba
lovi upotrebom opasnih sredstava, a u konkretnom slučaju okrivljeni je ribu
lovio električnom strujom, što je nesporno utvrđeno u ovom postupku. Takođe,
sud je precizirao dispozitiv optužnog predloga na način što je u izreci
presude naveo da je okrivljeni lovio ribu električnom strujom - električnom
sondom koja se napajala strujom iz agregata marke „Tiger". U optužnom predlogu
je navedeno da je okrivljeni lovio ribu električnom strujom - agregatom.
Međutim, iz iskaza saslušanih svjedoka se nesporno utvrđuje da je okrivljeni
lovio ribu električnom sondom koja se napajala strujom sa agregata koji je bio
u čunu. Sud smatra da precizirana izreka preciznije predstavlja utvrđeno
činjenično stanje, da se navedenim preciziranjem ostaje u okviru istog
životnog događaja i da se ne narušava identitet optužnog predloga i presude.
Konkretnom prilikom okrivljeni je postupao sa umišljajem, odnosno, znao je da
lovi ribu nedozvoljenim sredstvom, odnosno bio je svjestan svog djela i htio
je njegovo izvršenje. Navedeno proizilazi iz proste činjenice da su okrivljeni
i mlađe NN lice koje je bilo sa njim u čamcu, ugasili svijetla na tom čamcu i
dali se u bjekstvo, nakon što je mlađe NN lice, nakon što su primijetili
gliser koji je u vlasništvu NP „Skadarsko jezero“, povikalo: „I., evo
lovočuvari“. Dakle, dali su se u bjekstvo jer su znali da takvim njihovim
postupanjem, tj. lovom ribe na nedozvoljen način, čine krivično djelo.
Utvrđeno je da su se u radnjama okrivljenog stekli svi bitni elementi bića
krivičnog djela - nezakonit  ribolov iz čl. 326 st. 2 Krivičnog zakonika Crne
Gore, pa ga je sud i oglasio krivim.
Sud je promijenio i pravnu kvalifikaciju ovog krivičnog djela. Naime, tužilac
je podigao optužni predlog protiv okrivljenog P. I., kojim ga tereti za
krivično djelo - nedozvoljeni ribolov iz čl. 326 st. 2 Krivičnog zakonika.
Nesporno je da je tužilac napravio previd, s obzirom na činjenicu da u
Krivičnom zakoniku Crne Gore krivično djelo iz čl. 326 nosi naziv nezakonit
ribolov, pa je sud u tom pravcu promijenio pravnu kvalifikaciju krivičnog
djela.
Odlučujući se za krivičnu sankciju prema okrivljenom, sud je cijenio sve
olakšavajuće i otežavajuće okolnosti iz čl. 42 Krivičnog zakonika Crne Gore.
Od olakšavajućih okolnosti sud je cijenio lične prilike okrivljenog, s obzirom
da je oženjen i otac dvoje djece i da je lošeg imovnog stanja. Od otežavajućih
okolnosti sud je cijenio njegovu raniju višestruku osuđivanost. Izrečena kazna
zatvora u trajanju od 45 dana po ocjeni suda odgovara težini izvršenog
krivičnog djela i krivici okrivljenog i predstavlja mjeru koja je neophodna da
bi se postigla svrha kažnjavanja, te da će se istom u dovoljnoj mjeri uticati
na okrivljenog da više ne vrši krivična djela i ostvariti svrha izricanja
kazne.
Na osnovu čl. 75 st. 1 i 326 st.4 Krivičnog zakonika Crne Gore, okrivljenom je
izrečena mjera bezbijednosti – oduzimanje agregata marke „Tiger“ i električne
sonde, kao predmeta koji su bili upotrijebljeni za izvršenje ovog krivičnog
djela. Članom 326 st.4 KZ je propisano da će se oduzeti i ulov. Međutim, kako
je tokom postupka nesporno utvrđeno da od okrivljenog nije oduzeta riba, to se
nije mogla donijeti mjera bezbjednosti u tom pravcu.
Odluka o troškovima postupka zasniva se na odredbi čl. 229 st. 1 ZKP-a, pa je
okrivljeni dužan da plati troškove krivičnog postupka u iznosu od 300,00 €, a
koji troškovi se odnose na nalaz i mišljenje vještaka telekomunikacione struke
u iznosu od 280,50 €, kao i na ime paušala, koji je određen prema trajanju i
složenosti postupka i imovnom stanju okrivljenog u roku od 15 dana od dana
pravosnažnosti, pod prijetnjom izvršenja.
Na osnovu izloženog odlučeno je kao u izreci presude.
OSNOVNI SUD U BARU
Dana 23.10.2013. godine
ZAPISNIČAR, S U D I J A, Ivanka Bajčeta Aleksandra Leković
PRAVNA POUKA: Protiv ove presude može se izjaviti žalba Višem sudu u Podgorici
a putem ovog suda u roku od 8 dana od dana prijema pismenog otpravka presude.
DNA: 1 x u spise,
1 x ODT-u,
1 x okrivljenom,
1 x braniocu okrivljenog.