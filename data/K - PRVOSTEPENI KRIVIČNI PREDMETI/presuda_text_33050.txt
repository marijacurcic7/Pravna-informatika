K broj 137/12
U IME CRNE GORE
OSNOVNI SUD U BARU kao prvostepeni krivični, sudija Ljiljana Joković, kao
sudija pojedinac, sa zapisničarom Amirom Nikičić, u krivičnom predmetu
okrivljenog Š.R., zbog krivičnog djela - krađa iz čl.239 st.1 Krivičnog
zakonika, u sticaju sa krivičnim djelom – falsifikovanje znakova za
obilježavanje robe iz čl. 286. st.1. u vezi čl. 48. Krivičnog zakonika, po
optužnom predlogu Osnovnog državnog tužilaštva u Baru Kt.br. ... od
25.02.2012. godine, nakon održanog glavnog javnog pretresa u prisustvu
zastupnika optužbe zamjenika Osnovnog državnog tužilaštva u Baru Irene
Rajković, okrivljenog i branioca okrivljenog Z. L., advokata iz B., dana
05.02.2013.godine donio je i istog dana javno objavio
P R E S U D U
Okrivljeni
Š. R.,od oca P. i majke M. rodjene R., rodjen .... godine u B., stalno
nastanjen u B., naselje .... državljanin Crne Gore, penzioner, oženjen, otac
troje djece, pismen, završio srednju školu, srednjeg imovnog stanja,
neosudjivan;
Na osnovu čl. 373. tč. 2 ZKP-a
OSLOBAĐA SE OD OPTUŽBE
Da je:
U vremenskom periodu od 16. novembra 2009. godine do 16. februara 2010.
godine, u svom ugostiteljskom objektu "N." u naselju ..., oduzimao tuđu
pokretnu stvar - električnu energiju vlasništvo oštećene E. C.G. AD N. E. u
B., u ukupnoj vrijednosti od 1.360,39 eura i upotrijebio kao prave lažne
žigove na način što je sa električnog brojila marke "Landist&Gyr", fabrički
br. ..., skinuo državne olovne žigove, mehanički djelovao na mjerni sistem
brojila, tako da se preko faze L2 i L3 električna energija nije registrovala,
a zatim na brojilu postavio lažne žigove, i na taj način neovlašćeno preuzimao
neregistrovanu električnu energiju, u namjeri da njenim prisvajanjem i
trošenjem pribavi sebi protivpravnu imovinsku korist,
- čime bi izvršio krivično djelo - krađa iz čl. 239 st. 1. Krivičnog
zakonika, u sticaju sa krivičnim djelom - falsifikovanje znakova za
obilježavanje robe iz čl. 286 st 1. Krivičnog zakonika, u vezi čl. 48
Krivičnog zakonika.
Jer nije dokazano da je učinio djelo za koje je optužen.
Oštećeno preduzeće E. C.G. AD N., E. u B., se radi ostvarivanja imovinsko
pravnog zahtjeva upućuje na parnični postupak.
Troškovi krivičnog postupka padaju na teret budžetskih sredstava suda.
O b r a z l o ž e n j e
Optužnim predlogom Osnovnog državnog tužilaštva u Baru Kt.br. ... od
25.02.2012.godine, kojeg je zastupnik optužbe precizirao na glavnom pretresu
dana 05.02.2013.godine, stavljeno je na teret okrivljenom izvršenje krivičnog
djela bliže opisanog u izreci presude.
Okrivljeni Š.R.je u prethodnom postupku izjavio da je formalno vlasnik objekta
„N“, ali da ne drži ovaj objekat već ga drži njegov sin, a on samo dođe da
popije kafu,te da nije preduzeo ni jednu radnju kojom bi neovlašćeno trošio
električnu energiju niti je skinuo državne žigove. Na glavnom pretresu dana
12.06.2012. godine izjavio je da je vlasnik poslovnog objekta kafe bara „N.“
koji se nalazi u B.... Predmetni lokal je davao u zakup više godina, dok u
navedenom vremenskom periodu od 16.11.2009.godine do 16.02.2010. godine
predmetni poslovni objekat je koristio njegov sin i sin njegovog brata.
Međutim, sin njegovog brata više ne koristi taj objekat. U predmetnu zgradu
nije ušao sedam godina i nije tačno da je na bilo koji način imao pristup tome
što mu se stavlja na teret.Dakle ,sa predmetnog električnog brojila apsolutno
nije skinuo nikakve državne olovne žigove, niti je bilo što falsifikovao.
Istakao je da se apsolutno ne razumije niti je stručan da na bilo koji način
djeluje na električno brojilo, a po najmanje da mehanički djeluje na mjerni
sistem brojila i da postavlja lažne žigove kako mu se optužnim aktom stavlja
na teret. Naime, u lokalu, odnosno u zgradi u kojoj se nalazi lokal, a čiji je
vlasnik i to ne samo lokala, već i cijele zgrade, samo dolazi povremeno kada
iskrsne neki problem, i kada ga domar zove da pozove vodovod i slično da
poprave neki kvar. Takođe je naveo da se predmetno električno brojilo za
ugostiteljski objekat „N“ nalazi u ulazu zgrade na mjestu gdje se nalaze sva
ostala električna brojila za sve stanove u zgradi i lokale u zgradi i ta
brojila su obezbjeđena i katancima i ključem i sandučetom i taj ključ od
katanca kojim su obezbjeđena električna brojila uključujući i predmetno
brojilo posjeduju samo radnici E., jer ja kada je izvršio primopredaju zgrade,
odnosno tehnički prijem E. je lično poslala svoje radnike koji su postavili
katance i obezbjedili sva električna brojila. Dakle, apsolutno nije tačno da
je počinio krivična djela koja mu se stavljaju na teret, jer on nije imao
nikakav pristup električnom brojilu koje je bilo obezbjeđeno posebnim kutijama
i katancima, a ključ od tog katanca posjeduju samo radnici E. ili inkasanti
koji očitavaju vrijednost utrošene električne energije. Ne razumije se u
struju niti bi znao da na bilo koji način djeluje na električno brojilo.
Sumnja da je neko od stanara zgrade greškom umjesto na svojem brojilu sve ove
radnje počinio na njegovom brojilu, odnosno električno brojilo lokala „N“ ili
je možda neko iz ljubomore namjerno sve to napravio. Takođe je naveo činjenicu
da na električnim brojilima ne stoje imena i prezimena niti se zna čije je
koje brojilo, a tu stoje više od 60 brojila. Kafe bar „N“ se vodi na njega i
ranije je bio izdavan u zakup, medjutim, danas se ne može izjasniti u kom
periodu je lokal dat pod zakup, ali je kafe bar „N“ otvoren od 2006 godine, i
do dana današnjeg radi, sada taj lokal i unazad par godina drži njegov sin.
Svakomjesečno je plaćao račune za utrošenu električnu energiju, a takođe u
navedenom periodu koji se optužnom aktom stavlja njemu na teret, je uredno
plaćao račune. Utrošena električna energija je očitavana tako što inkasant
dođe, očita utrošenu električnu energiju i ostavi račun u ugostiteljski
objekat „N“ i obično bi sin ili on otišao da plati račune za utrošenu
električnu energiju.
U dokaznom postupku provedeni su sledeći dokazi: saslušani su ovlašćeni
predstavnik E.B. D.P., svjedok M.L., pročitani su izkazi svjedoka V.E. i P.
Đ., pročitani su izvještaj o ispitivanju originalnosti žigova i ispravnosti
rada brojila Zavoda za metrologiju Crne Gore br. ... od 27.08.2010. godine,
zapisnik o kontroli mjernog mjesta ED Bar br. ... od 16.02.2010. godine,
zapisnik o zamjeni brojila br. 1 šifra ... od 16.02.2010.godine, zapisnik o
zamjeni brojila br. 2 šifra .. od 23.11.2009.godine, energetska kartica za
period od 01.01.2007.godine do 12.04.2010. godine pretplatnički br. ...,
obračun neovlašćeno preuzete električne energije br. ... od 16.02.2010.godine,
nalaz i mišljenje sudskog vještaka dipl.el. ing. Lekić Rista dat u predmetu Ki
... od 26.12.2011. godine, izvod iz KE UP PJ Bar br. ...od 29.12.2011.godine
za okrivljenog Š.R., dopunski nalaz vještaka Rista Lekića dat na glavnom
pretresu dana 26.07.2012.godine, ugovor o zakupu poslovnog prostora između
Š.R.i DOO „J.“ B. ovjeren dana 05.09.2008.godine, tri priznanice o plaćanju
utrošene električne energije od strane kafea „N“ od 17.03.2010.godine,
20.01.2010.godine i 15.02.2010.godine.
Ovlašćeni predstavnik E.B. D.P. je u prethodnom postupku izjavila da su o
izvršenju krivičnih djela saznali na osnovu kontrole mjernog mesta potrošača
R. Š. koji su vršili 16.02.2010. godine radnici M.L. i V.E. kao i na osnovu
izvještaja Zavoda za Metrologiju iz Podgorice od 05.04.2011. godine. Prethodna
kontrola koja je bila prije kontrole izvršene 16.02.2010. godine je bila
obavljena 23.11.2009. godine kada je izvršena zamjena el. brojila i kada je
umjesto postojećeg brojila broj ..., marke „EI Niš“ postavljeno novo ispravno
brojilo br. 91200844, marke „Landis&Gyr“ o čemu je sačinjen zapisnik koji je
priložen uz krivičnu prijavu. Na glavnom pretresu dana 12.06.2012. godine je
izjavila da je E. utvrdila dug za utrošenu električnu energiju u iznosu od
6.080,00 eura. Navedeni obračun je za neovlašćeno utrošenu električnu
energiju, koji je E. obračunala u skladu sa čl. 59 Pravila za snabdjevanje
električnom energijom, a u skladu sa Zakonom o energetici. Pridružila se
krivičnom gonjenju i postavila je imovinsko pravni zahtjev u iznosu od
6.080,00 eura.
Svjedok V.E. je u prethodnom postupku izjavio da se ne može tačno sjetiti kada
su obavili kontrolu mjernog mjesta kod potrošača Š.R., ali nakon uvida u
zapisnik o kontroli mjernog mjesta od 16.02.2010.godine je izjavio da je
navedenog dana sa kolegom M.L. pošao u kontrolu potrošača. Dolaskom kod
potrošača Š.R., koji je vlasnik kafića „N“, prilikom kontrole njegovog mjernog
mjesta zatekli su da na displeju brojila nema oznake faze L2 i L3, a to znači
da se sumnja u neispravnost brojila. Sa brojila izlaze sve tri faze. Prilikom
kontrole bio je prisutan sin Š.R., P. Š. koji je potpisao zapisnik. Brojilo je
zamjenjeno i poslato na ekspertizu u Metrološki zavod. O svemu ovome sačinjen
je zapisnik. Na glavnom pretresu dana 26.07.2012. godine je izjavio da se zbog
proteka vremena ne može sjetiti kada je to bilo, niti detalja vezano za
predmetni događaj. Oni su u kontrolu mjernog mjesta išli samo jedanput, kada
su zatekli sina Š.R., Š. P.. Potvrdio je sadržinu zapisnika o kontroli mjernog
mjesta. Brojilo se nalazilo u ulazu zgrade, i bilo je obezbjeđeno vratima i
katancem, koji je pod ključem. Taj ključ posjeduju inkasanti koji čitaju
brojilo i predpostavlja lice koje održava zgradu. Predmetno brojilo se nalazi
na mjestu gdje se nalaze sva ostala brojila za zgrade. Tu se nalaze električna
brojila i za domaćinstva i za poslovne zgrade gdje se nalazi lokal „N“. Nakon
što su dobili nalog iz E da iskontrolišu predmetno brojilo oni su na osnovu
računa koji dolaze na ime Š.R.i kafića „N“, uporedili broj električnog brojila
i nakon toga utvrdili koje električno brojilo je vlasništvo Š.R., a koje
brojilo su i iskontrolisali, ali se ne može sjetiti da li su osim navedenog
brojila imali nalog još koje brojilo da iskontrolišu, ali pretpostavlja da
prethodno nije bila komisija koja je vršila uvid u predmetno brojilo, već da
je postojao samo nalog za kontrolu istog.
Svjedok P. Đ. je izjavio da unazad četri pet godina obavlja poslove održavanja
zgrade u kojoj zgradi se nalazi ugostiteljski objekat „N“, u sklopu koje
zgrade se izvan nalazi „N“ i on u zgradi jedanput nedeljno čisti stepenište. U
zgradi u samom ulazu se nalaze i električna brojila za svaku stambenu jedinicu
a pretpostavlja da se tu nalazi i električno brojilo ugostiteljskog objekta
„N“. Ne posjeduje ključ kojim se obezbjedjuju predmetna električna brojila,
misli da taj ključ samo posjeduju radnici E. U saznanju je da je vlasnik
ugostiteljskog objekta Š. R., međutim, njemu nije poznato ko koristi taj
ugostiteljski objekat i da li je nekom taj objekat davan u zakup za period
koliko radi na poslovima održavanja zgrade. Inače, njega su stanari lično
angažovali da održava stepenište u zgradi. Niko ga od radnike E nije pozivao,
niti mu je poznato da su u tom periodu dolazili radnici E.
Svjedok M.L. je izjavio da se zbog proteka vremena ne sjeća svih detalja u
vezi ugostiteljskog objekta „N.“ koji se nalazi u Baru, a koje je vlasništvo
Š. R.. Kritične prilike bio je u kontroli sa kolegama V. i još jednim licem,
ne zna kako mu je ime. Kontrolom brojila su utvrdili da faze L1 i L3 nijesu
pokazivale potrošnju električne energije, a iz strujomjera su izlazile sve tri
faze, s tim što je istakao da je plomba postojala na brojilu ali se nije mogao
sjetiti da li je plomba bila oštećena. Navedene nepravilnosti zapisnički su
konstatovali. Toga dana su se vratili u firmu, a sledeći dan su ponovo došli i
zamjenili brojilo, a brojilo koje su prethodno skinuli odnijeli su u firmu, s
tim što ne zna da li je to brojilo dalje slato na ekspertizu. Radnje bliže
opisane u optužnom aktu, a to su u pitanju radnje skidanja orginalnih žigova i
postavljanje lažnih, zatim skidanja L2 i L3 faze ne može da preduzima laik, to
mora da bude neko stručno lice da bi preduzelo sve te radnje. Nije praksa da
brojilo koje se prethodno skine da se zapisnički predaje firmi E. Kada se vrši
zamjena plombe, odnosno skidanje orginalne plombe i postavljanje
falsifikovanih plombi potrebna su specijalna kliješta koja kliješta posjeduje
samo E. Takodje i za radnje skidanja L2 i L3 su potrebna kliješta, i ta oprema
se može naći u slobodnoj prodaji. Kliješta za državne plombe posjeduju samo
savezna uprava u Podgoricu, tačnije državna uprava u Podgorici, dakle, jedino
tim kliještima se može skinuti, odnosno postaviti državna plomba. Nakon što su
radnici postavili ispravno brojilo po kazivanju svjedoka plombirane su
elektrodistributivnom plombom na poklopcu, a državne plombe su već postojale
na brojilo.
Vještak elektro struke Risto Lekić je na glavnom pretresu dana 26.07.2012.
godine izjavio da je obračun za utrošenu električnu energiju u konkretnom
slučaju napravio u skladu sa Pravilima o snabdijevanju električnom energijom
koja su važila na dan utvrđivanja neovlašćene potrošnje, kao i cijenama
električne energije iz tog perioda. Zna da se obračun koji on pravi i obračun
koji pravi E. u konačnom razlikuju u visini iznosa, razlog za tu razliku u tom
iznosu je različito tumačenje čl. 26 Pravila o snabdijevanju električnom
energijom i "Sl lista RCG, br. 13/05". Dakle, vrijednost utrošene električne
energije utvrdio je u skladu sa Pravilnikom o snabdjevanju električne
energije. Svako brojilo električne energije koje se stavlja u promet prije
dolaska u promet mora biti kontrolisano i ovjerena njegova ispravnost u Zavodu
za metrologiju CG. U konkretnom slučaju postojale su dvije državne plombe koje
su garantovale rad predmetnog električnog brojila. Da bi neko lice skinulo
državne olovne žigove neophodno je da ima odgovarajući alat - sječice ili
kliještica kojima će preseći sajlice koje su provučene kroz ušice na osnovi i
poklopcu brojila i koje su plombirane državnom plombom. Nakon što prekine
sajlice onda može da priđe zavrtnjima da ih odvrne, skine poklopac i djeluje
na mjerni sistem brojila. U konkretnom slučaju nakon što je skinut poklopac
djelovalo se na mjerni sistem i na taj način onemogućilo da se preko faze L 2
i L3 električne energija preduzima. U konkretnom slučaju za to što piše da su
plombe falsifikovane a to je utvrđeno na osnovu izvještaja Zavoda za
metrologiju proizilazi da je vršena neka radnja na plombama i na mehanizmu
brojila. Normalno je da sve ove radnje može obaviti isključivo stručno lice
ili dobro obučeni laik. Njegov zaključak u nalazu je proistekao iz izvještaja
Zavoda za metrologiju i činjenice da su plombe falsifikovane. Koje su radnje
vršene na samom mjernom sistemu ne može se na osnovu ove dokumentacije
izjasniti. U konkretnom slučaju iz izvještaja Zavoda je utvrđeno da su skinuti
državni olovni žigovi, tačnije da su falsifikovani državni žigovi, te da se
preko faza L 2 i L3 električna energije preuzima kao i preko faze L 1, ali da
se preko faza L 2 i L 3 ne registruje. Sve ostale radnje koje su na konkretnom
brojilu urađene nije mogao utvrditi jer materijalnih pismenih dokaza nema,
naime, ni u izvještaju Zavoda, ni u zapisniku o kontroli mjernog mjesta nije
konstatovano koje su konkretne radnje, odnosno koja su to oštećenja na
električnom brojilu, niti postoji bilo koji dokument na osnovu kojih bi on to
mogao da zaključi, jedini način da se utvrdi greška je da se brojilo fizički
otvori i izvrši uvid u isto.
Iz izvještaja o ispitivanju originalnosti žigova i ispravnosti rada brojila
Zavoda za metrologiju Crne Gore br. ... od 27.08. 2010. godine proizilazi da
se radi o brojilu proizvodjača Landis&Gyr, Švajcarska, tip ZMD 120AR,
konstantna brojila 1000 imp/kWh, fab. broja ... sl. oznake F-6-117, klasa
tačnosti 2, nominalni napon 3x230/400 V, nominalna struja 5A, maksimalna
struja 80 A, godina proizvodnje 2009, stranje prve tarife 00154,8kWh, stanje
druge tarife 000879,9kWh. Takodje je navedeno da se na brojilu nalaze olovni
žigovi sa oznakom : 1-20/09 i žig naljepnica broj 03325/09; što znači da je
brojilo ovjereno 2009. godine od strane Zavoda za metrologiju. Poređenjem sa
originalom ustanovljeno je da je olovni žig na brojilu falsifikat.
Ispitivanjem je utvrđeno da brojilo ne ispunjava propisane metrološke zahtjeve
jer je na njemu postavljen falsifikovani žig i brojilo ne registruje potrošnju
na drugoj (s) i trećoj (t) fazi.
Iz zapisnika o kontroli mjernog mjesta E .B. br. ... od 16.02.2010. godine
proizilazi da su dana 16.02.2010.godine radnici E.B. sačinili zapisnik o
kontroli mjernog mjesta kaffe „N" - Š.R., (Š. P.) i tom prilikom konstatovali
da brojilo nije registrovalo potrošnju po L2 i L3. Na brojilu displej ne
pokazuje L2 i L3 tarifu. Sa brojila izlaze sve tri faze. Prilikom kontrole
prisutan je Š.P.. Brojilo plombirano pod. br. ....". Zapisnik su potpisali
radnici E. B. M.L., V.E. i predstavnik potrošača Š.P.
Iz zapisnika o zamjeni brojila br. 1, šifra ... od 16.02.2010.godine
proizilazi da je dana 16.02.2010.godine izvršena demontaža brojila marke Lgyr
gab.br. ... i monitranje brojila marke Lgyr fab.br. ..., a da je zamjena
brojila izvršena radi slanja na eksportizu u državni Zavod. Kao lica koja su
izvršila zamjenu zapisnik su potpisali M. L. i V. E., dok je u dijelu potpisa
potrošača navedeno ime Š.P..
Iz zapisnika o zamjeni brojila br. 2 , šifra ... od 23.11.2009.godine
proizilazi da je dana 23.11.2009.godine izvršena zamjena brojila na način što
je demontirano brojilo marke EI fab.br. ...a umjesto njega montirano brojilo
marke Lgyr fab.br. ....
Iz energetske kartice za period od 01.01.2007. do 12.04.2010. godine,
pretplatnički br. ... utvrđeni su iznosi dugovanja i datum plaćanja utrošene
električne energije za period od 01.01.2007.godine do 12.04.2010.godine.
Iz obračuna neovlašćeno preuzete električne energije br. ... od
16.02.2010.godine proizilazi da obračun za neovlašćenu preuzetu električnu
energiju na na ime kafe „N“ Š. iznosi 6.080,00 eura.
Iz nalaza i mišljenje sudskog vještaka dipl.el. ing. Lekić Rista, dat u
predmetu Ki ... od 26.12.2011. godine utvrđeno je da u poslovnom objektu,
kaffe baru „N", vlasništvo R. Š., koji se nalazi u naseljiu ..., neovlašćeno
je preuzimana neregistrovana električna energija preko brojila električne
energije, marke Landis & Gyr broj ..., na sledeći način: Nakon raskidanja
državnih plombi i skidanja poklopca brojila, najvjerovatnije je mehanički
djelovano na mjerni sistem brojila tako, da se električna energija, preuzeta
preko faza L2 i L3, nije više registrovala. Nakon raskidanja državnih plombi i
skidanja poklopca brojila, moglo se uticati i na mjerni sistem ostale faze.
Poklopac brojila je vraćen i umjesto originalnih državnih plombi postavljene
su falsifikovane. Mišljenje je formirao na osnovu: podataka i činjenica
navedenih u zapisniku o kontroli mjernog mjesta broj ... od 16.02.2010.
godine, kojeg su sačinili i u ime E. - B. potpisali M.L. i V.E., a tačnost
podataka navedenih u zapisniku, svojim potpisom na zapisnik, potvrdio je Š.P.,
iz Izvještaja o ispitivanju originalnosti žigova i ispravnosti rada brojila
električne energije Zavoda za metrologiju Crne Gore broj ... od 27.08.2010.
godine. U Krivičnoj prijavi broj ... od 01.08.2011. godine, koju je Osnovnom
državnom tužiocu Bar podnijela E.B., između ostalog se kaže: »zatim je
isključio naponske mostove na dugoj (S) i trećoj (T)«. Ta tvrdnja nema osnova
ni u Zapisniku o kontroli mjernog mjesta niti u Izvještaju Zavoda za
metrologiju. Iz navedenih spisa se samo može zaključti da se električna
energija, preuzeta preko faza L2 i L3, ne registruje. Način na koji je
onemogućeno registrovanje električne energije, opisao je u tački 1. Mišljenja.
Način obračuna neovlašćene potrošnje električne energije ragulisan je: Zakonom
o energetici (Sl. list CG 28/10), (Član 179) Pravilima o snabdijevanju
električnom energijom, (Sl. list RCG 13/05), ( Član 26) Pravilima o
snabdijevanju električnom energijom, (Sl. listu RCG 54/09) (Članovi 59 i62)
važećim cijenama električne energije. Prema mišljenju vještaka, vrijednost
neovlašćene potrošnje, obračunate u skladu sa zakonskim aktima iz tačke 4.,
iznosi: 1.360,39 eura.
Iz izvod iz KE UP PJ B.br. ... od 29.12.2011.godine za okrivljenog
Š.R.utvrdjeno je da imenovani nije osuđivan.
Iz ugovora o zakupu poslovnog prostora izmedju Š.R.i DOO „J.“ B. ovjeren dana
05.09.2008.godine proizilazi da je između Š. (P.) R. iz Bara, kao zakupodavca
i D.O.O «J.« -B., koje zastupa G. C., izvršni direktor, kao zakupoprimca
zaključen ugovor o zakupu predmetnog poslovnog prostora na neodređeno vrijeme.
Iz tri priznanice o plaćanju utrošene električne energije od strane kafea „N“
od 17.03.2010.godine, 20.01.2010.godine i 15.02.2010.godine proizilazi da su
od kafe bara "N" izvršene tri uplate na ime utrošene električne energije i to
na iznose od 97,00€, 150,00€ i 100,00€.
Ocjenom izvedenih dokaza nije utvrđeno da je okrivljeni učinio krivična djela
koja mu se stavljaju na teret. Okrivljeni u svojoj odbrani ne priznaje da je
učinio krivična djela u bitnom navodeći da je formalno vlasnik kafe bara "N"
ali da isti ne drži već je objekat izdavao u zakup više godina, a u vremenskom
periodu od 16.11.2009.godine od 16.02.2010.godine predmetni poslovni objekat
je koristio njegov sin i sin njegovog brata. U lokal i u zgradu čiji je
vlasnik dolazi samo povremeno kada iskrsne neki problem, a električno brojilo
za kafe bar "N" nalazi se u ulazu zgrade na mjestu gdje se nalaze sva ostala
električna brojila za sve stanove i lokale u zgradi, te ima više od 60 brojila
i da na njima ne stoje imena i prezimena niti se zna čije je koje brojilo.
Brojila su obezbijeđena ključem, katancima i sandučetom, a ključ od katanca
posjeduju samo radnici E ili inkasanti koji očitavaju brojila. Dakle, on nije
imao pristup električnom brojilu, ne razumije se u struju niti zna na bilo
koji način da djeluje na električno brojilo, niti je skinuo državne olovne
žigove i bilo što falsifikovao, ističući da nije stručan da na bilo koji način
djeluje na električno brojilo, a ponajmanje da djeluje na mjerni sistem
brojila i da postavlja lažne žigove. Naveo je i da je svakomjesečno plaćao
račune za utrošenu električnu energiju. Sud je prihvatio odbranu okrivljenog u
cjelosti.
U postupku je utvrđeno da je u ugostiteljskom objektu "N" u naselju ... koji
je vlasništvo okrivljenog, dana 23.11.2009.godine izvršena zamjena električnog
brojila marke "EI" fab.br. ... ada je postavljeno novo brojilo marke
"Landis&Gyr" fab.br. ... Naredna kontrola istog potrošača obavljena je
16.02.2010.godine kada je ponovo izvršena zamjena brojila na način što je
demontirano brojilo marke "Landis&Gyr" fab.br. ... i postavljeno novo brojilo
marke "Landis&Gyr" fab.br. ... Demontirano brojilo je poslato na ekspertizu u
Zavod za metrologiju Crne Gore. Iz brojila su izlazile tri faze, ali na
brojilu nije registrovana potrošnja električne energije preko faza L2 i L3. Od
strane Zavoda za metrologiju je utvrđeno da su državni olovni žigovi odnosno
plombe na brojilu flasifikovani. Navedeno činjenično stanje je utvrđeno iz
iskaza saslušanih svjedoka M.L.a i V.E.a ,te zapisnika o kontroli mjernog
mjesta ED br. ... od 16.02.2010.godine, zapisnika o zamjeni brojila br. 1 i 2
šifra ... od 23.11.2009.godine i zapisnika od 16.02.2010.godine, te izvještaja
Zavoda za metrologiju CG o ispitivanju originalnosti žigova i ispravnosti
brojila br. ... od 27.08.2010.godine,koje dokaze je sud cjenio kao jasne i u
bitnom saglasne.
Električno brojilo koje je bilo predmet kontrole nalazi se u ulazu zgrade u
kojem se nalaze električna brojila i ostalih poslovnih prostora kao i
stambenih jedinica koji se nalaze u toj zgradi. Brojila se nalaze u sandučetu
koje je zaključano i obezbijeđeno katancem, a ključeve posjeduju samo radnici
E. Prednji navodi su potvrđeni iskazima svjedoka V.E.a i P. Đ. koji su u tom
dijelu saglasni, s tim što je svjedok P. Đ. još naveo i to da ne posjeduje
ključ od sandučeta kojim su obezbijeđena električna brojila. Svjedoci M.L. i
V.E. , su u svojim iskazima u bitnom saglasni da se na predmetnom brojilu nije
pokazivala potrošnja električne energije preko faza L2 i L3. Nadalje, svjedok
M.L. je naveo da radnje skidanja originalnih žigova i postavljanje lažnih,
zatim skidanja L2 i L3 faze ne može da preduzima laik, već to mora da bude
neko stručno lice, da su za skidanje orginalnih plombi i postavljanje
falsifikovanih potrebna specijalna kliješta koja posjeduje samo E, da se
kliješta koja su potrebna za skidanje L2 i L3 faze mogu naći u slobodnoj
prodaji, ali da kliješta za državne plombe posjeduje samo Zavod za
metrologiju. Sud je prihvatio iskaze svjedoka M.L. , V.E. i P. Đ. i cijenio ih
je kao jasne i istinite.
Dakle, da bi okrivljeni učinio krivična djela, bilo je potrebno da dođe do
sandučeta sa brojilima koji se nalazi u ulazu, kroz ulazna vrata zgrade. Kada
se ima u vidu da u svaku zgradu svakodnevno ulazi i izlazi veliki broj stanara
i posjetilaca, to je prepreka koju je okrivljeni bez većeg napora mogao
savladati. Nakon toga okrivljeni je morao posjedovati ključ od sandučeta sa
brojilima, koji posjeduju samo radnici E. Nakon otvaranja sandučeta okrivljeni
je morao specijalnim kliještima koje posjeduje samo Zavod za metrologiju u
Podgorici prekinuti sajlice koje su provučene kroz ušice na osnovi i poklopcu
brojila i koje su plombirane državnom plombom, da bi tek onda prišao
zavrtinjima, iste odvrnuo, skinuo poklopac i djelovao na mjerni sistem brojila
i na taj način onemogućio da se preko L2 i L3 faze registruje električna
energija. Nakon toga bi morao ponovo vratiti poklopac i postaviti
falsifikovane plombe, upotrijebivši ponovo specijalna kliješta koja posjeduje
Zavod za metrologiju. Vještak elektro struke Risto Lekić u svom pojašnjenju
nalaza datom na glavnom pretresu dana 26.07.2012.godine, a koje je sud
prihvatio, je nedvosmisleno potvrdio da sve prethodno navedene radnje može
obaviti isključivo stručno lice ili dobro obučeni laik, kao i da svako brojilo
električne energije koje se stavlja u promet prije toga mora biti kontrolisano
i njegova ispravnost mora biti ovjerena od strane Zavoda za metrologiju Crne
Gore.
Nadalje, u postupku je nesumnjivo utvrđeno da je okrivljeni duži niz godina
poslovni prostor u kojem se nalazi kafe bar "N" izdavao u zakup, a da je u
periodu od 16.11.2009.godine do 16.02.2010.godine isti korisitio njegov sin
Š.P.. To potvrđuju ugovor o zakupu koji je zaključen između okrivljenog i DOO
"J." iz Bara dana 05.09.2008.godine na neodređeno vrijeme, kao i činjenica da
se na zapisniku o kontroli mjernog mjesta od 16.02.2010.godine, kao i
zapisnicima o zamjeni brojila od 23.11.2009.godine i od 16.02.2010.godine
nalazi potpis Š.P. kao lica koje je prisustvovalo kontroli, čije prisustvo na
licu mjesta prilikom kontrole je potvrdio i svjedok V.E.. Dakle, okrivljeni
nije imao direktnu i konkretnu korist od preduzimanja nezakonitih radnji
opisanih u izreci presude. Osim navedenog, u postupku nije na nedvosmislen
način utvrđeno da su radnje koje se okrivljenom stavljaju na teret izvršene u
periodu od 16.11.2009.godine do 16.02.2010.godine kako je to navedeno u
optužnom predlogu, imajući u vidu činjenicu da je brojilo marke EI Niš fab.br.
... preko kojeg se prvobitno registrovala potrošnja električne energije u kafe
baru "N" zamijenjeno dana 23.11.2009.godine, a da se okrivljenom stavlja na
teret izvršenje djela počevši od 16.11.2009.godine, kao i da na zapisniku o
zamjeni brojila od 23.11.2009.godine nije konstatovano da su plombe na brojilu
bile oštećene ili da su radnici E. na istom uočili bilo kakvu nepravilnost,
odnosno da je na brojilo djelovano na bilo koji način, kao i da nije naveden
razlog neispravnosti brojila.
Dakle, u toku postupka nije proveden niti jedan dokaz koji bi nedvosmisleno
potvrdio da je upravo okrivljeni u periodu od 16.11.2009.godine do
16.02.2010.godine, bez obzira što je vlasnik predmetnog poslovnog prostora,
počinio nezakonite radnje. Imajući u vidu prednje navedeno, a pri činjenici da
okrivljeni ne priznaje izvršenje djela, niti je bilo ko vidio okrivljenog kako
u navedenom periodu preduzima radnje bliže opisane u izreci presude, niti je
na bilo koji drugi način ili bilo kojim drugim dokaznim sredstvom (eventualnim
vještačenjem tragova na licu mjesta, papilarne linije i slično), utvrđeno da
je upravo okrivljeni izvršio krivična djela koja su mu stavljena na teret, a
posebno imajući u vidu činjenicu da je okrivljeni duže vrijeme izdavao
poslovni prostor i da je isti koristio i njegov sin, izvedeni dokazi upućuju
samo na određeni stepen sumnje da je okrivljeni učinio krivična djela koja su
mu stavljena na teret. Stoga je sud u skladu sa čl.3 st.3 ZKP-a sumnju o
postojanju činjenica koje čine obilježje krivičnog djela riješio na način koji
je povoljniji za okrivljenog, odnosno primjenom čl.373 tač.2 ZKP-a oslobodio
ga je od optužbe.
Sud je cjenio i ostale provedene dokaze ali je našao da isti nisu od uticaja
za utvrđenje drugačijeg činjeničnog stanja.
Odluka o imovinsko pravnom zahtjevu zasniva se odredbi čl. 239. st. 3.
ZKP-a,obzirom da je sud okrivljenog oslobodio od optužbe, pa se oštećena E.
C.G. AD N., E.u B. upućuje da imovinsko pravni zahtjev može ostvarivati u
parničnom postupku.
Odluka o troškovima krivičnog postupka zasniva se na odredbi čl. 230 st.1
ZKP-a, te kako je okrivljeni oslobođen od optužbe, troškovi krivičnog postupka
padaju na teret budžetskih sredstava suda.
Na osnovu izloženog odlučeno je kao u izreci presude.
OSNOVNI SUD U BARU
Dana 05.02.2013. godine
ZAPISNIČAR, S U D I J A
Amira Nikičić Ljiljana Joković
PRAVNA POUKA:Protiv ove presude može se
izjaviti žalba Višem sudu u Podgorici u roku od
8 (osam) dana od dana prijema pismenog otpravka.
Žalba se predaje ovom sudu u dva primjerka.
DNA:- 1 x ODT
- 1 x okrivljenom
- 1 x braniocu okrivljenog
- 1 x E. u B.
- u spise