K broj 514/12
U IME CRNE GORE
OSNOVNI SUD U BARU, kao prvostepeni krivični, sudija Ljiljana Joković, kao
sudija pojedinac, sa zapisničarom Amirom Nikičić, u krivičnom predmetu
okrivljenog Đ.B., zbog krivičnog djela - samovlašće iz čl.384. st.1. Krivičnog
zakonika, po optužnom predlogu Osnovnog državnog tužilaštva u Baru Kt br. ...
od 20.12.2012.godine, nakon održanog glavnog javnog pretresa u prisustvu
zastupnika optužbe savjetnika kod ODT u Baru Predraga Djikanovića i
okrivljenog Đ.B., dana 11.04.2013.godine donio je I istog dana javno objavio
PRESUDU
Okrivljeni
Đ.B., JMBG ..., od oca M. i majke M., rođene L., rođen ...godine u B., gdje je
i nastanjen Ilino bb, konobar, nezaposlen, neoženjen, bez djece, lošeg imovnog
stanja, neosudjivan,
K r i v j e
Što je:
Dana 03.10.2012. godine u naselju llino bb. - Opština Bar, protivno odredbi
člana 141. st.1. Zakona o energetici ("Sl.list CG" br.28/2010), svjestan svog
djela i htio je njegovo izvršenje, samovlasno pribavio pravo korišćenja
električne energije za koje smatra da mu pripada, na način što je sa
električnog brojila marke "Iskra" br. .. stambeni objekat samovlasno
priključio na elektro mrežu, iako prethodno nije pribavio saglasnost
Elektroprivrede Crne Gore - Elektrodistribucije u Baru,
- čime je izvršio krivično djelo - samovlašće iz čl. 384. st.1. Krivičnog
zakonika,
pa mu sud primjenom čl. 4, 32, 36, 42, 52, 53 i 54 Krivičnog zakonika i čl.
369, 370 i 374 ZKP-a, i z r i č e
USLOVNU OSUDU
Kojom mu utvrđuje kaznu zatvora u trajanju od 30 (trideset) dana i istovremeno
određuje da se kazna neće izvršiti ukoliko okrivljeni u roku od 1 (jedne)
godine, od pravosnažnosti presude, ne učini novo krivično djelo.
Okrivljeni je dužan da plati troškove krivičnog postupka u iznosu od 50,00
eura u roku od 15 dana od dana pravosnažnosti, pod prijetnjom izvršenja.
O b r a z l o ž e n j e
Optužnim predlogom Osnovnog državnog tužilaštva u Baru Kt br. ... od
20.12.2012. godine, stavljeno je na teret okrivljenom izvršenje krivičnog
djela bliže opisanog u izreci presude.
Okrivljeni Đ.B. je izjavio da je tačno da je dana 03.10.2012.godine u naselju
Ilino bb, njegov stambeni objekat preko električnog brojila marke „Iskra“ br.
...priključio na elektromrežu, iako nije imao saglasnost. Kada je radnik iz
Elektrodistribucije dana 03.10.2012.godine došao u kontrolu nije bio prisutan,
bio je prisutan njegov otac koji je potpisao zapisnik o kontroli. Oni i danas
imaju struje u stambenom objektu koji se nalazi u naselju Ilino. Sa njim u
kući žive njegova majka i otac. Zna da nije smio da objekat priključiti na
elektromrežu bez saglasnosti Elektrodistribucije, ali je bio lošeg imovnog
stanja, pa je bio prinuđen na to. Naveo je i da se kaje zbog krivičnog djela
koje je počinio.
U dokaznom postupku provedeni su sledeći dokazi: saslušan je ovlašćeni
predstavnik oštećene Elektrodistribucije Bar D. P., pročitani su zapisnik o
kontroli mjernog mjesta Elektrodistribucije Bar br. .. od 03.10.2012.godine,
obračun Elektroprivrede AD Nikšić – Elektrodistribucije u Baru o neovlašćeno
preuzetoj električnoj energiji br. ... od 03.10.2012.godine i izvod iz KE UP
PJ Bar br. ... od 02.02.2013.godine za okrivljenog Đ.B.
Ovlašćeni predstavnik oštećene Elektrodistribucije u Baru D. P. je izjavila da
dana 03.10.2012.godine potrošač Dj. B. nije imao saglasnost da stambeni
objekat priključi na elektromrežu, a takodje ni do dana današnjeg
Elektrodistribucija nije dala saglasnost, odnosno nije donijeto rješenje da se
Đ.B.u omogućava da stambeni objekat priključi na elektro mrežu. Pridružila se
krivičnom gonjenju, ali nije postavila imovinsko pravni zahtjev.
Iz zapisnika o kontroli mjernog mjesta Elektrodistribucije Bar br. ... od
03.10.2012.godine proizilazi da je dana 03.10.2012. godine radnik
Elektrodistribucije Bar R. B. izvršio kontrolu mjernog mjesta kod potrošača
Đ.B.a, u B., .... Tom prilikom je konstatovano da je potrošač preko
električnog brojila marke Iskra br. ...samovoljno priljučen na NN mrežu i da
se ne nalazi u evidenciji ED Bar, te da je potrošač isključen na tep ormaru.
Isti se nalazi do potrošača Dj. M. .... Zapisnik je potpisan od strane radnika
Elektrodistribucije Bar R. B. i predstavnika potrošača čiji je potpis nečitak.
Iz obračuna Elektroprivrede AD Nikšić – Elektrodistribucije u Baru o
neovlašćeno preuzetoj električnoj energiji br. ... od 03.10.2012.godine
proizilazi da obračun neovlašćeno preuzete električne energije na osnovu
zapisnika o kontroli mjernog mjesta br. ...od 03.10.2012. godine iznosi 45,75
eura.
Iz izvoda iz KE UP PJ Bar br. ...od 02.02.2013.godine za okrivljenog Đ.B.
utvrđeno je da isti nije osuđivan.
Ocjenom izvedenih dokaza utvrđeno je da je okrivljeni učinio krivično djelo
koje mu je stavljeno na teret.Okrivljeni je priznao izvršenje krivičnog djela
koje mu se stavlja na teret u bitnom navodeći da je dana 03.10.2012.godine
svoj stambeni objekat koji se nalazi u naselju Ilino bb, preko brojila marke
„Iskra“ br. ... priključio na elektromrežu, iako nije imao saglasnost
Elektrodistribucije u Baru. Priznanje okrivljenog je potpuno i jasno,pa je sud
u cjelosti prihavtio odbranu okrivljenog.Odbrana okrivljenog potvrđena je
sadržinom zapisnika o kontroli mjernog mjesta Elektrodistribucije Bar br.
...od 03.10.2012.godine, kao i iskazom ovlašćenog predstavnika oštećene
Elektroprivrede Crne Gore-Elektrodistribucije u Baru D. P., koja je u bitnom
navela da potrošač Đ.B. nije imao saglasnost da stambeni objekat priključi na
elektromrežu niti je donijeto rješenje da se okrivljenom Đ.B.u omogućava da
stambeni objekat priključi na elektro mrežu, koje dokaze je sud prihvatio kao
istinite i objektivne, pa im je poklonio punu vjeru. Naime, iz zapisnika o
kontroli mjernog mjesta Elektrodistribucije Bar br. ... od 03.10.2012.godine
je nesporno utvrđeno da je radnik ED CG - Elektrodistribucije u Baru R. B.,
dana 03.10.2012.godine izvršio kontrolu mjernog mjesta potrošača Đ.B.a koje se
nalazi u naselju Ilino u Baru-kod stajališta, kojom prilikom je utvrdio i
zapisnički konstatovao da je sa brojila marke "Iskra" br... samovoljno
priključen objekat na elektromrežu, potrošača Đ.B. Dakle, u postupku je
nesporno utvrđeno da je okrivljeni dana 03.10.2012. godine u naselju llino bb.
- Opština Bar, samovlasno pribavio pravo korišćenja električne energije za
koje smatra da mu pripada, na način što je sa električnog brojila marke
"Iskra" br. ...stambeni objekat samovlasno priključio na elektro mrežu, iako
prethodno nije pribavio saglasnost Elektroprivrede Crne Gore -
Elektrodistribucije u Baru.
Okrivljeni je postupao suprotno čl. 141 st.1.Zakona o energetici ("Službeni
List Crne Gore" 28/10), kojom je propisano da se priključenje objekta na
prenosni ili distributivni sistem električne energije ili gasa vrši na osnovu
saglasnosti za priključenje koju izdaje operator prenosnog ili distributivnog
sistema. Okrivljeni nije imao saglasnost za priključenje izdato od strane
oštećenog preduzeća, već je to pravo samovlasno pribavio.
Okrivljeni je ostvario objektivna obilježja krivičnog djela samovlašće, jer je
samovlasno pribavio pravo koje je smatrao da mu pripada, tačnije smatrao je da
mu pripada pravo korišćenja električne energije, pa je svoj stambeni objekat
samovlasno priključio na elektrodistributivnu mrežu, radi dobijanja električne
energije, preko brojila marke "Iskra" br. ..... Okrivljeni je krivično djelo
izvršio sa direktnim umišljajem jer je bio svjestan svog djela i htio je
njegovo izvršenje, obzirom da je sam u svojoj odbrani naveo da je znao da
objekat ne smije priključiti na elektrodistributvinu mrežu bez saglasnosti
Elektrodistribucije, a znao je i da nema salgasnost od Elektroprivrede Crne
Gore - Elektrodistribucije u Baru.
Odlučujući se za krivičnu sankciju prema okrivljenom sud je cijenio sve
olakšavajuće i otežavajuće okolnosti iz čl. 42 Krivičnog zakonika. Od
olakšavajućih okolnosti na strani okrivljenog cijenjene su imovinske prilike
okrivljenog jer je isti nezaposlen i lošeg imovnog stanja, kao i njegov raniji
život obzirom da nije osuđivan. Otežavajućih okolnosti na strani okrivljenog
nije bilo. Imajući u vidu navedene olakšavajuće okolnosti a u nedostatku
otežavajućih okolnosti, ocijenjeno je da prema okrivljenom nije potrebno
izricanje efektivne kazne zatvora, da će se izricanjem uslovne osude prema
okrivljenom u potpunosti postići svrha izricanja uslovne osude i na taj način
dovoljno uticati da u buduće ne vrši krivična djela.
Kako ovlašćeni predstavnik oštećene Elektroprivrede Crne Gore -
Elektrodistribucije u Baru D. P. nije postavila imovinsko pravni zahtjev, to
sud o istom nije ni odlučivao.
Odluka o troškovima krivičnog postupka zasniva se na odredbi čl. 229. ZKP-a.
Dosuđeni iznos se odnosi na troškove za rad suda koji su određeni prema
trajanju, složenosti krivičnog postupka i imovinskim prilikama okrivljenog.
Na osnovu izloženog odlučeno je kao u izreci presude.
OSNOVNI SUD U BARU
Dana 11.04.2013. godine
ZAPISNIČAR, S U D I J A
Amira Nikičić Ljiljana Joković
PRAVNA POUKA:Protiv ove presude može se
izjaviti žalba Višem sudu u Podgorici u roku od
8 (osam) dana od dana prijema pismenog otpravka.
Žalba se predaje ovom sudu u dva primjerka.
DNA:
- 1 x ODT,
- 1 x okrivljenom
- 1 x Elektrodistribucija u Baru nakon pravosnažnosti,
- u spise