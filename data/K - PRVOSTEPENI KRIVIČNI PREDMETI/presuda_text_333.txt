K.br. 10/921 
U IME NARODA 
OSNOVNI SUD U PODGORICI , kao prvostepeni krivični, u  vijeću sastavljenom
od sudije Jelene Perović Kovačević, kao predsjednika vijeća i sudija porotnika
Radomana Ćetkovića i Milene Dulović, kao članova vijeća, uz učešće Slađane
Vlahović, kao zapisničara, u krivičnom predmetu protiv okrivljenog M.R. iz
P., koga brani adv. J.K., zbog krivičnog djela nasilje u porodici ili
porodičnoj zajednici iz člana 220 st. 3 u vezi st. 1 Krivičnog zakonika,
odlučujući o optužnici Osnovnog državnog tužilaštva iz Podgorice Kt.br.1047/10
od 04.10.2010. godine, nakon glavnog i javnog pretresa održanog dana
20.12.2010. godine u prisustvu zamjenika ODT Podgorica Čanjenović Saše,
okrivljenog i njegovog branioca, nakon tajnog vijećanja i glasanja donio je i
istog dana javno objavio  
PRESUDU 
OKRIVLJENI: 
M.R. , od oca ... i majke ..., rođene ..., rođen .... godine u P., gdje mu
je i prebivalište, ul. ..., državljanin CG, po zanimanju radnik, sa završenom
srednjom školom, oženjen, otac četvoro djece, srednjeg imovnog stanja, ranije
neosuđivan  
Na osnovu čl. 363 st. 1 tač. 3 Zakonika o krivičnom postupku  
OSLOBAĐA SE OPTUŽBE 
Kojom je predstavljeno da je :  
Dana 31.07.2010. godine u P., u ulici ..., primjenog grubog nasilja narušio
tjelesni integritet svoje porodice – malodobnog sina oštećenog N.R. na način
što je po dolasku u svoju porodičnu kuću zbog svađe između maloljetnje djece
T.R. i N.R. oštećenom zadao više udaraca rukama po glavi i tijelu, nanoseći mu
lake tjelesne povrede u vidu krvnog podliva u predjelu lijeve strane vrata i
lijeve strane grudnog koša, kao i oguljotinu desne strane grudnog koša,  

čime bi izvršio krivično djelo nasilje u porodici ili u porodičnoj zajednici iz čl. 220 st .3 u vezi st. 1 Krivičnog zakonika.

Troškovi krivičnog postupka padaju na teret budžetskih sredstava suda.  
OBRAZLOŽENJE 
Optužnicom ODT Podgorica Kt. br. 1047/10 od 04.10.2010. godine stavljeno je na
teret okrivljenom M.R. da je izvršio krivično djelo nasilje u porodici ili
porodičnoj zajednici iz čl. 220 st. 3 u vezi st. 1 Krivičnog zakonika. U
završnoj riječi zastupnik optužbe je u cjelosti ostao pri podignutoj optužnici
predlažući sudu da okrivljenog oglasi krivim i osudi po zakonu.  
Okrivljeni je u svojoj odbrani tokom postupka u bitnom naveo da se dana
31.07.2010. godine nalazio na radnom mjestu u servisu „R.“ kada je primio
poziv od strane svoje kćerke T. koja mu je tom prilikom histeričnim tonom
rekla da se u njihovom porodičnom stanu u ul. ... dešava neka svađa i da će
ona napustiti kuću i da se neće vratiti. Okrivljeni dalje navodi da se potom
odmah upitio ka svom stanu, pošto je pretpostavio da se nešto ozbiljno dešava,
a dok je razgovarao telefonom sa suprugom čuo je svoju kćerku T. kako govori
„otvorite mi vrata, hoću napolje“. Kada je stigao u stan zatekao  je mlađeg
sina N., kćerku T. i suprugu G., zid je bio išaran, daljinski upravljač  i
čaše slomljeni, plafon umrljan od jagoda, pa je u afektu prvo nasrnu na kćerku
T., a onda i na sina N.. Okrivljeni je istakao da su se noć prije ovog
događaja njegovi sinovi - M. koji ima 20 godina i mlađi N. strašno potukli
tako da je morao da dolazi sa posla u 12.30 noću kada mu je supruga rekla da
je M. baš istukao N. koji je počeo svađu. N. je te večeri bio sav crven, ležao
je na krevetu, a njegova djeca se stalno svađaju i to najčešće oko nebitnih
stvari. Okrivljeni je priznao da je kritične večeri 31.07.2010. godine jedno 5
– 6 puta dlanovima  „išklepao“ prvo T. a potom N. u predjelu lica i nogu,
tačnije u  predjelu debelog mesa, ali su se oni branili rukama tako da ih je
više zakači nego udario,  a da tu nije bilo udaranja pesnicom ili nekim
predmetom. Objasnio je da je vrlo teško podizati četvoro djece, da mu je vrlo
žao zbog svega što se desilo, da je svjestan da je pogriješio i da se to više
neće ponoviti. U toj situaciji nije imao namjeru da povrijedi svoju djecu,
više je urlao nego što ih je udarao, da je sve trajalo oko minut, da on nije
nasilnik i  da ne priznaje izvršenje krivičnog djela. Branilac okrivljenog je
u  završnoj riječi istakao da činjenični navodi optužnice nijesu dokazani, da
je tačno da je okrivljeni nekoliko puta „šklepao“ oštećenog i to po debelom
mesu, ali nije nanio povrede N. kako je to nevedeno u optužnici. Posebno je
ukazao na ličnost svog branjenika, činjenicu da je on dobar otac i da se
maksimalno žrtvuje za svoju porodicu. Okrivljeni je u završnoj riječi
prihvatio završnu riječ svog branioca.  
U dokaznom postupku sud je saslušao svjedoka G.R., svjedoka oštećenog mldb.
N.R. u prisustvu zakonskog zastupnika - majke, svjedoka mldb. T.R. u
prisustvu zakonskog zastupnika - majke, pročitao nalaz i mišljenje  sudskog
vještaka medicinske struke dr. M.Š. od 16.09.2010. godine i saslušao ga na
glavnom pretresu, saslušao svjedoka M.R., pročitao sl. zabilješku UP PJ
Podgorica Ku.br. 705 / 10 od 31.07.2010. godine i pročitao izvod iz KE na ime
okrivljenog.  
Svjedok – oštećeni mldb. N.R. je u svom iskazu u prisustvu zakonske zastupnice
– majke, naveo da se kritičnog dana u porodičnoj kući, u prisustvu svoje
majke, svađao i prepirao sa svojom sestrom T.R., kada je sestra u prepirci sa
njim bacila jagode po kući tako da je majka morala da zove oca kako bi riješio
problem. Svjedok – oštećeni je dalje naveo da je toga dana njegov otac bio na
roštilju koji je bio organizovan po završetku posla, tako da kada je došao bio
je malo popio, a kada je vidio prosute jagode po kući iznervirao se i udario
njega i sestru otvorenim dlanom po licu i dupetu, ali da to nijesu bili jaki
udarci. Nakon toga njegova  majka je zvala policiju, koja je tražila da pođe
sa njima, što on nije htio, tako da su oni pozvali doktora koji je ubrzo
došao, pregledao ga i dao mu neki papir koji je kasnije bacio. Svjedok –
oštećeni je pojasnio da ga je u momentu svađe njegova sestra gađala  i
pogodila daljinskim upravljačem u predjelu glave iznad oka, da ga zdjela od
jagoda nije pogodila,  nakon čega je on ustao i počeo da je udara, dok je ona
njega grebala. Takođe, noć prije ovog događaja svjedok – oštećeni se sa svojim
starijim bratom svađao, isto su se udarali, a dan prije toga on je bio na
bazenu sa drugovima i tamo su se gurali i zezali tako da ne zna li je modrica
i ogrebotina na grudima nastala od toga ili ne, pošto tada nije obraćao pažnju
na to. G.R. kao zakonska zastupnica  - majka mldb. N. izjavila je da se ne
pridružuje krivičnom gonjenju i ne postavlja imovinsko pravni zahtjev.  
Svjedok G.R. je u svom iskazu navela da je kritičnog dana bila u svojoj kući
sa djecom N. i T. koji su se u jednom trenutku posvađali tako da je T. slomila
daljinski upravljač, prosula jagode po kući, krenula da tuče N. i htjela da
izađe iz kuće, tako da je ona bila primorana da zove svog supruga. Nakon što
je on došao udario je otvorenim dlanom T. i N. u predjelu glave i tijela, a
nakon toga udario je i nju, ili stisnutom pesnicom ili otvorenom rukom, jer je
pokušala da odbrani djecu.  Svjedok je dalje navela da je posle toga izašla na
balkon i pozvala policiju, mada  je glavni krivac za sve što se desilo njena
kćerka T. koja je zaslužila da je otac istuče. Kada su došli ljekari
pregledali su N., T. nije htlela da se pregleda, a njoj su dali injekciju za
smirenje. Takođe, napomenula je da je  njen muž izuzetno dobar, da se trudi
oko svih njih, a da je češće tukao djecu vjerovatno ne bi ni došao u ovakvu
situaciju, a ne pridružuje se krivičnom gonjenju i ne postavlja imovinsko
pravni zahtjev.  
Svjedok mldb. T.R. je u svom iskazu u prisustvu zakonske zastupnice  - majke
izjavila da se kritičnog dana u popodnevnim časovima sa svojim bratom N.
posvađala oko muzike na kompjuteru i u toj svađi ona se iznervirala, gađala
brata daljinskim upravljačem koji se slomio, prosula jagode po kući,
„izudarala“ se sa njim,  nakon čega je majka G. pozvala oca da dođe. Kada je
on došao udario ih je par puta otvorenim dlanom po tijelu i po licu, da bi
nakon toga ubrzo došla policija, ali  da ona nije išla kod ljekara niti su je
pregledali. Za svog oca je izjavila da  je dobar otac, da izdržava cijelu
porodicu – četvoro djece i majku, da ne pamti kad je ranije otac udario i da
sada žive u normalnim odnosima. G.R. kao zakonska zastupnica  - majka mldb.
T. izjavila je da se ne pridružuje krivičnom gonjenju i ne postavlja imovinsko
pravni zahtjev.  
Svjedok M.R. je u svom iskazu na glavnom pretresu naveo da nije bio prisutan u
kući kada se desio predmetni događaj, ali da je dan prije toga, negdje oko 12
sati, došlo do svađe i tuče između njega i brata N. zbog toga što je N. glasno
puštao muziku u trenutku kada je njihova mlađa sestra zaspala. Pošto majka
nije mogla da utiče na N., a on je tom prilikom vrijeđao govoreći joj mrš,
svjedok navodi da je tada počupao brata N. za uvo, opalio mu šamar, bacio ga
na pod i udarao ga po glavi i po tijelu čim je stigao sve dok nije došao otac
i razdvojio ih. Za svog oca je izjavio da je najbolji otac, da donosi, radi,
stvara i pruža im koliko može.  
Iz nalaza i mišljenja  sudskog vještaka medicinske struke dr. M.Š. od  od
16.09.2010. godine utvrđuje se da je  N.R. zadobio sledeće povrede: krvni
podliv u predjelu lijeve strane vrata, lijeve strane grudnog koša i oguljotinu
desne strane grudnog koša. Navedene povrede su posledica najmanje trostrukog
dejstva ( tri udarca) tupog, teškog i zamahnutog mehaničkog oruđja ( moguće i
pesnica) na odgovarajuće predjele tijela, a koje povrede predstavljaju, kako
pojedinačno tako i u ukupnom zbiru, laku tjelesnu povredu. Saslušan na glavnom
pretresu vještak je pojasnio da su povrede konstatovane kod oštećenog N.R.
„svježe“ povrede, što će reći da su nastale u periodu od 72 časa unazad od
vremena njihovog konstatovanja,  da sudskomedicinske karakteristike pregleda
ne omogućavaju da se tačno izjasni o vrsti povrednog oružija, pa zato ne može
da isključi  mogućnost da su nastale i udarcem dlanom, ali niti jedna od
povreda nije mogla nastati mehanizmom grebanja noktiju prstima šake. U pogledu
ostalih povreda vještak je mišljenja da su one nastale mehanizmom direktnog
dejstva sile tj. udarcima, dakle, ne mehanizmom sudara ili pada na tvrdu i
neravnu podlogu, a da šamar pripada sili lakog inteziteta i kao posledicu ima
obično crvenilo, što je simptom, a ne povreda tako da ove povrede nijesu
nastale šamaranjem.  
Iz službene zabilješku UP PJ Podgorica Ku.br. 705 / 10 od 31.07.2010. godine
utvrđuje se su službenici UP PJ Podgorica dana 31.07.2010. godine oko 18
časova priveli M.R. po prijavi supruge G.R.. Dolaskom na lice mjesta
službenici UP su zatekli mldb. sina N.R. koji se žalio da ima povrede u
predjelu rebara pa je isti sproveden do Hitne pomoći kako bi mu se ukazala
medicinska pomoć.  
Iz izvoda iz KE na ime okrivljenog utvrđuje se da isti nije ranije osuđivan.  
Sud, nakon ocjena navoda optužbe, odbrane okrivljenog te svih  provedenih
dokaza, kako pojedinačno tako i u njihovoj ukupnosti, nije utvrdio da je
okrivljeni kritičnom prilikom primjenom grubog nasilja narušio tjelesni
integritet člana svoje porodice – mldb. sina oštećenog N.R. nanoseći mu lake
tjelesne povrede kako je to opisano u izreci presude.  
Naime, krivično djelo nasilje u porodici ili porodičnoj zajednici iz čl. 220
st. 3 u vezi st. 1 Krivičnog zakonika čini onaj koji primjenom nasilja, drskim
ili bezobzirnim ponašanjem ugrožava spokojstvo, tjelesni integritet ili
duševno stanje maloljetnog člana svoje porodice ili porodične zajednice.  
Cijeneći citiranu zakonsku definiciju krivičnog djela nasilje u porodici ili
porodičnoj zajednici iz čl. 220 st. 3 u vezi st .1  Krivičnog zakonika i
dovedeći je u vezu sa činjeničnim stanjem utvrđenim provedenim dokazima na
glavnom pretresu, ovaj sud nije mogao izvesti nesumnjiv zaključak da je
okrivljeni M.R. kritičnom prilikom primjenom grubog nasilja narušio tjelesni
integritet mldb. sina N.R. nanoseći mu laku tjelesnu povredu u vidu krvnog
podliva u predjelu lijeve strane vrata, lijeve strane grudnog koša kao i
oguljotinu desne strane grudnog koša. Naime, u postupku je nesporno utvrđeno
da je dana 31.07.2010. godine u porodičnoj kući u P. u ul. ... došlo do svađe,
grebanja i udaranja između mldb. N.R. i njegove sestre  mldb. T.R., kojom
prilikom je T. gađala daljinskim upravljačem i pogodila N. u predjelu glave,
da bi nakon toga njihova majka G.R. pozvala supruga – ovdje okrivljenog M.R.
Nakon toga okrivljeni je došao u kuću, zatekao nered, išaran zid, prosute
jagode, slomljen daljinski upravljač i otvorenim dlanom udario 5 - 6 puta
kćerku T. i sina N. po glavi i tijelu, tačnije po debelom mesu, da bi potom
supruga G. pozvala policiju. Nakon dolaska policije, oštećeni N.R. je
pregledanod strane ljekara, kada su mu konstatovane povrede u vidu krvnog
podliva u predjelu lijeve strane vrata, lijeve strane grudnog koša kao i
oguljotine desne strane grudnog koša. Prednje proizilazi iz dijela odbrane
okrivljenog u kojoj je on naveo da je nakon što je došao u svoju kuću i
zatekao nered, prvo u afektu udario kćerku T., a onda „išklepao“ 5 – 6 puta
sina N.  u  predjelu lica i nogu, tačnije u  predjelu debelog mesa, ali su se
oni branili rukama, tako da ih je više zakačio nego udario, da je sve to
trajalo oko minut, da je on više urlao nego udarao,  kao i iz iskaza oštećenog
N.R. u kojem je naveo da se prethodno svađao i udarao sa sestrom T. da bi
potom došao okrivljeni i udario njega i sestru otvorenim dlanom po licu i
dupetu, ali da to nijesu bili jaki udarci. Takođe ovi navodi su potvrđeni i
saglasnim iskazima svjedoka G.R. i mldb. T.R. u kojem su one potvrdile da je
okrivljeni udario T. i N.  u predjelu glave i tijela. Sud je prihvatio nalaz i
mišljenje vještaka medicinske struke dr. M.Š. kao stručan, objektivan i dat u
skladu sa pravilima struke, a u kojem je on konstatovao da je oštećeni N.R.
zadobio laku tjelesnu povredu u vidu krvnog podliva u predjelu lijeve strane
vrata, lijeve strane grudnog koša kao i oguljotinu desne strane grudnog koša.
Međutim, sud nije sa sigurnošću mogao utvrditi u kom trenutku je oštećeni
zadobio navedenu povredu tj. da li je ona nastala kao posledica udaraca
okrivljenog ili pak iz drugog događaja, a ovo  iz razloga što je sam oštećeni
naveo  da se noć prije ovog događaja svađao i tukao  sa svojim starijim
bratom, a da je dan prije toga bio na bazenu sa drugovima i  da su se tamo
gurali i zezali tako da ne zna li je modrica i ogrebotina na grudima nastala
od toga ili ne, pošto tada nije obraćao pažnju na to.  
Naime, sud je poklonio svoju punu vjeru iskazu svjedoka M.R., brata oštećenog,
u kojem je on potvrdio da se dan prije kritičnog događaja prvo posvađao sa
svojim bratom, povukao ga za uvo, opalio mu šamar, a potom ga bacio na pod i
udarao po glavi i po tijelu čim je stigao, sve dok nije došao otac i razdvojio
ih. Dakle, sud je mišljenja da su navedene povrede mogle nastati kao posledica
udaranja od strane svjedoka M.R., a u koji iskaz sud nije imao razloga da
posumnja imajući u vidu iskaze ostalih svjedoka  i odbranu okrivljenog u
kojima su oni naveli da su se djeca stalno svađala, najčešće oko nebitnih
stvari, a da je  prethodne večeri okrivljeni morao da dođe sa posla kako bi
razdvojio M. i N. koji je tada ležao na krevetu, a bio je sav crven pošto se
strašno potukao sa bratom M., što je potvrdio i oštećeni.  Takođe, vještak
medicinske struke je u opisu povreda oštećenog naveo da se radi o „svježim“
povredama nastalim 72 časa prije konstatovanja, što govori da su mogle nastati
i iz tuče sa bratom M., a sam oštećeni je u svom iskazu, govoreći o intezitetu
udaraca okrivljenog, naveo da to nijesu bili jaki udarci. Navedeni iskazi
dovode u sumnju činjenične navode optužnice u kojima je predstavljeno da je
okrivljeni primjenom grubog nasilja narušio tjelesni integritet člana svoje
porodice – mldb. sina oštećenog N.R. nanoseći mu lake tjelesne povrede kako je
to opisano u izreci presude.  
Dakle, sud je našao da nijesu potvrđeni činjenični navodi optužbe u konkretnom
slučaju, odnosno da nije dokazano da je okrivljeni M.R. izvršio krivično djelo
nasilje u porodici ili u porodičnoj zajednici iz čl. 220 st .3 u vezi st. 1
Krivičnog zakonika, pa je imajući u vidu princip in dubio pro reo, a shodno
čl. 363 st. 1 tač.3 Zakonika o krivičnom postupku okrivljenog oslobodio od
optužbe.  
Kako je u ovoj krivično pravnoj stvari donesena oslobađajuća presuda, to
troškovi krivičnog postupka padaju na teret budžetskih sredstava, shodno čl.
203 st .1 Zakonika o krivičnom postupku, a koji se odnose na troškove nastale
vještačenjem po vještaku medicinske struke dr. M.Š.  
Na osnovu svega izloženog odlučeno je kao u izreci presude.  
OSNOVNI SUD U PODGORICI
Dana 20.12.2010. godine  
ZAPISNIČAR                                                PREDSJEDNIK VIJEĆA –
SUDIJA
Slađana Vlahović,sr.                                         Jelena Perović
Kovačević sr.  
PRAVNA POUKA:
Protiv ove presude može se
izjaviti žalba u roku od 15 dana
od dana prijema iste Višem sudu
u Podgorici, a preko ovog suda.  
ZTO:Slađana Vlahović  