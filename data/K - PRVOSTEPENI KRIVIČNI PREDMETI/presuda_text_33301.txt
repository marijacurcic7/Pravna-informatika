OSNOVNI SUD U ROŽAJAMA
K.br. 167/13
U IME CRNE GORE
Sudija Osnovnog suda u Rožajama Milosav Zekić, uz učešće zapisničara Aide
Luboder , rješavajući po optužnom predlogu Osnovnog državnog tužilaštva iz
Rožaja Kt.br. 202/13 od 05.11.2013.g. podnijet protiv okrivljenih Š. T. i E.
A. iz Rožaja, zbog krivičnog djela laka tjelesna povreda iz čl. 152. st. 2. u
vezi st.1. Krivičnog zakonika Crne Gore, nakon održanog glavnog i javnog
pretresa dana 03.12.2013.g. u prisustvu Zamjenika Osnovnog državnog tužioca
Aldina Kalača, oštećenog A. K. i okrivljenih, donio je i dana 04.12. 2013.
javno objavio
P R E S U D U
Okrivljeni Š. T., JMB ., od oca N. i majke M., rođene Š., rođen
28.04.1993.godine, u Rožajama, gdje i živi ul. “29. novembar” bb, Opština
Rožaje, državljanin Crne Gore, razumije crnogorski jezik, a njegov jezik je
bosanski, nezaposlen, neoženjen, psimen, završio SSS, siromašnog imovnog
stanja, osuđivan presudom Osnovnog suda u Rožajama K.br. 106/11 od
23.06.2011.g. zbog krivičnog djela iz čl. 239. st. 1. KZ na kaznu zatvora u
trajanju od 45 dana, presudom Osnovnog suda u Rožajama K.br. 131/12 od
03.10.2012.g. zbog krivičnog djela iz čl. 152. st. 2. u vezi st. 2. KZ na
novčanu kaznu u iznosu od 1.200,00 eura , presudom Osnovnog suda u Rožajama
K.br. 175/12 od 19.11.2012.g. zbog krivičnog djela iz čl. 152. st. 2. KZ na
kaznu zatvora u trajanju od 60 dana.
Okrivljeni E. A., JMB , od oca N. i majke S. rođene K., rođen
05.01.1992.godine, u Rožajama, gdje i živi ul. “Jaha Kurtagića” bb, Opština
Rožaje, državljanin Crne Gore, razumije crnogorski jezik, koji je i njegov
jezik, pismen, završio SSS, nezaposlen, neoženjen, siromašnog imovnog stanja,
neosuđivan.
K R I V I SU
Što su:
Š. T., dana 02.10.2013.godine, oko 15,30 h, u ul. “30. septembar” u blizini
Centra za socijalni rad u Rožajama, lako tjelesno povrijedio E. A., na način
što ga je metalnim ključem za odvijanje šrafova na točkovima automobila –
sredstvom podobnim da tijelo teško povrijedi ili zdravlje teško naruši, udario
u predjelu desne podlaktice, nanoseći mu tom prilikom laku tjelesnu povredu u
vidu nagnječenja desne podlaktice,
- čime je izvršio krivično djelo laka tjelesna povreda iz čl. 152. st. 2. u
vezi st. 1. Krivičnog zakonika Crne Gore.
E.A., dana 02.10.2013.godine, oko 15,30 h, u ul. “30. septembar” u blizini
Centra za socijalni rad u Rožajama, lako tjelesno povrijedio A. K., na način
što ga je drvenom stolicom- sredstvom podobnim da tijelo teško povrijedi ili
zdravlje teško naruši udario u predjelu zadnjeg dijela glave – potiljka,
nanoseći mu tom prilikom laku tjelesnu povredu u vidu razderine u predjelu
granice tjemenog i potiljačnog predjela,
- čime je izvršio krivično djelo laka tjelesna povreda iz čl. 152. st. 2. u
vezi st. 1. Krivičnog zakonika Crne Gore.
pa sud:
Okrivljenog Š.T. primenom pomenutog zakonskog propisa i čl. 4,13,15,32, 36, 42
Krivičnog zakonika Crne Gore i čl. 374. Zakonika o krivičnom postupku
O S U Đ U J E
Na KAZNU ZATVORA u trajanju od 60 (šezdeset) dana.
Da plati na ime troškova krivičnog postupka iznos od 30,25 eura, u korist
budžeta Crne Gore.
Da plati na ime paušala iznos od 30,00 eura, u korist budžeta Crne Gore, sve u
roku od 15 dana po pravosnažnosti presude.
Imovinsko-pravni zahtjev nije postavljen.
Okrivljenom E. A. primenom pomenutog zakonskog propisa i čl. 4,13,15,32, 36,
42, 52, 53 i 54 Krivičnog zakonika Crne Gore i čl. 374. Zakonika o krivičnom
postupku, izriče
USLOVNU OSUDU
Kojom mu utvrđuje kaznu zatvora u trajanju od 30 (trideset) dana i istovremeno
određuje da se kazna neće izvršiti ukoliko osuđeni u roku od jedne godine ne
izvrši novo krivično djelo.
Da plati na ime troškova krivičnog postupka iznos od 30,25 eura, u korist
budžeta Crne Gore.
Da plati na ime paušala iznos od 30,00 eura, u korist budžeta Crne Gore, sve u
roku od 15 dana po pravosnažnosti presude.
Imovinsko-pravni zahtjev nije postavljen.
O b r a z l o ž e nj e
Osnovno državno tužilaštvo iz Rožaja, podnijelo je ovome sudu optužni predlog
Kt.br. 202/13 od 05.11.2013.g. protiv okrivljenih Š. T. i E.A. iz Rožaja, zbog
krivičnog djela laka tjelesna povreda iz čl. 152. st. 2. u vezi st.1.
Krivičnog zakonika Crne Gore (KZ CG).
Na glavnom pretresu Zamjenik ODT-a Aldin Kalač je ostao pri podnijetom
optužnom predlogu, te je predložio da sud okrivljene oglasi krivim i
okrivljenog E. A. osudi na novčanu kaznu u iznosu od 1.200,00 eura. a
okrivljenog Š. T. na kaznu zatvora u trajanju od 60 dana.
Oštećeni A.K. u završnoj riječi je istakao da se ne pridružuje krivičnom
gonjenju ODT-a u odnosu na okrivljenog E. A. niti postavlja imovinsko-pravni
zahtjev.
Okrivljeni Š. T. je u svojoj odbrani na zapisniku Kt.br. 202/13 od
09.10.2013.g. pred ODT-om istakao, da je dana 02.10.2013.g. sa svojim
drugovima A. K. i S. Š. sjedio u kafiću "Zambak" u Rožajama. Kada su pošli da
uzmu vozilo koje je bilo parkirano u blizini Centra za socijalni rad na
sporednom putu, vidjeli su da je isto blokirano drugim vozilom. Nakon desetak
minuta došao je okrivljeni E. A. i ušao u svoje vozilo, te kada mu je A. rekao
da ih je blokirao, on je izašao iz svog vozila i rekao da neće da se pomjeri,
a zatim je uzeo jednu malu stolicu koja se nalazila ispred trafike i istom je
udario A. u predjelu zadnjeg dijela glave, nakon čega su se potukli pesnicama,
pa su ih on i S. razvadili. Vidio je da E. braća trče ka njima i da se E.
mašio britve kojom je udario A. u predjelu potiljka. U tom momentu je došao
policajac H.zv.H.K. koji je držao njega i S.. Pošto je vidio da će i ostali A.
da tuku A., istrgao se iz H. ruku i iz A. vozila uzeo ključ za zavijanje
šrafova na točkovima i krenuo u pravcu A., ali nije udario nikoga, jer ga je
spriječio H. koji ga je povukao za jaknju, a zatim pucao iz pištolja, pa je
tuča prestala. Nakon toga vratio je ključ u vozilo, a zatim je prevezao sa
nekim momkom A. u Hitnu službu, gdje mu je ukazana ljekarska pomoć.
Na glavnom pretresu okrivljeni Š. T. je ponovio iskaz dat pred ODT-om, s tom
razlikom što je istakao da se E. A. nije mašio drvene stolice i istom nije
udario A.. Nije vidio da su se E. i A.tukli pesnicama već su se samo gurali
rukama. Vidio je da je A. u jednom momentu pao a ne zna da li je pao na
trafiku, betonski stub ili na betonsku podlogu. E. nije udario sa metalnim
ključem za odvijanje šrafova na točkovima automobila i nije mu nanio povrede,
jer nije imao potrebe za tim obzirom da ga Erdan nije napadao, te nije pošao
prema njemu, već je ključ uzeo da bi zaštitio sebe da ga eventualno neko ne
napadne. E.se nije mašio britve, niti je istom udario A.. Istakao je da se
događaj odigrao oko 10,30 h u Ul. "30. Septembar" u Rožajama u blizini Centra
za socijalni rad. Nakon što je upoznat sa iskazom koji je dao pred ODT-om
istakao je da je pred ODT-om kazao ono što je čuo od drugih ljudi čija imena
ne zna, koji su mu pričali kako se desio događaj, a na pretresu je kazao ono
što je sam zapazio, te da je istina ono što je kazao na pretresu. Sa Erdanom
Agović se izmirio i sada su u dobrim odnosima.
Okrivljeni E. A. je u svojoj odbrani na zapisniku Kt.br. 202/13 od
09.10.2013.g. pred ODT-om istakao da je dana 02.10.2013.g. parkirao svoje
vozilo "Pasat "na sporednom putu do Centra za socijalni rad Rožaje i pošao do
jednog druga koji drži butik u blizni . Kada se vratio , nakon desetak minuta,
do vozila su bili A. K. zv. M., Š. T. i S. Š. koji su počeli da ga provociraju
upućujući mu uvredljive riječi, na koje se on nije obazirao već je ušao u
vozilo i otvorio prozor. U tom momentu Šaban je pokušao nogom da ga udari kroz
prozor ali ga nije udario jer se izmakao, a zatim su ga A., Š. i S. iščupali
iz vozila, pa je među njima došlo do tuče. U jednom momentu on i A.su pali i
A.je udario glavom od ivicu trafike koja se nalazila u njihovoj blizini. Tada
je na lice mjesta došao policajac H. K. i molio ih da prestanu sa tučom. Vidio
je da je Š. iz A. vozila uzeo ključ za odvijanje šrafova na točkovima i udario
ga ovim ključem u predjelu desne podlaktice sa prednje strane i nanio mu
povrede. U tom momentu H. je pucao iz pištolja i tuča je prestala. Istakao je
da kod sebe nije imao britvu i nije udario A., ni britvom ni bilo čim drugim i
nije mu nanio povrede moguće je da je A. zadobio povrede kada je pao i udario
glavom od ivicu trafike, metalnog stuba ili od asfaltnu podlogu.
Na glavnom pretresu okrivljeni E. A.ć je ponovio iskaz dat pred ODT-om, s tom
razlikom što je istakao da je vozilo parkirao na parkingu koji se nalazi u Ul.
"30. septembar" u Rožajama u blizini Centra za socijlani rad. Da se sa A.
pogurao rukama, a nijesu se tukli pesnicama. Da se u kritičnom momentu nije
mašio drvene stolice i istom nije udario A.. Nije vidio ko mu je nanio povrede
u predjelu desne podlaktice. Nije vidio da se Š. mašio metalnog ključa i on ga
nije udario metalnim ključem i nije mu nanio povredu. Istakao je da se događaj
desio oko 15,30 h. Nakon što je upoznat sa iskazom koji je dao pred ODT-om
istakao je da je pred ODT-om kazao ono što je čuo od drugih lica koji su mu
pričali kako se desio događaj, a nezna imena tih lica, a na pretresu je kazao
ono što je sam zapazio, te da je istina ono što je kazao na pretresu. Sa A. K.
se izmirio i sada su u dobrim odnosima i prema njemu ne postavlja imovinsko-
pravni zahtjev.
Po ovoj krivičnopravnoj stvari, sud je izveo dokaze: saslušao svjedoka -
oštećenog A. K., svedoke, S. Š., K. K., H. K. N. K., pročitao nalaz i
mišljenje vještaka za sudsku medicinu dr. N. R. izvještaj ljekara jedinice za
HMP u Rožajama br. 10374 od 02.10.2013.g., br. 10381 od 02.10.2013.g. i
otpusna lista sa epikrizom JZU Opšte bolnice Berane br. 6517/2013, izvještaj
ljekara Specijaliste JZU Opšte bolnice Berane br. 14428 od 02.10.2013.g. na
ime oštećenog A. K., izvještaj ljekara jedinice za HMP u Rožajama br. 10375 od
02.10.2013.g. na ime E. A., izvršio uvid u izvod iz kaznene evidencije na ime
okrivljenog Š. T. i uvid u izvod iz kaznene evidencije na ime okrivljenog
E.A..
Svedok-oštećeni A. K. je na zapisniku Kt.br. 202/13 od 09.10.2013.g. pred ODT-
om istakao da je dana 02.10.2013.g. parkirao svoje vozilo iza Centra za
socijalni rad na sporednom putu, gdje je vozilo parkirao i njegov drug S.Š.,
nakon čega su on S. i Š. T. pošli u kafić "Zambak" gdje su sedeli neko
vrijeme. Kada su se vratili kod vozila ista su bila blokirana vozilom marke
"Pasat", pa su čekali da dođe vozač ovog vozila. Nakon nekog vremena došao je
E. A. kojem su rekli da ih je blokirao svojim vozilom da ne mogu izaći. E.je
ušao u svoje vozilo i počeo da ih psuje, a zatim izašao iz istog i uzeo jednu
malu stolicu ispred trafike i udario ga istom u predjelu zadnjeg dijela glave
- potiljka te pošto mu je stolica ispala iz ruku, udarali su se stisnutim
pesnicama. U jednom momentu su došla i E. braća i pošla prema njemu, kao i
policajac H. K. koji je držao Š. i S.. A. su ga udarali stisnutim pesnicama, a
zatim i E. sječivom britve koju je imao kod sebe. Tada je čuo pucanj iz
pištolja i tuča je prestala, nakon čega su ga S. i Š. poveli u hitnu službu u
Rožajama gdje mu je ukazana ljekarska pomoć. Nije vidio da se Š. T. mašio
ključa jer je bila velika gužva.
Na glavnom pretresu svedok - oštećeni A. K. je ponovio iskaz dat pred ODT-om,
s tom razlikom što je istakao da se u kritičnom momentu E.A. nije mašio drvene
stolice, niti ga je udario sa istom i nije mu nanio povrede sa ovom stolicom,
niti ga je odgurnuo od sebe, već je u kritičnom momentu pao na šalter od
trafike kada su ga građani udaljavali od E. sa kojim se međusobno držao rukama
a nijesu se tukli i tom prilikom je zadobio povrede. Nije vidio da E. ima
britvu u ruci i nije ni pokušao da ga udari britvom. Š. T. se nije mašio
ključa, tj. nije vidio da se on mašio ključa za odvijanje šrafofa na točkovima
automobila i da je istim udario E.. Sa E. se izmirio i sada su u dobrim
odnosima. Nakon što je upoznat sa iskazom koji je dao pred ODT-om istakao je
da je pred ODT-om kazao ono što je čuo od drugih lica koji su mu pričali kako
se desio događaj,a ne zna njihova imena. Na pretresu je kazao ono što je sam
zapazio, te je istina ono što je kazao na pretresu.
Svedok S.Š. na zapisniku Kt.br. 202/13 od 09.10.2013.g. pred ODT-om istakao da
je dana 02.10.2013.g., parkirao vozilo kod centra za Socijalni rad u Rožajama,
a zatim je sa svojim drugovima A. K. i Š. T. pošao u kafić "Zambak" gdje su se
zadržali određeno vrijeme. Kada su došli kod vozila, vidjeli su da je isto
blokirano od drugog vozila. Nakon desetak minuta na lice mjesta je došao
E.A.koji ih je pitao da li su dugo čekali, smijao im se i ušao u svoje vozilo,
a zatim izašao iz istog i rekao da neće da pomeri vozilo, pa je između A. i E.
došlo do prepirke. Vidio je da se E. mašio jedne male stolice koja je bila
ispred trafike i istom je udario A. u predjelu zadnjeg dijela glave -
potiljka. Pošto mu je stolica ispala, došlo je do tuče pesnicama između njih.
Kada su ih razdvojili došla su E. braća i nasrunula na A.. Vidio je jednu
britvu na asfaltnoj podlozi koja je najverovatnije ispala A., jer je bila na
njihovoj strani. Tada je na lice mjesta došao policajac H. K. koji je
sprečavao učesnike da se tuku. U jednom momentu Š. je uzeo jedan ključ za
zavijenje šrafova i krenuo u pravcu mjesta gdje je bila gužva i tada je
Hazbija pucao iz pištolja i tuča je prestala. Nakon toga A. su poveli do hitne
službe gdje mu je ukazana ljekarska pomoć.
Na glavnom prestresu svedok S. Š. je ponovio iskaz dat pred ODT-om, s tom
razlikom što je istakao da se okrivljeni E. A. nije mašio drvene stolice i
istom nije udario oštećenog A. K. po glavi i nije mu nanio povrede ovom
stolicom. A. i E. se nijesu tukli, već su se međusobno držali rukama i gurali
se. Nije primjetio nož ili britvu kod nekog od učesnika svađe, ni na asvaltu.
Š.T. se nije mašio metalnog ključa za odvija šrafofa u automobilu, niti je
uzimao ključ iz vozila, niti je ključem udario E.. Istakao je da se događaj
desio oko 15,30 h u ul. 30. septembar u Rožajama u blizini Centra za socijalni
rad. Nakon što je upoznat sa iskazom koji je dao pred ODT-om istakao je da je
pred ODT-om kazao ono što je čuo od drugih lica koji su mu pričali kako se
desio događaj, a ne može se sjetiti imena tih lica, te da je istina ono što je
kazao na pretresu.
Svedok K. K., na zapisniku Kt.br. 202/13 od 09.10.2013.g. pred ODT-om istakao
da je dana 02.10.2013.g. oko 15,30 h sjedio u lokalu koji se nalazi do Centra
za socijalni rad u Rožajama. U jednom momentu vidio je gužvu u blizini jedne
trafike, pa je izašao i vidio da se E. gura i tuče sa A. K., Š.T. i S. Š. i da
je neko od njih pao na betonsku podlogu pored trafike a ne zna ko jer je bila
gužva. Primjetio je da je na lice mjesta došao policajac H. K. koji ih je
razdvajao, pa je i on prišao da mu pomgne. Primjetio je da je Š. T. otvorio
gepek od vozila i uzeo neki predmet nalik na metalni ključ i pošao u toj
gužvi, ali nije uspio da vidi da li je nekog udario. E. nije imao kod sebe
britvu i nije vidio kako je povrijeđen A. K.. H. K., je tada ispalio dva metka
pa je tuča prestala. Na glavnom prestresu svedok K. A. je ponovio iskaz dat
pred ODT-om i objasnio, da Š.nije udario metalnim ključem E., tako da je E.
verovatno zadobio povrede prilikom guranja sa A..
Svedok H.K. je na zapisniku Kt.br. 202/13 od 09.10.2013.g. pred ODT-om i na
pretresu istakao da radi u OB Rožaje kao policajac i obezbeđuje osnovni sud u
Rožajama. Dana 02.10.2013.g. oko 15,30 h obaviješten je da je ispred Centra za
socijalni rad Rožaje, došlo do tuče između većeg broja lica, pa je odmah
obavijestio dežurnu službu i pošao na mjesto događaja. Kada je došao na lice
mjesta vidio je da A.K. zv.M., Š. T. i S. Š. stisnutim pesnicama udaraju E.A.
koji je takođe mahao rukama. Kada je prišao do njih povikao je "policija" i
pozvao ih da stanu sa tučom. A. i S. su se odmah povukli dok su Š. i E.
nastavili da se udaraju pesnicama, pa ih je razdvojio. Vidio je da je
A.povrijeđen, jer mu je iz glave tekla krv. Takođe je i E.bio povrijeđen u
predjelu glave, jer mu je iz nosa i usne tekla krv. Nije vidio kako je
A.povrijeđen jer se to desilo prije njegovog dolaska. U jednom momentu Š. je
otvorio gepek od vozila i iz istog uzeo ključ za zavijanje šrafova za točkove
od vozila dužine oko 50 cm i krenuo prema E., pa pošto je vidio da će ponovo
da dođe do tuče, izvadio je službeni pištolj i dva puta pucao u vazduh, tako
da više nije bilo tuče. Nije vidio da li je Š. ovim ključem udario E. jer je
bila velika gužva, te mu nije poznato kako je E.povrijeđen u predjelu desne
ruke.
Svedok N.K. je izjavila, da radi u trafici STR " Venus" koja se nalazi u Ul.
30. septembar u Rožajama u blizini Centra za socijalni rad Rožaje . Pored
trafike drži jednu drvenu stolicu na kojoj sjedi kada nema posla. Dana
02.10.2013.g. oko 15,30 h bila je u tafici sa malol. sestričinom starom 12
godina i kada je čula galamu i vidjela gužvu u blizini trafike odmah je izašla
iz iste i odvela sestričinu u pržionicu kafe vlasništvo E. K., tako da nije
vidjela ko se sa kim svađao, koje bio prisutan na lice mjesta, ni ko je uzimao
njenu stolicu, jer nije obraćala pažnju na to, već isključivo da zaštiti
dijete ..
Iz nalaza i mišljenja vještaka medicinske struke dr. N.R., specijaliste sudske
medicine, vidi se da je uvidom u medicinsku dokumentaciju -
izvještaj ljekara jedinice za HMP u Rožajama br. 10374 od 02.10.2013.g., br.
10381 od 02.10.2013.g. i otpusnu listu sa epikrizom JZU Opšte bolnice Berane
br. 6517/2013, izvještaj ljekara Specijaliste JZU Opšte bolnice Berane br.
14428 od 02.10.2013.g. na ime oštećenog A. K., izvještaj ljekara jedinice za
HMP u Rožajama br. 10375 od 02.10.2013.g. na ime E. A., našao da je kritičnog
dana E. A.zadobio povrede u vidu nagnječenja desne podlaktice i krvnog podliva
u predjelu lijeve strane nosa. Povreda u vidu nagnječenja desne podlaktice je
posledica dejstva tupine mehaničke sile i mogla je nastati usled jednokratnog
direktnog dejstva aktivno zamhnutog mehaničkog oruđa - udarca, moguće i
metalnim ključem za odvijanje šrafova na točkovima automobila i ima
karakteristike odbrambene povrede kada osoba štiteći glavu i trup izlaže ruke
predmetnom oruđu, a mogla je nastati i usled pada i udara u tvrdu i neravnu
podlogu. U vrijeme nanošenja, povreda se kvalifikuje kao laka tjelesna
povreda. Povreda u vidu krvnog podliva u predjelu lijeve strane nosa je
posledica dejstva tupine mehaničke sile i nastala je usred jednokratnog
direktnog dejstva aktivno zamhnutog mehaničkog oruđa - udarca, moguće i
pesnicom i u vrijeme nanošenja se kvalifikuje kao laka tjelesna povreda.
Zbirno posmatrano sve povrede se kvalifikuju kao laka tjelesna povreda i ista
neće ostaviti trajne posledice po tjelesno zdravlje povrijeđenog. Iz navedene
medicinske dokumentacije vještak je našao da je A.K. kritičnog dana zadobio
telesnu povredu u vidu razderine u predjelu granice tjemenog i potiljačnog
predjela. Navedena povreda je posledica dejstva tupine mehaničke sile i mogla
je nastati usled jednokratnog direktnog dejstva aktivno zamhnutog mehaničkog
udarca, moguće i drvenom stolicom, ali i usled pada i udara od tvrdu podlogu.
Povreda nije mogla nastati dejstvom sječiva aktivno-zamahnutog mehaničkog
oruđa - brtvom. U vrijeme nanošenja povreda se kvalifikuje kao laka tjelesna
povreda.
Iz medicinske dokumentacije - izvještaja ljekara jedinice za HMP u Rožajama
br. 10374 od 02.10.2013.g., br. 10381 od 02.10.2013.g. i otpusne liste sa
epikrizom JZU Opšte bolnice Berane br. 6517/2013, izvještaja ljekara
Specijaliste JZU Opšte bolnice Berane br. 14428 od 02.10.2013.g. na ime
oštećenog A. K., izvještaja ljekara jedinice za HMP u Rožajama br. 10375 od
02.10.2013.g. na ime E. A., vidi se da je u istim navedeno da su se
povrijeđeni javili na pregled u HMP Rožaje, dana 02.10.2013.g. zbog povreda
koje su zadobili u tuči, te da su u istim navedene povrede koje su nađene u
momentu pregleda.
Iz izvoda iz kaznene evidencije na ime okrivljenog Š. T., vidi se da je isti ,
osuđivan presudom Osnovnog suda u Rožajama K.br. 106/11 od 23.06.2011.g. zbog
krivičnog djela iz čl. 239. st. 1. KZ na kaznu zatvora u trajanju od 45 dana,
presudom Osnovnog suda u Rožajama K.br. 131/12 od 03.10.2012.g. zbog krivičnog
djela iz čl. 152. st. 2. u vezi st. 2. KZ na novčanu kaznu u iznosu od
1.200,00 eura , presudom Osnovnog suda u Rožajama K.br. 175/12 od
19.11.2012.g. zbog krivičnog djela iz čl. 152. st. 2. KZ na kaznu zatvora u
trajanju od 60 dana.
Iz izvoda iz kaznene evidencije na ime okrivljenog E. A., proizilazi da isti
nije evidentiran kroz kaznenu evidenciju OB Rožaje.
Cijeneći odbrane okrivljenih i sve izvedene dokaze, kako pojedinačno, tako i u
međusobnoj vezi, u smislu čl. 370. st. 3. Zakonika o krivičnom postupku (ZKP),
sud je nesumnjivo utvrdio slijedeće činjenično stanje:
Da je dana 02.10.2013.g. oko 15,30 h u Ul. "30. septembar" u blizini Centra za
socijalni rad u Rožajama došlo do svađe, a zatim i tuče između okrivljenog E.
A.sa jedne strane i okrivljenog Š. T. i njegovih drugova Almina Kalača i S. Š.
sa druge strane. Povod za svađu a zatim i tuču je bio što je okrivljeni
E.parkirao vozilo na sporednom putu i blokirao vozilo oštećenog A. i njegovog
društva.
Ove činjenice utvrđene su na osnovu iskaza okrivljenih i saslušanih svedoka A.
K., S. Š., K. K., koje je sud, u ovom dijelu, prihvatio kao objektivne,
uvjerljive i ničim dovedene u sumnju.
Utvrđeno je da se okrivljeni Š. T. mašio metalnog ključa za odvijanje šrafova
na točkovima automobila, koji predstavlja sredstvo podobno da tijelo teško
povrijedi ili zdravlje teško naruši i istom udario E. A. u predjelu desne
podlaktice i nanio mu laku tjelesnu povredu u vidu nagnječenja desne
podlaktice.
Ove činjenice utvrđene su na osnovu iskaza okrivljenog E. dat pred ODT-om koji
nalazi oslonca i u nalazu i mišljenju vještaka medicinske struke dr. Nemanje
Radojevića, a djelimično i u iskazima svedoka S. Š., K. K. dati pred ODT-om i
H. K. Naime, iz iskaza svedoka S. Š. i K. K. dati pred ODT-om i H. K. dat pred
ODT-om i na pretresu proizilazi da su vidjeli da se okrivljeni Šaban u
kritičnom momentu mašio metalnog ključa koji je uzeo iz auta i pošao prema
mjestu gdje se nalazio i E., ali nijesu vidjeli i da je istog udario ovim
ključem, dok se iz iskaza okrivljenog E. jasno utvrđuje da ga je okrivljeni
Š.udario ovim ključem i nanio mu povrede, te dovodeći to u vezu sa nalazom i
mišljenjem vještaka medicinske struke dr. N. R. iz kojeg proizilazi da je E.u
kritičnom momentu zadobio tjelesnu povredu u vidu nagnječenja desne podlaktice
koja mogu biti nanijeta i metalnim ključem za odvijanje šrafova na točkovima
automobila, zaista se nesumnjivo utvrđuje da je navedene povrede okrivljenom
E. nanio okrivljeni Š. navedenim ključem.
Takođe je utvrđeno da se okrivljeni E. A. u kritičnom momentu mašio drvene
stolice, koja predstavlja sredstvo podobno da tijelo teško povrijedi ili
zdravlje teško naruši, koja se nalazila ispred trafike i istom udario
oštećenog A. K. u predjelu zadnjeg dijela glave i nanio mu laku tjelesnu
povredu u predjelu temeno-potiljačnog dijela glave u vidu razderine.
Ove činjenice utvrđene su na osnovu iskaza okrivljenog Š. T., svedoka A.K. i
S. Š., dati pred ODT-om, koje je sud prihvatio kao uvjerljive, objektivne i
međusobno saglasne u bitnom, a dovodeći iste u vezu sa nalazom i mišljenjem
vještaka medicinske struke dr. N. R., koji je sud prihvatio kao jasan,
uvjerljiv, stručan i potkrijepljen navodima iz medicinske dokumentacije, iz
kojeg proizilazi da su navedene povrede mogle biti nanijete udarom drvenom
stolicom na način kako su to predstavili imenovani svedoci i okrivljeni Š.
pred ODT-om, zaista se nesumnjivo utvrđuje da je okrivljeni E.udario oštećenog
A. drvenom stolicom i nanio mu navedene povrede.
Sud je cijenio iskaz okrivljenog Š. dat pred ODT-om u dijelu u kojem navodi,
da nije udario E. ključem za zavijanje šrafova i nije mu nanio povrede i da je
E. i brutvom udario A.u predjelu potiljka, kao i njegov iskaz dat na pretresu
da se E.nije mašio drvene stolice i istom nije udario oštećenog Almina i nije
mu nanio povrede, već je A. pao na trafiku ili betonski stub ili betonsku
podlogu, ali njegov iskaz u ovom dijelu nije prihvatio obzirom da je isti
neuvjerljiv, neobjektivan, protivrečan sam sa sobom i iskazima svedoka A.K., a
djelimično i S.Š., dati pred ODT-om, koji nalaze oslonca i u nalazu i
mišljenju vještaka medicinske struke i iskazom okrivljenog E. dat pred ODT-om,
tako da je očigledno da okrivljeni Š.sa ovakvom odbranom smišljeno i sračunato
nastoji da izbjegne krivičnopravnu odgovornost.
Takođe, sud je cijenio i iskaz okrivljenog E. dat pred ODT-om i na pretresu u
dijelu u kojem ističe da nije udario oštećenog A. drvenom stolicom i nije mu
nanio povrede, već je oštećeni u kritičnom momentu pao i udario glavom u ivicu
trafike i zadobio povredu , kao i njegov iskaz dat na pretresu da ga
okrivljeni Šaban nije udario metalnim ključem i nije mu nanio povrede, ali
njegov iskaz, u ovom dijelu, nije prihvatio, obzirom da je isti neuvjerljiv,
neobjektivan, protivrečan sam sa sobom i ne nalazi oslonca u iskazima svedoka
A. K., S. Š. i okrivljenog Š. dati pred ODT-om i u nalazu i mišljenju vještaka
medicinske struke, tako da je očigledno da okrivljeni E. sa ovakvom odbranom
smišljeno i sračunato nastoji da izbjegne krivično-pravnu odgovornost. Nema
uticaja na drugačiji zaključak to što je vještak medicinske struke istakao da
su navedene povrede A.i E. mogli zadobiti prilikom pada od tvrdu podlogu, jer
je to samo jedna od mogućnosti kako su povrede mogle nastati, a iz iskaza
saslušanih svedoka i okrivljenih, u dijelu u kojem je sud prihvatio njihove
iskaze proizilazi da isti nijesu zadobili povrede prilikom pada, već je E.
zadobio povredu udarcem metalnim ključem a A. udarcem drvenom stolicom, te
dovodeći to u vezu sa nalazom i mišljenjem ovog vještaka u dijelu da su ove
povrede mogle biti nanijete i metalnim ključem i drvenom stolicom, zaista se
nesumnjivo utvrđuje da je okrivljeni Š. udario E.metalnim ključem i nanio mu
navedene povrede i da je okrivljeni E. udario A. drvenom stolicom i nanio mu
navedene povrede.
Sud je cijenio i iskaze svedoka A.K. i S. Š. , dati na pretresu u dijelu u
kojem ističu da okrivljeni Š. nije udario ključem E., te da okrivljeni E. nije
udario drvenom stolicom A., ali iste nije prihvatio, obzirom da su njihovi
iskazi, u ovom dijelu neuvjerljivi, protivrečni njihovim kazivanjem datim pred
ODT-om i očigledno dogovoreni i usmjereni ka tome da pomognu okrivljenim da
izbjegnu krivičnopravnu odgovornost. Iskaz svedoka H. K. sud je ocijenio kao
uvjerljiv, jer je isti predstavio događaj upravo onako kako ga je zapazio, a
to što se nije izjasnio na sve bitne činjenice nedovodi u sumnju njegovu
objektivnost, ako se ima u vidu da nije prisustvovao događaju od početka, već
je kasnije došao na lice mjesta. Iskaz svedoka K. K., sud je ocijenio kao
površan, neodređen, nedorečen i usmjeren ka tome da olakša položaj okrivljenih
u postupku. Sud je cijenio i iskaz svedoka Naze Kardović, pa je našao da isti
nema uticaja na drugačiji zaključak, obzirom da ovom svedoku nijesu poznate
odlučne činjenice vezane za kritični događaj.
Dakle, u postupku je utvrđeno da je okrivljeni Š. T., dana 02.10.2013.godine,
oko 15,30 h, u ul. “30. septembar” u blizini Centra za socijalni rad u
Rožajama, lako tjelesno povrijedio E. A., na način što ga je metalnim ključem
za odvijanje šrafova na točkovima automobila – sredstvom podobnim da tijelo
teško povrijedi ili zdravlje teško naruši, udario u predjelu desne podlaktice,
nanoseći mu tom prilikom laku tjelesnu povredu u vidu nagnječenja desne
podlaktice, te da je okrivljeni E.A. istog dana, u isto vrijeme i na istom
mjestu lako tjelesno povrijedio A.K., na način što ga je drvenom stolicom-
sredstvom podobnim da tijelo teško povrijedi ili zdravlje teško naruši udario
u predjelu zadnjeg dijela glave – potiljka, nanoseći mu tom prilikom laku
tjelesnu povredu u vidu razderine u predjelu granice tjemenog i potiljačnog
predjela,
Cijeneći psihički odnos okrivljenih prema učinjenim krivičnim djelima, sud je
našao da su isti bili svjesni svog djela tj. svjesni da preduzimaju opisane
radnje u cilju nastupanja zabranjene posledice i to su htjeli, pa su postupali
sa umišljajem.
Pravnom ocjenom utvrđenog činjeničnog stanja, sud je našao da su u radnjama
okrivljenih sadržani svi bitni elementi krivičnog djela laka tjelesna povreda
iz čl. 152. st. 2. u vezi st. 1.KZ CG.
Za izvršena krivična djela, sud je okrivljene oglasio krivim i okrivljenog
Š.T. osudio na kaznu zatvora u trajanju od 60 dana, okrivljenom E. A. izrekao
uslovnu osudu, utvrđujući mu pri tom kaznu zatvora u trajanju od 30 dana i
istovremeno odredio da se kazna neće izvršiti ukoliko isti u roku od jedne
godine ne izvrši novo krivično djelo.
Prilikom odlučivanja o izboru vrste krivične sankcije, sud je imao u vidu sve
okolnosti koje utiču da kazna bude veća ili manja iz čl. 32. KZ CG, pa je
okrivljenim od olakšavajućih okolnosti cijenio njihovo siromašno imovno stanje
i životnu dob, a okrivljenom E. i raniju neosuđivanost, te činjenicu da se
oštećeni A. nije pridružio krivičnom gonjenju ODT-a, dok je okrivljenom Šabanu
kao otežavajuću okolnost cijenio njegovu raniju osuđivanost zbog istovrsnog
krivičnog djela, dok na strani okrivljenog E. nije bilo otežavajućih okolnosti
.
Cijeneći navedene okolnosti, kao i okolnosti pod kojima su djela izvršena i
jačinu ugrožavanja zaštićenog dobra, sud je našao da je imalo mjesta izricanju
ovakvih vrsta krivičnih sankcija, ubijeđen da su izrečena kazna zatvora u
naznačenom trajanju okrivljenom Š. i izrečena uslovna osuda okrivljenom E.,
srazmjerne težini učinjenih krivičnih djela i stepenu krivice okrivljenih i
dovoljne za ostvarenje svrhe kažnjavanja iz čl. 32. KZ CG i svrhe uslovne
osude iz čl. 52. istog zakonika u okviru opšte svrhe krivičnih sankcija iz čl.
4. navedenog zakonika.
Na osnovu čl. 229. u vezi čl. 226. st. 2. tač. 1. ZKP, sud je obavezao
okrivljenje da plate, u korist budžeta Crne Gore, na ime troškova krivičnog
postupka iznos od po 30,25 eura koji troškovi se odnose na ime troškova za
vještačenje.
Na osnovu čl. 229. u vezi čl. 226. st. 2. tač. 9. i st. 3. ZKP, sud je
obavezao okrivljene da plate, u korist budžeta Crne Gore, na ime paušala iznos
od po 30,00 eura, a ovo imajući u vidu trajanje i složenost krivičnog
postupka, kao i imovno stanje okrivljenih.
Imovinsko-pravni zahtjev nije postavljen.
Sa izloženog odlučeno je kao u dispozitivu ove presude.
OSNOVNI SUD U ROŽAJAMA, dana 04.12.2013.g.
Zapisničar,S U D I J A,
Aida Luboder s.r.Milosav Zekić s.r.
PRAVNA POUKA: Protiv ove presude može se izjaviti žalba u roku od 8 dana od
dana prijema iste i to Višem sudu u Bijelom Polju, a preko ovog suda.