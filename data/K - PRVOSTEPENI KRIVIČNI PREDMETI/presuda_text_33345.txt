OSNOVNI SUD U PLAVU
K.br. 32/2013
U IME CRNE GORE
OSNOVNI SUD U PLAVU, po sudiji Elici Pantović, sa zapisničarem Nerminom
Nikočević, u krivičnom predmetu protiv optuženog Z. P. iz A., Srbija, zbog
krivičnog djela falsifikovanje novca iz člana 258. stav 2. Krivičnog zakonika
Crne Gore, po optužnici Osnovnog Državnog Tužilaštva u Plavu Kt. br. 83/2013
od 05.08.2013.godine, po održanom usmenom, glavnom, javnom pretresu, u
prisustvu: optuženog, branioca optuženog G. P., advokata iz B., zamjenika ODT
u Plavu Drite Rugovac, donio je i javno objavio dana 15.08.2013.godine
P R E S U D U
Optuženi Z. P., od oca S. i majke G. rođene B., rođen ...godine, u B., opština
S. V., sa prebivalištem u A. ul. ... , JMBG ..., državljanin Republike Srbije,
oženjen, otac jednog maloljetnog djeteta, pismen, diplomirani ekonomista,
zaposlen, obavlja poslove trenera ženskog rukometnog kluba A., srednjeg
imovnog stanja, neosuđivan,
Na osnovu člana 373. stav 1. tačka 2. ZKP
OSLOBAĐA SE OD OPTUŽBE
da je:
dana 24.jula 2013.godine, oko 11,00 časova u marketu DOO „D. M.“ u M., opština
P., stavio u opticaj jednu lažnu banknotu – novčanicu u apoenu od 200,00 €,
serijskog broja ..., na način što ju je rasitnio za četiri novčanice u
apoenima od po 50,00 € kod kasirke D. Đ., iako je znao da je novčanica
falsifikovana – lažna,
-čime bi izvršio krivično djelo falsifikovanje novca iz člana 258. stav 2. Krivičnog zakonika Crne Gore.
Troškovi krivičnog postupka u iznosu od 360,00€ padaju na teret budžetskih
sredstava.
Prema okrivlenom se shodno čl. 75. i čl. 258.st.5. KZ i z r i č e
MJERA BEZBJEDNOSTI
Oduzimanje predmeta, te se od okrivljenog Z. P. oduzima falsifikovana
novčanica u apoenu od 200,00 e, serijskog broja ..., kao predmet koji je
uptrijebljen za izvršenje krivičnog djela.
O b r a z l o ž e nj e
Osnovno državno tužilaštvo u Plavu, optužnicom KT.br. 83/2013 od
05.08.2013.godine, optužilo je Z. P., iz P., za krivično djelo falsifikovanje
novca iz člana 258. stav 2. KZ CG.
Pri podnesenoj optužnici je sve do kraja krivičnog postupka u svemu ostala i
zamjenik ODT u Plavu , Drita Rugovac, pa je u završnoj riječi predložila sudu
da optuženog Z. P. oglasi krivim za navedeno krivično djelo i osudi ga na
kaznu zatvora u trajanju od 1.(jedne) godine.
Izjašnjavajući se o optužbi ODT u Plavu, optuženi Z. P. u svojim odbranama iz
prethodnog postupka i sa glavnog pretresa priznaje da je dana 24.07.2013.
godine, kasirki u Marketu DOO “D. M.” u M., opština P., predao falsifikovanu
novčanicu od 200 eura, kako bi mu je ona rasitnila u novčanice od po 50 eura,
ali se brani da pri tom nije znao da je lažna. Naime, izjašnjavajući se o
samoj upotrebi sporne novčanice u pomenutom Marketu kao i o načinu njenog
pribavljanja navodi da je u vrijeme predmetnog slučaja, sa suprugom i djetetom
boravio u mjestu D. V. kod B., nakon čega je pošao do svog strica i dvije
tetke u T., nakon posjete njima pošao za P., gdje je posjetio jos dvije tetke.
Od utorka (25.07.2013g.) do 25.jula 2013. godine, boravio je kod svoje tetke
C. R. u B., opština P. Dana 24.07.2013.godine oko 11,00časova sa suprugom,
djetetom i A. R. krenuo na planinu Čakor, te kada je došao u M., zaustavio je
svoje vozilo marke „R. K.“ reg. oznaka AR ... ispred nekog marketa i pošao u
isti, gdje je kupio neke sitnice i to platio novčanicom u apoenu od 50,00€.
Kada mu je prodavačica vratila kusur upitao je da li može da mu rasitni jednu
novčanicu od 200,00€, ista mu odgovorila da može i da će mu za istu dati
četiri novčanice u apoenima od po 50,00€. Nakon toga pošao je do svog vozila i
iz njega uzeo novčanik, nakon čega se vratio u market i kasirki dao novčanicu
u apoenu od 200,00€. Kada je kasirka pregledala novčanicu, istu je stavila u
neku svesku, njemu dala četiri novčanice u apoenima od po 50,00€. Nakon
izlaska iz marketa, ponovo se vratio u isti market kako bi kupio žvake, pa je
zatim ušao u svoje vozilo i otišao na planinu Čakor. Dalje, naveo je da je
dana 25.07.2013.godine oko 17,00časova dok se vozilom kretao kroz A. u pravcu
Berana, zaustavila ga policija i nakon što je provjerila dokumenta, pozvala ga
da uđe u stanicu policije u A. radi neke provjere, te su zahtijevali od njega
i supruge da predaju sav novac koji imaju kod sebe, pa im je on predao novac u
iznosu od 325,00 eura i to jednu novčanicu u apoenu od 100,00€, četiri
novčanice od po 50,00€ dvije novčanice od po 10,00€ i jednu novčanicu u apoenu
od 5,00€. Njegova supruga je predala novac koji je imala kod sebe i to u
iznosu od 370,00€, i to sedam novčanica u apoenima od po 50,00€ i jednu
novčanicu u apoenu od 20,00€. Njima je novac u iznosu od 670,00€ privremeno
oduzet od strane policije u A. o čemu mu je izdata potvrda o privremenom
oduzimanju, a novac u iznosu od 25,00€ i to dvije novčanice u iznosu od po
10,00€ i jednu od 5,00€, su mu vratili. Negdje oko 18,10časova došla je
policija iz Plava i pozvala ga da se javi u stanicu policije u Plavu. Naveo je
da novčanicu koju je rastinio u marketu u M., nabavio je u A. i to prije nekih
mjesec dana, istu novčanicu kupio kod dilera na ulici za iznos od
23.000,00dinara. Ova novčanica u apoenu od 200,00€ bila je starija novčanica i
u gornjem dijelu sa prednje strane bliže sredini novčanice ista bila je malo
pocijepana tj. svega nekoliko milimetara, a ne sjeća se da li je imala na tom
mjestu selotejp traku. Takođe, kod tog dilera u Srbiji dan prije dolaska u
Crnu Goru za iznos od 11.500,00 dinara kupio jednu novčanicu u apoenu od
100,00€, a tog dilera zna iz viđenja, misli da se zove D. Ovu spornu novčanicu
u apoenu od 200,00€ kupio je iz razloga što je namjeravao da svom stricu u T.
vrati dug. On je stricu ponudio ovu novčanicu i novčanicu od 100,00€, ali je
on odbio da ih primi i kazao mu da će da časti njegovu ćerku. Spornu novčanicu
je davao i njegovoj tetki N. B. u P. da mu je rasitni ali ona nije imala
sintog novca kod sebe. U povratku iz P. svratio je kod svog ujaka koji radi u
banci u B. i namjeravao je da kod njega u banci rasitni novčanicu, ali su se
zapričali i zaboravio da mu je da da je rasitni. Na pitanje zamjenika ODT u
Plavu odgovorio je da on jednom mjesečno kupuje euro za dinare iz razloga što
plaća stanarinu u eurima, a takođe kad idu na svadbe uvijek mladencima daju
poklon u eurima, a euro kupuje i kada dolazi u Crnu Goru ili u zemlje
okruženja i to kada idu na ljetovanje. On i supruga praktukuju, kao i ostali
narod u Srbiji da svoje mjesečne zarade zamijene za euro, tako da ima iskustva
sa kupovinom i prodajom eura. Dalje, naveo je da njegova supruga B. P. nije
znala da on već mjesec dana posjeduje spornu novčanicu u apoenu od 200,00€, pa
tako nije ni znala da se vraćao u market da istu novčanicu rasitni, a kada ga
ona pitala zbog ćega se vratio u market ništa joj nije odgovorio. I pored toga
što je njegova supruga imala 370,00 eura u apoenima od po 50,00 eura , on je
spornu u novčaniccu razmijenio u marketu, jer istu nije htio da rasitni kod
supruge, jer ona za nju nije znala. Dalje, naveo je da nezna zbog čega je
spornu novčanicu od 200,00€ kupio kod uličnog dilera, a ne u mjenjačnici i ako
je ranije praktikovao da u mjenjačnici kupuje euro, a takođe je i svoj novac u
dolarima ranije uvijek mijenjao u mjenjačnici. Naveo je da mu je žao što se
ovo desilo, jer je uništio odmor i sebi i svojoj porodici i svoju suprugu i
dijete doveo u neprijatnu situaciju, a nije znao da je ova novčanica
falsifikovana.
U završnoj riječi je još jednom negirao izvršenje krivičnog djela koje mu je
javnom optužbom stavljeno na teret i istakao da nikada ne bi to uradio u Crnoj
Gori, obzirom da ima veliku rodbinu i da često boravi ovamo – u Crnoj Gori, u
potpunosti je prihvatio završnu riječ svog branioca, G. P., advokata iz B.a,
koji je u završnoj riječi naveo da je olako od srane ODT u PLavu pokrenut
krivični postupak protiv optuženog P. Z. i vrlo lako je podignuta optužnica
protiv njega zbog krivičnog djela falsifikovanje novca iz čl. 258. stav. 2. KZ
CG, jer uopšte se nije ulazilo u suštinu stvari. Naime, naveo je da svakom od
nas koji imamo dodir sa tim novčanicama u spoenu od 100,00, 200,00, 500,00 €
može se dogoditi takva neprijatnost koja se dogovila u konkretnom slučaju
optuženom. Naveo je da je tačno da je optuženi u vrijeme i na mjesto kako je
to navedeno u optužnici, stavio u opticaj, kako se to ispostavilo novčanicu u
apoenu od 200,00 € ali je tačno i to da je optuženi objasnio i na glavnom
pretresu i pred zamjneikom ODT u Plavu, način kada i kako je došao do te
novčanice. Objasnio je da je došao do te novčanice razmjneom dinara u iznosu
od 23000,00 dinara od dilera u A., čak je naveo i ime dilera. Objasnio je da
mnogi građani u Republici Srbiji, dinare mijenjaju za eure i sa eurima plaćaju
određene usluge a kako je to on činio u konkrretnom slučaju, plaćao je usluge
stanarine. Objasnio je da je tih 200,00€ namijenio da bi vratio dug svom
rođeom stricu, a to u iznosu od 300,00 eura i da je tu novčanicu zajedno još
sa jednom novčanicom od 100,00 € ponudio svom stricu,ali ovaj nije htio da je
uzme, praktično poklonio je njegovoj kćerci, a od njega uzeo je samo novčanicu
od 100,00 €. Dakle, izvjesno je da optuženi da je znao da je u pitanju
falsifikovana novčanica ne bi sa tom novčanicom imao namjeru da vrati
pozajmicu svom stricu i ne bi svoga strica P. R. praktično prevario. Dalje,
tokom postupka je utvrđeno da kada se sa porodicom vraćao sa primorja i
svaratio u P., kod svoje tetke, B. N. i nju pitao da li ima mogućnosti da mu i
usitni tu novčanicu od 200,00 €, ona mu odgovorila da je visok datum i da
nema, da mu nemože istu usitniti. Imajući u vidu činjenicu da dok je studirao
u P.i pet godina, da je živio u stanu svoje tetke N. B., proizilazi da ni nju
ne bi doveo u neprimjeran položaj i prevario i nju ponudio da mu zamjeni
falsifikovanu novčanicu za pranje novca. Inače kao dokaz da nije znao da je u
pitanju falsifikovana novčanica ide ičinjenica da je imao namjeru da zamjeni
tu novčanicu u A. banci ali da samo zbog slučajnih okolnosti zbog posla u
kojem se nalazio njegov ujak nije ta novčanica promijenjena u banci. Naveo je
da se radi o novčanici koja je duže vrijeme bila u opticaju i kako je to
utvrđeno od strane Centralne banke CG- radi se o novčanici – falsifikatu veoma
dobre izrade i optuženi nijednog momenta nije bio svjestan da ima kod sebe
falsifikovanu novčanicu i da tu novčanicu stavlja u opticaj. On je dana
23.07.2013. godine u istoj prodavnici trgovao i znao je da tamo postoji video
nadzor. Dana 24.07.2013. godine, takođe je trgovao i takođe je uljudno zamolio
prodavačicu da mu ako ima usitni tu novčanicu nakon provjere iste. Kazao je da
ne stoje navodi zamjenika ODT da je prilikom pretresa kod optuženog nađen
novac u iznosu od 670,00 €, jer je kod njega nađeno novca u iznosu od 325,00 €
i to jedna novčanica od 100,00 € i četiri od 50,00 € koje je dobio za zamjenu
i jedna novčanica od 10 € i jedna od 5€, dok ostale novčanice u ukupnom iznosu
od 370,00 € nađene su kod supruge optuženog, Što se tiče navoda zamjenika
vezano za iskaz svjedoka Đ. D. u pogledu nervoze naveo je da je u tom dijelu
iskaz svjedokinje subjektivan, to je subjektivna ocjena koja ne može u
nikakvom slučaju se smatrati kao objektivna, no ako je bio nervozan kako to
kaže svjedokinja, zašto je onda prihvatila nakon provjere da razmijeni
novčanicu. Napomenuo je da je svjedokinja detaljno opisala da je provjeravala
na način kako je to ona opisala da li se radi o pravoj novčanici I da je i
nakon toga optuženi došao da potrguje još nešto. No da je optuženi znao da je
falsifikovana novčanica nakon zamjene te novčanice napustio bi zemlju, ne bi
se šetao i toga dana i sjutra dan. Nema elemenata-svijest na strani
okrivljenog da lažnu novčanicu stavlja u opticaj. Konačno je predložio sudu da
u smislu odredbe čl.373.stav 1. ZKP-a, optuženog oslobodi od optužbe i molio
da se donese rješenje o ukidanju pritvora, a tražio da troškovi krivičnog
postupka koje je okrivljeni imao za njegovo angažovanje pada na teret budžeta.
Radi provjere, kako navoda javne optužbe u pogledu krivice optuženog Z. P. za
krivično djelo falsifikovanje novca iz člana 258. stav 2. KZ CG, koje mu je
optužbom stavljeno na teret, tako i odbrane optuženog kojom isti negira
izvršenje navedenog krivičnog djela, sud je u dokaznom postupku izveo sledeće
dokaze: saslušao svjedoke D. Đ., N. G., R. B., R. P., N. B., B. P., pročitao
izvještaj Nacionalnog centra za analizu novčanica – trezora Centralne banke CG
o izvršenoj tehničkoj analizi novca broj ... od 26.07.2013.godine, izvršio
uvid u novčanicu u apoenu od 200,00€ serijskog broja ..., pročitao potvrdu o
privremeno oduzetim predmetima broj Sl. od 25.07.2013.godine izdatu od Uprave
policije – Ispostave Andrijevica na ime Z. P., izvršio uvid u jednu novčanicu
od 100,00€ jedanaest novčanica u iznosima od po 50,00€ i jednu novčanicu u
apoenu od 20,00€, pročitao potvrdu izdatu od CKB banke – filijale B. P. broj
... o oduzimanju falsifikovane novčanice od S. J., dok na saglasan predlog
stranaka, odustao od neposrednog saslušanja svjedoka S. J., već pročitao
njegov iskaz dat kod ODT u Plavu na zapisnik od 05.08.2013.godine, cijeneći da
njegovo neposredno saslušanje ne bi dovelo do drugačije odluke suda,, pa je
svesranom ocjenom izvedenih dokaza i njihovim upoređivanjem sa navodima
optužbe i odbranom optuženog našao da nije dokazano da je optuženi izvršio
krivično djelo koje mu je javom optužbom stavljeno na teret i to iz sledećih
razloga:
U toku krivičnog postupka nesporno je utvrđeno, kako na osnovu odbrane
optuženog tako i na osnovu izvedenih dokaza, da je optuženi dana
24.07.2013.godine, oko 11, 00 časova u Marketu „D. M.“ u M., opština P.,
vlasništvo J. S., iz B. P., upotrebio tj. stavio u opticaj spornu novčanicu od
200,00 €, serijskog broja ..., na način što ju je rasitnio za četiri novčanice
u apoenima od po 50,00€ kod kasirke D. Đ., u ovom marketu S. J., dok je na
osnovu Izvještaja Nacionalnog centra za analizu novčanica - trezora Centralne
banke CG o izvršenoj tehničkoj analizi novca broj ... od 26.07.2013.godine,
takođe nesporno utvrđeno, da je novčanica koju je optuženi upotrijebio tom
prilikom falsifikovana tj. lažna i da se radi o falsifikatu veoma dobre
izrade.
Međutim, obzirom da je optuženi Z. P. negirao izvršenje krivičnog djela koje
mu je javnom optužbom stavljeno na teret, odnosno negirao da je prilikom
upotrebe sporne novčanice znao da je ista falsifikovana, to je samim tim u
toku krivičnog postupka bila sporna ova činjenica pa ju je kao takvu trebalo
nesumljivo utvrditi tj. dokazati.
Naime, da bi na strani optuženog u konkretnom slučaju postojala odgovornost za
krivično djelo koje mu je javnom optužbom stavljeno na teret, za sud je bilo
bitno utvrditi tj. dokazati, kao odlučne činjenice, ne samo da je spornu
novčanicu od 200,00€ upotrijebio na način koji mu se javnom optužbom stavlja
na teret već i da je prilikom njene upotrebe tj. stavljanja u opticaj znao da
je ista falsifikovana. Ovo iz razloga jer je članom 258. stav 2. KZ CG
određeno da krivično djelo falsifikovanje novca čini onaj ko lažan novac stavi
u opticaj kao pravi, što znači da je za postojanje ovog krivičnog djela
potrebno ostvarenje ne samo objektivnog elementa, koji se sastoji u upotrebi
tj. stavljanju u opticaj sporne novčanice, već i subjektivnog elementa koji se
ogleda u svijesti tj. znanju učinioca da je novčanica koju stavlja u opticaj
lažna, pa nedostatak odnosno nedokazanost bilo kojeg od ovih elemenata povlači
nedokazanost samog djela.
Optužba je inače u tom pogledu jasna i njeno stanovište je da su u konkretnom
slučaju u radnjama optuženog Z.P. sadržani i dokazani svi elementi bića
krivičnog djela falsifikovanje novca iz člana 258. stav 2. KZ CG, kako
objektivni tako i subjektivni, dok optuženi u svojoj odbrani tvrdi suprotno
braneći se da je tačno da je u vrijeme, na mjestu i na način kako mu se javnom
optužbom stavlja na teret upotrijebio falsifikovanu novčanicu ali da nije
tačno da je prilikom njene upotrebe znao da je ista falsifikovana.
Da bi provjerio kako osnovanost navoda javne optužbe tako i osnovanost odbrane
optuženog sud je, kao što je već navedeno, saslušao optuženog Z. P. i izveo
sve ostale potrebne dokaze, pa je njihovom uporednom analizom i ocjenom našao
da nijedan od izvedenih dokaza nije mogao potvrditi navode javne optužbe u
pogledu postojanja predmetnog krivičnog djela, a samim tim i u pogledu krivice
i krivično – pravne odgovornosti optuženog za ovo krivično djelo.
Tako navode javne optužbe u pogledu krivice optuženog Z. P., za krivično djelo
koje mu je javnom optužbom stavljeno na teret, nije mogla potvrditi ni svjedok
D. Đ., kojoj je optuženi kao kasirki u Marketu DOO. “D. M.” u M., opština P.,
radi rasitnjenja iste, lično na ruke predao spornu novčanicu, istakavši da ne
samo da nije posumnjala da novčanica koju joj je dao optuženi Z. P. lažna, već
je naprotiv pomislila da je ista prava. Naime, izjašnjavajući se o predmetnom
slučaju prijema sporne novčanice od optuženog Z. P., radi rastinjenja iste u
marketu u M., kao i o okolnostima koje su prethodile i slijedile ovom slučaju,
svjedok D. Đ. je istakla da je u DOO „D. M.“ u M., vlasništvo S. J. zapošljena
od prije 8.mjeseci u marketu kao kasirka. Dana 24.07.2013godine poslije 11,00
časova u market je ušao njoj nepoznat muškarac, visok oko 1,80cm, kraće
ošišan, izrazito crne kose, na sebi je imao crnu majicu i crveni šorts i
naočare za sunce oko vrata. Ovog muškarca je zapazila jer u tom vremenu u
marketu nije bilo drugih kupaca, a kolega G. N. bio je tada ispred marketa.
Ovo lice je u marketu obilazilo rafove i u korpu stavilo smoki, pepsi i još
neke sitnice, nakon čega je došao do kase za kojom je ona bila i novčanicom od
50,00€ koju je izvadio iz džepa šortsa platio kupljenu robu, nakon čega mu je
ona vratila kusur i spakovala kupljene stavri u kesu. Kada je ovaj momak
krenuo prema izlazu iz prodavnice okrenuo se i pitao je da li ima da mu usitni
200,00€, pa je ona provjerila u kasi i rekla mu da ima, nakon čega je on
izašao iz prodavnice sa kesom i nakon nekoliko sekundi vratio se u market, u
ruci je nosio torbicu crne boje iz koje je izvadio novčanik. Vidjela je kada
je optuženi iz novčanika izvadio novčanicu u apoenu od 200,00€ koja je bila
presavijena na četiri dijela, koju je on ispravio i dao njoj. Kada je ona
uzela u ruke ovu novčanicu, pokušala je da istu provjeri i to i dodirom i
vizeulno jer u marketu ne posjeduju aparat za provjeru falsifikovanih
novčanica. Spornu novčanicu provjeravala je na način kako im je to gazda
objasnio i to pogledala je sa obje strane i okrenula prema svjetlosti i
primijetila da na istoj stoji oznaka 200,00€, a imala je hologramsku
naljepnicu, dok dodirom provjeravala je da li ima ispupčenja na reljefnom
dijelu, što je bilo jedva primjetno, pa pošto se radilo o starijoj pohabanoj
novčanici, gdje je u gornje dijelu sa prednje strane novčanice po lijevoj
strani bliže polovini novčanice na jednom mjestu bio nalijepljen dio selotejp
trake oko 0,5cm, pa je zbog toga pomislila da je ova novčanica ispravna i
odložila je u kasi sa ostalim novcem. Navela je da dok je ona provjeravala
novčanicu ovaj momak njoj je delovao nervozno, pa mu je dva puta iz ruke ispao
novčanik, jedanput i torbica. Kada joj je dao spornu novčanicu, pošto je
stajao ispred nje vidjela je da u novčaniku ima još jednu novčanicu od 50,00€,
tj. ne zna da li se radilo o jednoj ili više novčanica. Nakon što je odložila
novčanicu u kasu, dala mu je četiri novčanice u apoenima od po 50,00€, a on je
izlazeći iz marketa brojao novčanice, nakon ovoga više se nije vraćao u
market, niti ga je ona više vidjela, ne zna ni u kojem pravcu je otišao.
Dodala je da za period od osam mjeseci koliko je zaposlena u marketu kao
kasirka imala je priliku da vidi novčanice u apoenu od 200,00 i 500,00 € ali
izuzetno rijetko, možda svega pet puta, iste primala od lica koja žive na M.,
koje lično poznaje, tako da nema puno iskustva sa provjerom ovakvih novčanica.
Provjeru novčanice je izvršila na način kako im je gazda objasnio a
primijetila je tanji papir ali je smatrala da je ista ispravna s obzirom da se
radilo o starijoj noovčanici i da je najbitnije da provjeri traku tj
sigurnosnu nit jer je to najbitniji elemenat zaštite novčanice, kako je njoj
objašnjeno. Nakon završetka smjene ona je ovu novčanicu zajedno sa pazarom od
tog dana i izvještajem registar kase za taj dan kao i pazar od njene smjene za
dan 23.07.2013. godine tj. za prethodni dan sa izvještajem registar kae
stavila u koverat koji je zapakovala –zalijepila zajedno sa fiskalnim
izvještajima. Navela je da na ovaj način postupa i njena koleginica iz druge
smjene, a pazare kao i svaki put u zatvorenom kovertu predaju gazdi J. S. u
marketu prilikom njegovog dolaska. Ona je koverat sa pazarima za dva dana
predala gazdi S. koji je uzeo koverat i otišao za B. P. On ovaj koverat nije
otvorio niti je novac od pazara prebrojao preda njom već je isti uzeo i izašao
iz objekta. Saznala je da je novčanica koju je primila dana 24.07.2013. godine
falsifikovana, kada je gazda zvao telefonom i obavijestio je da je novčanica
od njenog pazara u apoenu od 200,00 € falsifikovana, da mu je oduzeta u banci
prilikom uplate njenih pazara, te pitao je ko joj je istu novčanicu dao.
Kazala mu je da se radi o nepoznatom licu koje je vjerovatno sa strane, jer je
M. malo mjesto i poznaje svo stanovništvo u M., te I da bi ovo lice sa
sigurnošću prepoznala da ga vidi. Nakon tog razgovora njoj nije poznato šta se
dalje dešavalo u vzeii sa predmetnom novčanovom. Dalje, navela je da je ona
ovu novčanicu primila kao pravu i kao ispravnu i pored toga što je posumnjala
u njenu ispravnost jer je zapazila da je malo tanja prilikom dodira od ostalih
novčanica i da nije mogla dodirom da osjeti njen reljefni dio kako treba već
izuzetno slabo, ali pošto se radilo o starijoj i pohabanoj novčanici mislila
je da je ta novčanica prava i ispravna, te je s tih razloga i primila,
smatrajući da je ista ranije korištena u prometu dugo vremena čim je pohabana
i stara. Njoj je prvi put da za vrijeme koje radi kao kasirka primi
falsifikovanu novčanicu, a ranije dok je radila kod drugog poslodavca, M. P.,
posjedovali su aparat za provjeru novčanica u prodajnom objektu kod njega. Na
glavnom pretresu dodala je da na objektu-marketu postoji vidna oznaka da je
isti snabdeven video nadzorom, da na ulaznim vratima objekta se nalazi oznaka
i obavještenje da je objekat pod video nadzorm, a kritičnog dana kada je
optuženi ušao u objekat vrata objekta su bila otvorena. Dalje, navela je da u
unutrašnjost objekta na vidno mjesto su postavljene kamere i iste ulaskom u
objekat može svako da primijeti.
Navode javne optužbe u pogledu krivice optuženog Z. P., za krivično djelo koje
mu je javnom optužbom stavljeno na teret, nije mogao potvrditi ni svjedok N.
G., istakavši da je u DOO ”D. M.” u M., vlasništvo J. S. iz B. P. zaposlen od
prije osam mjeseci kao pomoćni radnik tj. magacioner. Dana 24.07.2013.godine
dok je primao robu ispred marketa u jednom momentu primijetio je vozilo bijele
boje koje je bilo parkirano pored njegovog auta, ali on nije obraćao pažnju da
li se ko nalazi u vozilu i čije je to vozilo, jer je imao dosta posla. Dana
25.07.2013. godine kada je došao na posao tj. u smjenu, primijetio je da
koleginica Đ. D. inače kasirka u marketu provjerava snimke nadzorne kamere,
jer joj je gazda Jeremić u telefonskom razgovoru saopštio da je u njenom
pazaru od prethodnog dana pronađena falsifikovana novčanica od 200,00 €. Naveo
je da njegova koleginica D., nakon završene smjene u koverat pakuje obično za
dva dana pazare, a iste pazare preuzima gazda kada dolazi iz B. P. i obično
svaki drugi dan dođe za prikupljeni pazar. On nije primijetio lice koje je tog
dana rasitnilo falsifikovanu novčanicu od 200,00 € jer se nalazio ispred
marketa i primao robu, tako da nije obraćao pažnju ko je sve ulazio u market.
Pošto ponekad i on radi za kasom, njemu nije poznato da novčanice u apoenima
od 200,00 € imaju u pazaru, možda svega nekoliko puta u toku godine, a iste
primaju od mještana M. koje lično poznaju. Oni u marketu nemaju aparat za
provjeru novčanica, već je gazda objasnio kako da novčanice u većim apoenima
provjeravaju i sjeća se da im je rekao da obrate pažnju na hologramsku
naljepnicu i na nit unutar novčanice. Na glavnom pretresu dodao je da
predmetni objekat ima video nadzor i da to svaki kupac može da primijeti, a i
na ulaznim vratima je istaknuto upozorenje da je ovjekat pod video nadzorom.
Navode javne optužbe u pogledu krivice optuženog Z. P., za krivično djelo koje
mu je javnom optužbom stavljeno na teret, nije mogao potvrditi ni svedok B.
R., istakavši da dana 23.07.2013 godine, nešto iza podneva, kod njega u
kancelariji Atlas banke B. u kojoj radi, došao je njegov sestrić Z., kako bi
se pozdravio sa njim, jer je kuća bila zaključana i nikoga nije bio kući.
Nudio mu je kljuć od njegove kuće da ga sačekaju dok on završi s poslom. Sjeća
se da mu je u toku razgovora rekao da treba da mu rasitni 200,00 € ali pošto
je on pisao nešto, rekao mu je da tada nemože da prekine, a kazao mu da ga
sačekaju u kafić sa suprugom i kćerkicom. Zaboravio je da mu usitni ovu
novčanicu jer je bio u gužvi. Z. je sa svojom porodicom pošao za P. nakon što
su u kafiću popili piće. Naveo je da sigurno zna da Z. ne bi tražio od njega
kao ujaka da mu rasitni novčanicu koje je falsifikobama. Smatra da je on
najveći krivac što nije prekinuo sa radom i rasitnio mu novčanicu od 200,00 €
koju novčanicu on nije vidio niti ju je optuženi vadio iz džepa.
Navode javne optužbe u pogledu krivice optuženog Z. P., za krivično djelo koje
mu je javnom optužbom stavljeno na teret, nije mogao potvrditi ni svedok B. N.
istakavši da je njen sestrić Z. P. sa svojom suprugom i ćerkicom došao kod nje
kući u P., misli da je bila nedelja popodne 21.07.2013. godine , svratio je u
povratku s mora gdje je sa porodicom boravio za vrijeme godišnjeg odmora.
Prilikom razgovora sa njom sledećeg dana pitao je da li ima da mu razmijeni
novčanicu od 200,00 e, te mu je ona kazala da nema jer je kraj mjeseca i nije
imala novca. Sledećeg dana kada su trebali da idu za Plav, ona se pozdravila
sa njima i častila je optuženog 50,00 € da bi kupili po jednu majicu od tetke.
Inače Z. je kod nje živio pet godina za svo vrijeme dok je studirao u P., gdje
se između ostalog bavio i sportom, igrao rukomet za studentski centar i RK B.
i nikada s nim nije imala bilo kakvih probema već naprotiv bio je izuzetno
uzoran mladić. Zbog toga, navela je da on nikada njoj ne bi dao falsifikovanu
novčanicu da mu zamijeni.
Navode javne optužbe u pogledu krivice optuženog Z. P., za krivično djelo koje
mu je javnom optužbom stavljeno na teret, nije mogao potvrditi ni svedok P.
R., istakavši da njegov bratanac Z. P. sa suprugom i ćerkom došao je kod njega
u T. da ga vidi, odnosno njegova supruga i ćerka su takođe u T. boravile ali
kod njegove sestre. Z. je prilikom posjete kod njega kući kazao da je došao da
ga posjeti i da mu vrati dug u iznosu od 300,00 €, jer mu je on prošle godine
dok je živio u B. pozajmio novac u tom iznosu. S obzirom da je Z. dobio kćerku
i da živi kao podstanar u A., želio je na neki način da pokloni nešto njegovom
djetetu , pa mu je kazao da za dug ne želi da uzme cjelokupni iznos već samo
100,00 €. Novac u iznosu od 200,00 € kazao mu je da poklanja njegovom djetetu
tako da mu više nije dužan. Inače radilo se o dvije novčanice koje je on
izvadio i to jedna u apoenu od 100,00 € koju je on prihvatio za dug i jedna u
apoenu od 200,00 € koju je on poklonio njegovom djtetu. Smatra da Z. njega kao
strica ne bi prevario i dao novčanicu koja je lažna. Dodao je da novčanicu od
200,00 € koju je Z. izvadio iz džepa zajedno sa novčanicom od 100,00 e on ne
može opisati jer je nije zagledao niti je uzimao u ruke.
Navode javne optužbe u pogledu krivice optuženog Z. P., za krivično djelo koje
mu je javnom optužbom stavljeno na teret, nije mogao potvrditi ni svedok B.
P., supruga opruženog. Naime, izjašnjavajući se o svojim saznjanjima u vezi
upotrebe sporne novčanice od strane optuženog Z. P., njenog supruga u marketu
DOO “D. M.”, svjedok B. P. je istakla da su ona, njen suprug i njihovo dijete
došli na godišnji odmor u Crnu Goru od 13.jula.2013.godine, boravili na
primorju i obilazili rodbinu u T. i P., obišli su i Z. ujaka u B., nakon čega
su pošli za P. kod Z. tetke i to dana 23.07.2013.godine. Navela je da su
sledeći dan tj. 24.jula.2013. godine pošli u M. sa namjerom da idu na planunu
Čakor, pa kada su došli ispred marketa u M., njen suprug optuženi Z. je
zaustavio vozilo i ušao u market kako bi kupio neke grickalice, pa nakon što
je ostavio grickalice u automobilu, uzeo torbicu sa novčanikom i ponovo se
vratio u market, ali nije kazao zbog čega, već kad se vratio sjeo u vozilo i
nastavili su u pravcu planine Čakor, a ona istog nije pitao zbog čega se
vraćao u market. Dana 25.07.2013.godine, poslije 16,00časova iz P. su krenuli
prema B., nakon čega su planirali da nastave put za A., međutim dolaskom u A.
zaustavila ih je policija i kontrolisala, nakon čega su pozvali optuženog da
uđe sa njima u stanicu kako bi nešto provjerili, poslije njega je i ona ušla u
stanicu. Navela je da su u stanici predali sav novac koji su imali, da je njoj
bilo poznato da njen suprug kod sebe ima novčanicu od 200,00€, a takođe je
čula kada je isti pitao svoju tetku u P. gdje da ih rasitni i da ih tada nije
rasitnio, već da je planirao da ih rasitni kod svog ujaka koji radi u banci u
B., ali da to nije uradio, ona misli da je zaboravio, misli da je spornu
novčanicu njen suprug nabavio kod nekog dilera u A. Navela je da ona i njen
suprug kupuju euro od svojih mjesečnih zarada, koji euro im je potreban kad
dolaze u Crnu Goru i kada odlaze na ljetovanje i da predmetu spornu novčanicu
nije vidjela te sa tog razloga ne zna kako je izgledala, da li je stara ili
nova, čime je potvrdila odbranu optuženog i u ovom dijelu.
Navode javne optužbe u pogledu krivice optuženog Z. P., za krivično djelo koje
mu je javnom optužbom stavljeno na teret, nije mogao potvrditi ni svjedok S.
J. u svom iskazu kojeg je dao na zapisnik kod ODT u Plavu dana 05.08.2013.
godine, čiji iskaz je sud na saglasan predlog stranaka pročitao na glavnom
pretresu, istakavši da je dana 24.07.2013. godine u večernjim satima oko 21,
00 časova iz marketa “D. M.” u Murini preuzeo pazare za dva dana, koje mu je
predala radnica Đ. D. u zatvorenom kovertu. Sledećeg dana tj. 25.07.2013.
godine oko 8,30 čaaova pošao je u CKB Banku Filijalu B. P. kako bi uplatio
dnevni pazar. Kada je prebrojao pazare vidio je da se među njima nalazi jedna
novčanica u apoenu od 200,00 €. Ova novčanica je bila zalijepljena selotejpom
malo sa gornje strane i bila je starija novčanica. Prilikom dodira ove
novčanice imao je sumnju u njenu ispravnost ali je smatrao da će se to
utvrditi provjerom na aparatu u banci. Nakon što je službenik u ovoj banci
izbrojao pazar i izvadio ovu novčanicu od ostalih novčanica iz pazara, istu je
stavio u aparat za provjeru novčanica, nakon čega mu je odmah saopštio da se
radi o falsifikovanoj novčanici. Za ovu novčanicu izdao mu je potvrdu da se
radi o falsifikovanoj novčanici te i da mu je oduzima, nakon čega je on
prijavio ovaj događaj Centru bezbjednosti Bijelo Polje. Nakon saznanja da se
radi o falsifikovanoj novčanici odmah je telefonskim putem pozvao dežurnu
službu OB u Plavu i prijaavio da je NN lice u njegovom prodajnom objektu u M.
tokom prethodnog dana stavilo u opticaj jednu falsifikovanu novčanicu u apoenu
od 200,00€ . Prije nego što je ovaj događaj prijavio OB Plav, iz banke je
pozvao radnicu Đ. D. i pitao je da li može da se sjeti koje lice joj je dalo
novčanicu u apoenu od 200,00 € ,a rekao joj je da je ista novčanica
falsifikovana, a ona mu je u tom rzagovoru kazala da se radi o mlađem
muškarcu, koji nije iz M. i da ona nezna kako se zove, ali da bi ga
prepoznala. Naveo je da u Marketu “D. M.” u M. nijesu posjedovali aparat za
provjeru novčanic , isti je naknadno nabavio. Radnicima u marketu prilikom
otvaranja ovog marketa prošle godine objasnio je da svaku novčanicu u apoenima
od 50,00. 100,00, 200,00 i 500,00€ provjeravaju tako što će istu okrenuti
prema svijetlu i provjeriti da li postoje zaštitna traka, hologram, te da ove
novčanice primaju sa velikim oprezom, pogotovo od nepozanatih lica, jer se
radi o tranzitnom mjestu gdje dnevno prolazi dosta naroda.
Ako se svemu izloženom doda i činjenica da se u konkretnom slučaju radi o
falsifikatu veoma dobre izrade, koja činjenica je nepsorno utvrđena na osnovu
Izvještaja Nacionalnog centra za analizu novčanica - trezora Centralne banke
CG o izvršenoj tehničkoj analizi novca broj ... od 26.07.2013.godine, to i ova
činjenica, u sveukupnosti sa ostalim utvrđenim činjenicama navode javne
optužbe u pogledu krivice i krivično-pravne odgovornosti optuženog Zvonka
Paunovića za predmetno krivično djelo čini još neutemeljenijim i
nedokazanijim.
Naime, obzirom da je vještačenje vjerodostojnosti sporne novčanice vršeno od
strane Centralne banke Crne Gore - Nacionalnog centra za analizu novčanica, to
se ovaj Centar u svom Izvještaju izjasnio jasno i decidno da se u konkretnom
slučaju radi o falsifikatu veoma dobre izrade, koja činjenica takođe ide u
prilog odbrani optuženog da nije znao niti je mogao znati da se radi o
falsifikovanoj novčanici.
Naime, jasno je da ovakav zaključak Nacionalnog Centra za analizu novčanica
logično ukazuje da optuženi, kao običan građanin, samo na osnovu vizuelnog
pregleda i dodira sporne novčanice nije ni mogao utvrditi tj. primijetiti da
se radi o lažnoj novčanici. Ovo utoliko prije što je falsifikat predmetne
novčanice, prema mišljenju vještaka koji je vršio njenu ekspertizu, zbog
imitacije nekih elemenata zaštite kao i zbog načina njihovog nanošenja, veoma
dobre izrade, te što optuženi, prema sopstvenom kazivanju, nikada ranije nije
imao dodira sa falsifikovanim novčanicama, tako da je i zbog ove činjenice moć
zapažanja optuženog i razlikovanja falsifikovane od originalne novčanice bila
znatno umanjena. U prilog zaključenja suda da optuženi kao običan tj.
prosječan građanin, veoma teško ili čak nikako nije mogao posumnjati u
vjerodostojnost predmetne novčanice ide i činjenica što u njenu
vjerodostojnost , takođe kao obični građani, ne samo da nije posumnjao ni
svjedok D. Đ., već je ona , kako sama tvrdi u svojoj izjavi, mislila da se
radi o pravoj novčanici. Znači, ni pomenuta svjedonkinja kao ni optuženi Z. P.
i pored toga što je istu kritiče prilike provjeravala, gledala, odnosno i
pored toga što je bila u posjedu sporne novčanice i istu čak i kontorlisala
dodirom i vizuelno, to se samim tim ovakvo njihovo ubjeđenje može smatrati i
prihvatiti kao ubjeđenje svih običnih tj. prosječnih građana u tom pogledu, pa
i samog optuženog Z. P. kao jednog od tih i takvih ljudi, tako da iz tog
razloga i ne može prihvatiti stanovište javne optužbe da je optuženi prilikom
stavljanja u opticaj predmetne novčanice znao da je ista lažna. U prilog
ovakvog zaključenja suda ide i činjenica da je predmetni market bio opremljen
video nadzorom, da je s tim optuženi bio upoznat, tj. znao je da je isti pod
video nadzorom, jer su svjedoci-radnici marketa decidno naveli da svaki kupac
ulaskom u market mogao je da primjeti da je objekat pod video nadzorom, pa je
mala vjerovatnoća da i pored takvog saznanja pristupi tome da u tom marketu
rasitni falsifikovanu novčanicu, znajući pri tom da je ista falsifikovana, jer
je nelogično da to čini, znajući da bi lako mogao biti otkriven. Konačno u
prilog zaključenju suda da okrivljeni nije izvršio krivično djelo koje mu
javnom optužbom stavljeno na teret ide i činjenica da kod okrivljenog osim
sporne novčanice od 200,00€, ni jedna druga novčanica koju su posjedovali kako
on tako i njegova supruga, a koje su im konkretne prilike oduzete, nije
falsifikat.
Kako na osnovu svega izloženog proizilazi da navodi javne optužbe u dijelu da
je optuženi Z. P. prilikom upotrebe tj. stavljanja u opticaj falsifikovane
novčanice od 200,00€ znao da je ista lažna nijesu potkrijepljeni nijednim
izvedenim dokazom, to samim tim na njegovoj strani nije ni dokazano postojanje
umišljaja, kao subjektivnog elementa krivičnog djela falsifikovanje novca iz
člana 258. stav 2. KZ CG, koje mu je javnom optužbom stavljeno na teret. Samim
tim to dalje znači da nedokazanost subjektivnog elementa navedenog krivičnog
djela na strani optuženog Z. P., automatski povlači za sobom i nedokazanost
samog djela, zbog čega sud kod takvog stanja stvari istog u konkretnom slučaju
nije ni mogao oglasiti krivim i krivično – pravno odgovornim.
Prema tome, pošto u konkretnoj krivično pravnoj stvari na strani optuženog
nije bilo moguće sa sigurnošću utvrditi odnosno dokazati sve zakonske elemente
krivičnog djela falsifikovanje novca iz člana 258. stav 2. KZ CG, koje mu je
javnom optužbom stavljeno na teret, to samim tim nije dokazano ni biće
krivičnog djela, zbog čega je sud optuženog Z. P. za ovo krivično djelo i
oslobodio od optužbe na osnovu člana 373. stav 1. tačka 2. ZKP-a.
Na osnovu čl. 230.st.1.ZKP,odlučeno je da troškovi krivičnog postupka u uupnom
iznosu od 360,00€ padaju na taret budžetskih sredstava, od čega iznos od
200,00 € predstaljaju izdatke učinjene na ime postavljanja branioca
okrivljenom po službenoj dužnosti u licu advokata D. B., dok troškovi u iznosu
od 160,00€ za prisustvo na jedan održan glavni pretres, shodno tarifnom broju
1. AT- i Crne Gore.
Odluka o izricanju mjere bezbjednosti prdmeta - falsifikovane novčanice u
apoebnu od 200,00 e, serijskog broja ..., je zasnovana na odredbama čl. 75. I
čl. 258. st.5. ZK CG ,kao predmeta koji je upotrijebljen za izvršenje
krivičnog djela.
Na osnovu iznijetih razloga odlučeno je kao u izreci presude.
OSNOVNI SUD U PLAVU
Dana, 15.08.2013.godine
Zapisničar,S U D I J A,
Nermina Nikočević,Elica Pantović,s.r.
PRAVNA POUKA:
Protiv ove presude nezadovoljna stranka
ima pravo žalbe u roku od 15. dana od dana
njenog prijema, Višem sudu Bijelo Polje,
a preko ovog suda.
DNA:
1x ODT-Plav
1x optuženom Z. P., ul. ... iz A., Republika Srbija,
1 x braniocu optuženog G. P., advokatu iz B.