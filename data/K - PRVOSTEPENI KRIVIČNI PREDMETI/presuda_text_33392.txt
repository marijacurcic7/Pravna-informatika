OSNOVNI SUD U PLAVU
K. br. 71/2013
U IME CRNE GORE
Osnovni sud u Plavu , sudija Hilmija Sujković, sa zapisničarem Senadom
Radončić, u krivičnom predmetu okrivljenog K. T. P. Jr. , iz S. K. – SAD, zbog
krivičnog djela teška tjelesna povreda iz čl. 151. st. 1. Krivičnog zakonika,
po optužnom predlogu ODT u Plavu, Kt. 141/2013 od 20.11.2013, po održanom
usmenom, javnom, glavnom pretresu u prisustvu  okrivljenog i zamjenika ODT u
Plavu, Rugovac Drite, donio je i javno objavio dana 21.11.2013 god.
P R E S U D U
Okrivljeni K. T. P. JR, od oca N. i majke D., rodj. D., rodjen ... godine, u
S. K., SAD , gdje ima i prebivalište, sa privremenim boravištem u P.,
državljanin SAD , maternji jezik mu engleski, završio srednju školu, srednjeg
imovnog stanja, košarkaš KK "S." iz P., neoženjen‚
K r i v j e
Što je :
Dana 10. novembra 2013 godine, oko 16,30 časova, u sportskoj sali Srednje
mješovite škole "B. B." u P., teško tjelesno povrijedio oštećenog R. A., na
način što ga je stisnutom šakom - pesnicom udario jedanput u predjelu donje
vilice sa desne strane, nanijevši mu tako običnu tešku tjelesnu povredu u vidu
dva preloma donje vilice sa desne strane - jednog preloma sa dislokacijom i
jednog linearnog preloma bez dislokacije ,
-čime je izvršio krivično djelo teška tjelesna povreda iz čl. 151. st. 1. Krivičnog zakonika. 
Pa mu sud za izvršeno krivično djelo na osnovu navedenog zakonskog propisa te
primenom čl: 4,32,36,42,52,53 i 54 KZ i čl. 374 ZKP, i z r i č e
USLOVNU OSUDU
Kojom mu utvrdjuje kaznu zatvora u trajanju od 1 (jedne) godine i istovremeno
odredjuje da se ista neće izvršiti ako okrivljeni za vrijeme od 2 (dvije)
godine dana po pravosnažnosti presude ne učini novo krivično djelo.
Okrivljeni se obavezuje da naknadi troškve krivičnog postupka u iznosu od
278,50 eura , kao i da na ime paušala plati iznos od 50,00 (pedeset) eura , u
roku od 15 dana po pravosnažnosti presude, pod prijetnjom prinudnog izvršenja.
Imovinsko pravnog zahtjeva nije bilo.
O b r a z l o ž e n j e
Obrazloženje je izostalo na osnovu čl. 458 st. 7 ZKP , jer su se stranke po
objavljivanju presude odrekle prava na žalbu i nijesu tražile njen pismeni
optravak.
Inače, prilikom izbora vrste i visine krivične sankcije koju treba primijeniti
prema okrivljenom K. T. P. Jr, za izvršeno krivično djelo, sud je pored
težine, načina izvršenja i društvene opasnosti krivičnog djela uzeo u obzir i
stepen krivične odgovornosti okrivljenog kao i sve ostale okolnosti koje su
relevantne u tom pogledu.
Tako je od olakšavajućih okolnosti sud okrivljenom cijenio u uzeo u obzir: da
je mlad čovjek, da je u potpunosti priznao sve odlučne činjenice za
utvrdjivanje njegove krivične odgovornosti, da je izrazio kajanje i žaljenje
zbog izvršenog krivičnog djela i povredjivanja oštećenog R. A., da se zbog
takvog svog postupka izvinio i oštećenom i njegovim roditeljima , da je u
potpunosti obeštetio oštećenog i da se oštećeni R. A. preko svog punomoćnika,
oca R. Š., nije pridružio njegovom krivičnom gonjenju, pa je u nedostatku
otežavajućih okolnosti našao da u konkretnom slučaju ima uslova da se prema
njemu ne primijeni kazna već da je dovoljno i samo upozorenje uz prijetnju
kaznom. Zbog toga je sud okrivljenom K. T. P. Jr, na osnovu čl. 53 i 54 KZ
utvrdio kaznu zatvora u trajanju od 1 (jedne) godine i istovremeno odredio da
se ista neće izvršiti ako okrivljeni za vrijeme od  2 (dvije)  godine dana po
pravosnažnosti presude ne učini novo krivično djelo.
Sud je uvjerenja da je izrečena krivična sankcija srazmjerna težini izvršenog
krivičnog djela i stepenu krivično-pravne odgovornosti okrivljenog te da će se
u konkretnom slučaju i ovom vrstom i visinom krivične sankcije,u okviru opšte
svrhe izricanja krivičnih sankcija predvidjene čl. 4 st. 2 KZ ,postići svrha
kažnjavanja propisana čl. 52 istog Zakona. Osnovano se može očekivati da će
izrečena sankcija pozitivno djelovati na prevaspitanje okrivljenog i da će
ista uticati na njega da ubuduće ne vrši krivična djela.
Odluka o troškovima krivičnog postupka je zasnovana na odredbi čl. 229
st.1.ZKP.Visina troškova u iznosu od 278,50 eura , predstavlja izdatke iz
budžetskih sredstava, od čega iznos od 100,00 eura predstavlja nagradu tumaču
za engleski jezik T. S., iznos od 66,00 eura nagradu vještaku medicinske
struke dr K. H. i iznos od 62,50 eura nagradu braniocu okrivljenog , advokatu
Dj. V., za odbranu po službenoj dužnosti, dok iznos od 50,00 eura predstavlja
paušal koji je odmjeren sobzirom na složenost i trajanje krivičnog postupka te
obzirom na imovno stanje okrivljenog shodno čl. 226 st.3. ZKP.
Imovinsko pravnog zahtjeva za naknadu štete nije bilo.
Na osnovu iznijetih razloga odlučeno je kao u izreci presude.
OSNOVNI SUD U PLAVU
Dana, 21.11.2013.godine.
Zapisničar  S U D I J A
Senada Radončić Hilmija Sujković
NAPOMENA:
Stranke su se odrekle prava žalbe na
presudu, pa je ista pravosnažna danom
donošenja.