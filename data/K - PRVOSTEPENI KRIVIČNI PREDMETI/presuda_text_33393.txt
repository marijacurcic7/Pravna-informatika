OSNOVNI SUD U PLAVU
K. br. 68/2013
U IME CRNE GORE
Osnovni sud u Plavu , sudija Hilmija Sujković, sa zapisničarem Senadom
Radončić, u krivičnom predmetu okrivljenog V. A., iz P., zbog krivičnog djela
laka tjelesna povreda iz čl. 152. st. 2. u vezi st. 1. Krivičnog zakonika, po
optužnom predlogu ODT u Plavu, Kt. 134/2013 od 15.12.2013, po održanom
usmenom, javnom, glavnom pretresu u prisustvu: okrivljenog V. A., ODT u Plavu
Feratović Erdana i mal. oštećenog i njegovog zakonskog zastupnika – oca H. H.,
donio je i javno objavio dana 03.12.2013 god.
P R E S U D U
Okrivljeni V. A., JMBG ..., od oca S. i majke N., rodj. L., rodjen ... godine,
u P., gdje i živi državljanin Crne Gore, nezaposlen, neoženjen, pismen,
završio srednju automehaničarsku školu , lošeg imovnog stanja, neosuđivan
K r i v j e
Što je :
Dana 31.10.2013 godine, oko 21,35 časova, u mjestu R., opština P., ispred
Internet kluba "V." vl. B. E., lako tjelesno povrijedio H. N., iz P.,
staklenom flašom od ambalaže Coca cola, zapremine 0,25 l , sredstvom podobnim
da tijelo teško povrijedi ili zdravlje teško naruši, na način što ga je ovom
flašom nakon kraće svadje i tuče udario u predjelu desne strane tjemenog
dijela glave, nanijevši mu pri tom laku tjelesnu povredu u vridu razderotine
veličine 3 cm sa krvnim podlivom.
- čime je izvšio krivično djelo laka tjelesna povreda iz čl. 152. st. 2. u
vezi st. 1. Krivičnog zakonika.
Pa mu sud za izvršeno krivično djelo na osnovu navedenog zakonskog propisa te
primenom čl: 4,32,36,42,52,53 i 54 KZ i čl. 374 ZKP, i z r i č e
USLOVNU OSUDU
Kojom mu utvrdjuje kaznu zatvora u trajanju od 3 (tri) mjeseca i istovremeno
odredjuje da se ista neće izvršiti ako okrivljeni za vrijeme od 1(jedne)
godine dana po pravosnažnosti presude ne učini novo krivično djelo.
Okrivljeni se obavezuje da naknadi troškove krivičnog postupka u ukupnom
iznosu od 96,00 (devedesetšest) eura , u roku od 15 dana po pravosnažnosti
presude, pod prijetnjom prinudnog izvršenja.
Imovinsko pravnog zahtjeva za naknadu štete nije bilo.
O b r a z l o ž e n j e
Obrazloženje je izostalo na osnovu čl. 458 st. 7 ZKP , jer su se stranke po
objavljivanju presude odrekle prava na žalbu i nijesu tražile njen pismeni
optravak.
Inače, prilikom izbora vrste i visine krivične sankcije koju treba primijeniti
prema okrivljenom V. A., za izvršeno krivično djelo, sud je pored težine,
načina izvršenja i društvene opasnosti krivičnog djela uzeo u obzir i stepen
krivične odgovornosti okrivljenog kao i sve ostale okolnosti koje su
relevantne u tom pogledu.
Tako je od olakšavajućih okolnosti sud okrivljenom cijenio u uzeo u obzir: da
je mlad , da do sada nije osudjivan , da je lošeg imovnog stanja, da je u
potpunosti priznao izvršenje krivičnog djela koje mu je stavljeno na teret, da
je izrazio žaljenje i kajanje zbog njegovog izvršenja i da se mal. oštećeni H.
N. i njegov zakonski zastupnik - otac H. H. nijesu pridružili njegovom
krivičnom gonjenju, pa je u nedostatku otežavajućih okolnosti našao da u
konkretnom slučaju ima uslova da se prema njemu ne primijeni kazna već da je
dovoljno i samo upozorenje uz prijetnju kaznom. Zbog toga je sud okrivljenom
V. A., na osnovu čl. 53 i 54 KZ utvrdio kaznu zatvora u trajanju od 3 mjeseca
i istovremeno odredio da se ista neće izvršiti ako okrivljeni za vrijeme od
jedne godine dana po pravosnažnosti presude ne učini novo krivično djelo.
Sud je uvjerenja da je izrečena krivična sankcija srazmjerna težini izvršenog
krivičnog djela i stepenu krivično-pravne odgovornosti okrivljenog te da će se
u konkretnom slučaju i ovom vrstom i visinom krivične sankcije,u okviru opšte
svrhe izricanja krivičnih sankcija predvidjene čl. 4 st. 2 KZ ,postići svrha
kažnjavanja propisana čl. 52 istog Zakona. Osnovano se može očekivati da će
izrečena sankcija pozitivno djelovati na prevaspitanje okrivljenog i da će
ista uticati na njega da ubuduće ne vrši krivična djela.
Odluka o troškovima krivičnog postupka je zasnovana na odredbi čl. 229
st.1.ZKP.Visina troškova u ukupnom iznosu od 96,00 eura , predstavlja izdatke
iz budžetskih sredstava, od čega iznos od 66,00 eura predstavlja nagradu za
izvršeno vještačenje, vještaku medicinske struke dr K. H., dok iznos od 30,00
eura, predstavlja paušal koji je odmjeren s obzirom na složenost i trajanje
krivičnog postupka te obzirom na imovno stanje okrivljenog , shodno čl. 226
st.3. ZKP.
Na osnovu iznijetih razloga odlučeno je kao u izreci presude.
OSNOVNI SUD U PLAVU
Dana, 03.12.2013.godine.
Zapisničar  S U D I J A
Senada Radončić Hilmija Sujković
NAPOMENA:
Stranke su se odrekle prava žalbe na
presudu, pa je ista pravosnažna danom
donošenja.