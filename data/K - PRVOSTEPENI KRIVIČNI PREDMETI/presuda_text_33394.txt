OSNOVNI SUD U PLAVU
K. br. 67/2013
U IME CRNE GORE
Osnovni sud u Plavu, sudija Hilmija Sujković, sa zapisničarem Senadom
Radončić, u krivičnom predmetu okrivljenog K. H., iz sela P., opština P., zbog
krivičnog djela ubijanje i mučenje životinja iz člana 309. Stav 1. KZ u
sticaju sa krivičnim djelom nedozvoljeno držanje oružja i eksplozivnih
materija iz čl. 403. St. 1 Krivičnog zakonika, po optužnom predlogu ODT Kt.br.
133/2013, od 11.11.2013 godine, po održanom usmenom, javnom, glavnom pretresu
u prisustvu: okrivljenog, zamjenika ODT u Plavu Rugovac Drite i oštećene A. –
B. A., donio je i javno objavio dana 03.12.2013 god.
P R E S U D U
Okrivljeni K. H., od oca A. i majke B., rodj. B., rodjen ... godine , u selu
P., opština P., gdje i živi, državljanin Crne Gore, zaposlen , oženjen, otac
šestoro djece, pismen, završio srednju šumarsku školu, lošeg imovnog stanja
neosudjvan,
K r i v j e
Što je :
Dana 02. oktobra 2013 godine, oko 15,00 časova, u selu P., opština P.,
neovlašćeno nosio vatreno oružje - lovačku pušku marke "Baikal", kalibra 12
mm, fabrički broj ... i 7 patrona - metaka i ubio psa rase mješanac- kućnog
ljubimca vlasništvo oštećene A. A. B., na način što je postupajući suprotno
članu 6 i čl. 16 stav 2 tačka 5 . Zakona o zaštiti dobrobiti životinja ("Sl.
list CG" br. 14/08) , lovačkom puškom za čije nošenje nije imao dozvolu, iako
je znao da nema izdat oružni list za držanje i nošenje navedenog lovačkog
oružja na svoje ime i da je u smislu čl. 10a i člana 27 Zakona o oružju
(Sl.list CG" br. 40/2011) zabranjeno nošenje takvog oružja, ustrijelio psa
tako što je iz iste puške ispalio jedan patron - metak u pravcu psa, nanijevši
mu tako ustrelne rane u predjelu lijeve strane grudnog koša i na zadnjim
ekstremitetima, usled kojih rana je uginuo,
- čime je izvršio krivično djelo ubijanje i mučenje životinja iz čl. 309 st.
1. Krivičnog zakonika u sticaju sa krivičnim djelom nedozvoljeno držanje
oružja i eksplozivnih materija iz čl. 403. st. 1. Krivičnog zakonika.
Pa mu sud za izvršena krivična djela na osnovu navedenih zakonskih propisa te
primenom čl: 4,32,36,42, 48, 52,53 i 54 KZ i čl. 374 ZKP, pošto mu je
prethodno utvrdio:
- za krivično djelo ubijanje i mučenje životinja iz čl. 309 st. 1. Krivičnog
zakonika ,kaznu zatvora u trajanju od 2 (dva) mjeseca.
- za krivično djelo nedozvoljeno držanje oružja i eksplozivnih materija iz
čl. 403. st. 1. Krivičnog zakonika, kaznu zatvora u trajanju od 3 (tri)
mjeseca.
i z r i č e
USLOVNU OSUDU
Kojom mu utvrdjuje jedinstvenu kaznu zatvora u trajanju od 4 (četiri) mjeseca
i istovremeno odredjuje da se ista neće izvršiti ako okrivljeni za vrijeme od
1(jedne) godine dana po pravosnažnosti presude ne učini novo krivično djelo.
Okrivljeni se obavezuje da na ime troškova - paušala plati iznos od 30,00
(trideset) eura, u roku od 15 dana po pravosnažnosti presude, pod prijetnjom
prinudnog izvršenja.
Imovinsko pravnog zahtjeva za naknadu štete nije bilo.
O b r a z l o ž e n j e
Obrazloženje je izostalo na osnovu čl. 458 st. 7 ZKP , jer su se stranke po
objavljivanju presude odrekle prava na žalbu i nijesu tražile njen pismeni
optravak.
Inače, prilikom izbora vrste i visine krivične sankcije koju treba primijeniti
prema okrivljenom K. H. , za izvršeno krivično djelo, sud je pored težine,
načina izvršenja i društvene opasnosti krivičnog djela uzeo u obzir i stepen
krivične odgovornosti okrivljenog kao i sve ostale okolnosti koje su
relevantne u tom pogledu.
Tako je od olakšavajućih okolnosti sud okrivljenom cijenio u uzeo u obzir: da
je porodičan čovjek, da je otac šestoro djece, da do sada nije osudjivan, da
je lošeg imovnog stanja, da je u potpunosti priznao izvršenje krivičnog djela
koje mu je stavljeno na teret, da je izrazio žaljenje i kajanje zbog njegovog
izvršenja i da se oštećena A.- B. A. nije pridružila njegovom krivičnom
gonjenju, pa je u nedostatku otežavajućih okolnosti našao da u konkretnom
slučaju ima uslova da se prema njemu ne primijeni kazna već da je dovoljno i
samo upozorenje uz prijetnju kaznom. Zbog toga je sud okrivljenom K. H., pošto
mu je prethodno, shodno čl. 48 KZ , za svako od izvršenih djela utvrdio
pojedinačne kazne,  na osnovu čl. 53 i 54 KZ  izrekao uslovnu osudu kojom mu
je utvrdio jedinstvenu kaznu zatvora u trajanju od 4 (četiri) mjeseca i
istovremeno odredio da se ista neće izvršiti ako okrivljeni za vrijeme od
jedne godine dana po pravosnažnosti presude ne učini novo krivično djelo.
Sud je uvjerenja da je izrečena krivična sankcija srazmjerna težini izvršenih
krivičnih djela i stepenu krivično-pravne odgovornosti okrivljenog te da će se
u konkretnom slučaju i ovom vrstom i visinom krivične sankcije,u okviru opšte
svrhe izricanja krivičnih sankcija predvidjene čl. 4 st. 2 KZ ,postići svrha
kažnjavanja propisana čl. 52 istog Zakona. Osnovano se može očekivati da će
izrečena sankcija pozitivno djelovati na prevaspitanje okrivljenog i da će
ista uticati na njega da ubuduće ne vrši krivična djela.
Odluka o troškovima krivičnog postupka je zasnovana na odredbi čl. 229
st.1.ZKP. Visina troškova u iznosu od 30,00 eura, predstavlja paušal koji je
odmjeren s obzirom na složenost i trajanje krivičnog postupka te obzirom na
imovno stanje okrivljenog , shodno čl. 226 st.3. ZKP.
Na osnovu iznijetih razloga odlučeno je kao u izreci presude.
OSNOVNI SUD U PLAVU
Dana, 03.12.2013.godine.
Zapisničar  S U D I J A
Senada Radončić Hilmija Sujković
NAPOMENA:
Stranke su se odrekle prava žalbe na
presudu, pa je ista pravosnažna danom
donošenja.