OSNOVNI SUD U PLAVU
K.br. 65/2013
U IME CRNE GORE
OSNOVNI SUD U PLAVU, sudija Hilmija Sujković, sa zapisničarem Senadom
Radončić, u krivičnom predmetu okrivljenog V. Š., iz P., zbog krivičnog djela
sitna kradja iz čl. 246. st. 1. Krivičnog zakonika, po optužnom predlogu
Osnovnog državnog tužilaštva u Plavu, Kt.br. 132/2013 od 08.11.2013 godine, po
održanom usmenom, glavnom, javnom pretresu u prisustvu okrivljenog, ODT u
Plavu Feratović Erdana, donio je i javno objavio dana 14.11.2013. godine
P R E S U D U
Okrivljeni V. Š. , JMBG ..., od oca M. i majke Z., rodj. I., rodjen ... godine
u selu H., opština P., gdje i živi, državljanin Crne Gore, pismen, završio
gimnaziju, oženjen, otac troje djece , lošeg imovnog stanja, neosuđivan.
K r i v j e
Što je:
Dana 18.10.2013 godine, u vremenu od 15,00 do 17,30 časova, u centru grada u
P., iz prodavnice obuće DOO "U." vlasništvo DOO "U." iz N., oduzeo jedan
mobilni telefon marke "Nokia-100" , tip - ... , crne boje, bez kamere,a sa
karticom ... , vrijednosti 40,00 eura, na način što je u vremenu dok se
radnica navedene radnje M. K. iz P. nalazila u magacinu iste prodavnice da
traži odgovarajući broj cipela za njega prišao radnom stolu na kojem su se
nalazile odredjene stvari i to: računar, digitron, instrument za naplaćivanje
visa kartica i predmetni mobilni telefon, sa kojeg je oduzeo samo navedeni
mobilni telefon, stavio ga u rukav od jakne iznad šake lijeve ruke i pošto se
navedena radnica vratila u radnju i saopštila mu da ne može da nadje
odgovarajući broj cipela za njega, isti se sa sinom udaljio iz prodavnice i
otišao kod svoje kuće gdje je odmah iz istog telefona izvadio karticu i
pocijepao je , a telefon zadržao za sebe, a sve u namjeri da njegovim
prisvajanjem sebi pribavi protivpravnu imovinsku korist.
- čime je izvršio krivično djelo sitna kradja iz čl. 246. st. 1. Krivičnog
zakonika.
Pa ga sud za izvršeno krivično djelo na osnovu navedenog zakonskog propisa te
primjenom čl.: 4, 32, 39, i 42. KZ i čl. 374 ZKP
O S U D J U J E
Na novčanu kaznu u iznosu od 400,00 (četiristotine) eura , koju je dužan
platiti u roku od 2 mjeseca od dana pravosnažnosti presude.
Ukoliko se novčana kazna ne plati u odredjenom roku, ista će se zamijeniti
kaznom zatvora, računajući svakih započetih 25.00 (dvadesetpet) eura novčane
kazne za 1 (jedan) dan zatvora.
Okrivljeni se obavezuje da na ime troškova krivičnog postupka - paušala plati
iznos od 30,00 (trideset ) eura, u roku od 15 dana po pravosnažnosti presude,
pod prijetnjom prinudnog izvršenja.
O b r a z l o ž e n j e
Obrazloženje je izostalo na osnovu čl. 458 st. 7 ZKP , jer su se stranke po
objavljivanju presude odrekle prava na žalbu i nijesu tražile njen pismeni
optravak.
Inače, prilikom izbora vrste i visine krivične sankcije koju treba primijeniti
prema okrivljenom V. Š., za izvršeno krivično djelo, sud je pored težine,
načina izvršenja i društvene opasnosti krivičnog djela uzeo u obzir i stepen
krivične odgovornosti okrivljenog  kao i sve ostale okolnosti koje su
relevantne u tom pogledu.
Tako je od olakšavajućih okolnosti sud okrivljenom  cijenio u uzeo u obzir: da
je porodičan čovjek, da je otac  troje maloljetne djece, da je nezaposlen, da
je veoma lošeg materijalnog stanja, da je priznao izvršenje krivičnog djela i
da je izrazio kajanje i žaljenje zbog njegovog izvršenja, pa je u nedostatku
otežavajućih okolnosti našao da u konkretnom slučaju ima uslova da se prema
njemu primjeni blaža vrsta kazne , obzirom da su za ovo djelo alternativno
predvidjene novčana i kazna zatvora, te mu je i izrekao novčanu kaznu u
naznačenom iznosu.
Sud je uvjerenja da je izrečena kazna srazmjerna težini izvršenog krivičnog
djela i stepenu krivično-pravne odgovornosti okrivljenog te da će se u
konkretnom slučaju i ovom vrstom i visinom kazne, u okviru opšte svrhe
izricanja krivičnih sankcija predvidjene čl. 4 st. 2 KZ, postići svrha
kažnjavanja propisana čl. 32 istog Zakona. Osnovano se može očekivati da će
izrečena kazna pozitivno djelovati na prevaspitanje okrivljenog i da će ista
uticati na njega da ubuduće ne vrše krivična djela.
Odluka o troškovima krivičnog postupka je zasnovana na odredbi čl. 229
st.1.ZKP.Visina troškova u iznosu od 30,00 eura , predstavlja paušal koji je
odmjeren sobzirom na složenost i trajanje krivičnog postupka te obzirom na
imovno stanje okrivljenog , shodno čl. 226 st.3. ZKP.
Na osnovu iznijetih razloga odlučeno je kao u izreci presude.
OSNOVNI SUD U PLAVU
Dana, 14.11.2013.godine.


Zapisničar S U D I J A Senada Radončić  Hilmija Sujković


NAPOMENA : 

Stranke su se odrekle prava žalbe na presudu 
pa je ista pravosnažna danom njenog donošenja . 
