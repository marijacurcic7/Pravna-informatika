OSNOVNI SUD U PLAVU
K. br. 21/2013
U IME CRNE GORE
OSNOVNI SUD U PLAVU, sudija Hilmija Sujković, sa zapisničarem Senadom
Radončić, u krivičnom predmetu optuženog M. F., iz P., zbog krivičnog djela
teška kradja iz čl. 240. st. 1. tačka 1. Krivičnog zakonika, po optužnici
Osnovnog državnog tužilaštva u Plavu, KT br.49/2013 od 14.06..2013 godine, po
održanom usmenom, glavnom, javnom pretresu u prisustvu: zamjenika ODT u Plavu
Rugovac Drite , optuženog , njegovog branioca advokata L. D. i oštećenog C.
B., donio je i javno objavio dana 31.10.2013 godine
P R E S U D U
Optuženi:
M. F., JMBG ..., od oca H. i majke H., rodj. Dj., rodjen ... godine, u P., sa
prebivalištem u selu B., opština P., državljanin Crne Gore, nezaposlen
oženjen, otac dvoje maloljetne djece, pismen, završio 4 razreda osnovne škole,
lošeg imovnog stanja, osudjivan ,
K r i v  j e
Što je :
Neutvrdjenog dana početkom februara mjeseca 2013 godine, u selu B., opština
P., iz zatvorene kuće vlasništvo oštećenog C. B., obijanjem oduzeo novac u
iznosu od 1.000,00 eura, ručni sat marke „Seiko“ u vrijednosti od 150,00 eura,
ručni sat nepoznate marke u vrijednosti od 25,00 eura, prsluk crne boje, marke
„Kolumbo“ u vrijednosti od 35,00 eura, mušku perjanu jakun veličine XL u
vrijednosti od 73,00 eura, muške patike marke „Naike“ u vrijednosti od 75,00
eura i marke „Lakosta“ u vrijednosti od 55,00 eura, digitalni aparat za
mjerenje krvnog pritiska u vrijednosti od 50,00 eura, digitalni aparat za
mjerenje nivoa šećera u krvi plave boje u vrijednosti od 25,00 eura, mobili
telefon marke „Nokia“ model 1209 u vrijednosti od 20,00 eura i narukvicu od
bižuterije u vrijednosti od 5,00 eura, sve u ukupnoj vrijednosti od 513,00
eura, na način što je došao do ulaznih vrata kuće oštećenog i nakon što je
podesnim sredstvom nasilno otvorio ova vrata ušao u unutrašnjost kuće gdje je
izvršio premetačinu i iz iste oduzeo navedene stvari i novac koji se nalazio u
staklenoj tegli , ispod garderobe, u regalu spavaće sobe, i to jednu novčanicu
u apoenu od 500,00 eura i pet novčanica u apoenima od po 100,00 eura, a sve u
namjeri da njihovim prisvajanjem sebi pribavi protivpravnu imovinsku korist,
- čime je izvršio krivično djelo teška kradja iz člana 240. stav 1. tačka 1
Krivičnog zakonika.
Pa ga sud za izvršeno krivično djelo na osnovu navedenog zakonskog propisa te
primjenom članova : 4 , 32 , 36a, 42 , 45 i 46. KZ i čl. 374 ZKP,
O S U D J U J E
Na kaznu zatvora u trajanju od 6 (šest) mjeseci i istovremeno odredjuje da ovu
kaznu izdržava u prostorijama u kojima stanuje.
U toku izvršenja kazne zatvora na koju je osudjen optuženi ne smije napuštati
prostorije u kojima stanuje, osim u slučajevima propisanim zakonom kojim se
uredjuje izvršenje krivičnih sankcija a ukoliko isti jednom u trajanju preko
šest časova ili dva puta u trajanju do šest časova samovoljno napusti
prostorije u kojima stanuje , sud će odrediti da ostatak kazne zatvora izdrži
u Zavodu za izvršenje krivičnih sankcija.
Optuženi se obavezuje da naknadi troškove krivičnog postupka u  ukupnom iznosu
od 112,50 eura (jednastotinadvanaesteuraipedesetcenti), u roku od 15 dana po
pravosnažnosti presude , pod prijetnjom prinudnog izvšenja.
Na osnovu čl. 239. st. 2 ZKP, optuženi je dužan da na ime  oduzetog novca i
stvari oštećenom C. B. plati iznos od 1.513,00 eura, u roku od 15 dana po
pravosnažnosti presude.
Prema optuženom se shodno čl. 67 st. 1. tačka 7. i čl. 75 st. 1. Krivičnog
zakonika, i z r i č e MJERA BEZBIJEDNOSTI oduzimanje predmeta, te se od istog
oduzima: mobilni telefon marke „Nokia-model 1209“ , kao predmeta koji je
nastao izvršenjem predmetnog krivičnog djela.
O b r a z l o ž e n j e
Osnovno državno tužilaštvo u Plavu , optužnicom KT br.49/2013 od 14.06.2013
godine, optužilo je M. F., iz P., za krivično djelo teška kradja iz čl. 240.
st. 1. tačka 1 Krivičnog zakonika.
U završnoj riječi zamjenik ODT u Plavu Rugovac Drita je precizirala podnesenu
optužnicu u njenom činjeničnom opisu, na način što je iz ovog opisa izuzela
mobilni telefon marke „Nokia 1650“ obzirom da je u toku glavnog pretresa
nesporno utvrdjeno da isti nije bio predmet kradje iz kuće oštećenog C. B.,
kao i u pogledu ukupne vrijednosti oduzetih stvari tako što umjesto iznosa od
543,00 eura treba da stoji iznos od 513,00 eura, pa je pri tako preciziranoj
optužnici ostala u svemu i predložila sudu da optuženog M. F. oglasi krivim za
navedeno krivično djelo i osudi ga na kaznu zatvora u trajanju od 6 (šest)
mjeseci koju će izdržavati u prostorijama u kojima stanuje i da mu izrekne
mjeru bezbijednosti oduzimanje predmeta – mobilnog telefona marke „Nokia 1209“
.
Oštećeni C. B. je u završnoj riječi istakao da mu je lično poznata situacija
optuženog kako u pogledu njegove bolesti tako i u pogledu njegovog teškog
materijalnog stanja te da se iz tog razloga ne pridružuje njegovom krivičnom
gonjenju ali da postavlja odštetni zahtjev u iznosu od 1.513,00 eura. kolika
je ukupna vrijednost oduzetih stvari i novca.
Izjašnjavajući se o optužnici ODT u Plavu , optuženi M. F. ne priznaje
izvršenje krivičnog djela koje mu je ovom optužnicom stavljeno na teret. U
svoju odbranu navodi da ne samo da u vrijeme kako je navedeno u ovoj optužnici
nije obio kuću oštećenog C. B. i iz ove kuće oduzeo 1.000,00 eura i navedene
stvari već i da mu u vezi obijanja ove kuće nije ništa poznato. Što se tiče
mobilnih telefona marke „Nokia 1209“ i Nokia 1650“ , koji su prilikom pretresa
od strane ovlašćenih službenih lica Odjeljenja bezbjednosti u Plavu pronadjeni
u njegovoj kući , istakao je da je telefon marke „Nokia 1209“ početkom 2013
godine kupio u specijalizovanoj prodavnici za prodaju i opravku mobilnih
telefona vl. sada pok. M. M., za iznos od 15,00 eura, dok je telefon marke
„Nokia 1650“ dobio na poklon od svog zeta P. H., iz P., ne sjeća se tačno kada
ali zna da je to bilo poslije kupovine telefona marke „Nokia 1209“. Dalje je
naveo da je vlasnik radnje u kojoj je kupio telefon marke „Nokia 1209“ poslije
izvjesnog vremena od kupovine ovog telefona umro ali da ove njegove navode u
tom dijelu mogu potvrditi Ć. M. i R. A., obzirom da su ga njih dvojica , za
vrijeme dok je kupovao ovaj telefon, čekali u kolima ipred prodavnice i lično
vidjeli kupljeni telefon.
U završnoj riječi je u potpunosti prihvatio konačnu riječ svog branioca
advokata L. D. koji je istakao da je optužba za predmetno krivično djelo
protiv njegovog branjenika zasnovana samo na iskazu oštećenog C. B. i na
potvrdi o oduzimanju od optuženog dva mobilna telefona marke „Nokia 1209“ i
„Nokia 1650“, pa je predložio da sud istog oslobodi od optužbe za ovo krivično
djelo. Ovo utoliko prije što je u toku dokaznog postupka nesporno utvrdjeno da
jedan od ovih telefona, tačnije telefon marke „Nokia 1650“ ustvari nije ni bio
predmet kradje iz kuće oštećenog C. B. tako da je podnesenu optužnicu trebalo
potkrijepiti novim činjenicama tj dokazima. Na kraju je istakao da u slučaju
da sud njegovog branjenika ipak oglasi krivim za krivično djelo koje mu je
javnom optužbom stavljeno na teret , istom izrekne najblažu kaznu, jer se radi
o licu ne samo veoma lošeg imovnog stanja već i vrlo lošeg zdravstvenog
stanja, obzirom da je operisan od tumora, tako da se vrlo lako može desiti da
se ubrzo podvrgne ponovnoj hemoterapiji.
Sud je cijenio odbranu optuženog M. F. , kojom negira izvršenje krivičnog
djela koje mu je javnom optužbom stavljeno na teret, odnosno negira da je
početkom februara mjeseca 2013 godine, u selu B., opština P., obio kuću
oštećenog C. B. i iz ove kuće oduzeo navedene stvari i novčani iznos od
1.000,00 eura , pa je našao da je ista ne samo nejasna i nelogična već i
suprotna , kako sama sebi tako i izvedenim dokazima, te je kao takvu nije ni
prihvatio.
Naime, sud je radi provjere odbrane optuženog M. F. u dijelu u kojem negira
izvršenje krivičnog djela koje mu je javnom optužbom stavljeno na teret,
odnosno radi što pravilnijeg i zakonitijeg rješavanja ove krivične stvari u
dokaznom postupku izveo sledeće dokaze: Saslušao u svojstvu svjedoka oštećenog
C. B. i svjedoke D. H., R.G., C. F., Ć. M., R. A., M. M. i P. H., pročitao
zapisnik u uvidjaju Uprave policije – Ispostave policije Plav , br. ... od
28.02.2013 godine, zapisnik o pretresanju stana i drugih prostorija Uprave
policije – Ispostave policije Plav br. ... od 22.04.2013 godine, potvrdu o
privremeno oduzetim predmetima od optuženog M. F., izdatu od Uprave policije –
Ispostave Plav, br. ... od 22.04.2013 godine, potvrdu o privremeno oduzetim
predmetima Uprave policije – Ispostave Plav, br. ... od 25.03.2013 godine,
izdatu na ime M. F., nalaz i mišljenje vještaka ekonomsko finansijske struke
Dj. R. od 14.06.2013 godine i izvod iz kaznene evidencije za optuženog M. F. ,
izdat od Uprave policije – Ispostave policije Plav, broj ... od 30.05.2013
godine i izvršio uvid u fotodokumentacije Uprave policije - Ispostave policije
Plav, br. ... od 12.02.2013 godine i br. ... od 22.04.2013 godine, u štampane
listinge operatera mobilne telefonije T-mobile, M-tel i Telenor za telefon br.
IMEI ... i sim karticu broj ..., u telefonske aparate marke „Nokia“ , model
1209, IMEI br ... i marke „Nokia“ , model 1650, IMEI br. ... i izvještaj –
listing u elektronskom formatu CD mobilnog operatera Telenor d.o.o. Podgorica
o ostvarenom saobraćaju preko mobilnog telefona marke „Nokia 1650“ IMEI br.
... za brojeve : ... i ... za period od 04.09.2012 do 30.12.2012 godine , pa
je svestranom ocjenom izvedenih dokaza i njihovim uporedjivanjem sa navodima
javne optužbe i odbranom optuženog utvrdio da isti u potpunosti obezvredjuju
ovakvu njegovu odbranu i da je optuženi izvršio krivično djelo teška kradja iz
čl. 240. St. 1. Tačka 1. Krivičnog zakonika , koje mu je javnom optužbom
stavljeno na teret.
Tako je oštećeni C. B., svojom izjavom u dijelu da mu je prilikom obijanja
njegove kuće koja se nalazi u selu B., opština Plav, pored ostalih stvari i
novca u iznosu od 1.000,00 eura, oduzet i mobilni telefon marke „Nokia 1209“
ne samo potvrdio navode javne optužbe u pogledu krivice i krivično pravne
odgovornosti optuženog M. F. za predmetno krivično djelo već istovremeno i
obezvrijedio njegovu odbranu u dijelu u kojem negira izvršenje ovog krivičnog
djela, obzirom da je ovaj telefon prilikom izvršenog pretresa od strane
ovlašćenih službenih lica Odjeljenja bezbjednosti Plav, pronadjen u kući
optuženog .
U tom pogledu su se izjasnili i svjedoci D. H. C. F. i R. G., saglasno
istakavši da su kao službenici Odjeljenja bezbjednosti u Plavu, dana
22.04.2013 godine, sa kolegama Č. D. i M. M. izvršili pretres porodične kuće
optuženog M. F. i tom prilikom u spavaćoj sobi, koja se nalazi u prizemlju ove
kuće, na ormaru ispod složene posteljine , pronašli mobilni telefon marke
„Nokia 1209“ , koji je oduzet iz kuće oštećenog C. B., čime su takodje ne samo
posredno potvrdili navode javne optužbe u pogledu krivice optuženog za
predmetno krivično djelo već i obezvrijedili njegovu odbranu u dijelu u kojem
negira ovo djelo.
Kako je i na osnovu zapisnika o pretresanju stana i drugih prostorija
optuženog M. F. br. ... od 22.04.2013 godine i potvrde Uprave policije –
Odjeljenja bezbijednosti Plav, br. ... od 22.04.2013 godine, nesporno
utvrdjeno da su ovlašćena službena lica ovog Odjeljenja, navedenog dana,
prilikom pretresa porodične kuće optuženog M. F., pored muških patika marke
„Nike“, bijele boje i 2 mobilna telefona, pronašli i oduzeli još i mobilni
telefon marke „Nokia 1209“, za koji je nesporno utvrdjeno da je bio predmet
kradje iz kuće oštećenog C. B., to i ova činjenica , u sklopu sa činjenicama
utvrdjenim na osnovu iskaza oštećenog C. B. i svjedoka D. H., C. F. i R. G.,
takodje ide u prilog neosnovanosti odbrane okrivljenog kojom negira izvršenje
predmetnog krivičnog djela.
Konačno, obzirom da se i svjedok M. M., suvlasnik prodavnice mobilnih telefona
u kojoj je prema sopstvenom kazivanju optuženi M. F. kupio sporni telefon
marke „Nokia 1209“, u svojoj izjavi decidno izjasnio da optuženi ovaj telefon
nije kupio u njihovoj prodavnici, to je takvom svojom radnjom takodje negirao
odbranu optuženog u ovom dijelu, pa i ova činjenica isto tako ide u prilog
navodima javne optužbe i utvrdjenju suda da je optuženi M. F. izvršio krivično
djelo teška kradja iz čl. 240 st. 1. Tačka 1 KZ , koje mu je stavljeno na
teret.
Što se tiče vrijednosti stvari koje je optuženi M. F. oduzeo iz kuće oštećenog
C. B., na osnovu nalaza i mišljenja vještaka ekonomsko finansijske struke
dipl. ecc. Dj. R., Kti.br. 4/2013, je nesporno utvrdjeno , jer na ovaj nalaz
stranke nijesu imale nikakvih primjedbi, da njihova ukupna vrijednost, bez
telefona marke „Nokia 1650“ za kojeg je u toku dokaznog postupka utvrdjeno da
nije bio predmet kradje, iznosi 513,00 eura, čime je uz oduzeti novčani iznos
od 1.000,00 eura, ispunjen i ovaj objektivni elemenat krivičnog djela koje je
javnom optužbom stavljeno na teret optuženom.
Zbog svega izloženog sud je iskazima oštećenog C. B. i svjedoka D. H., R. G.,
C. F. i M. M. u potpunosti povjerovao i iste u cjelosti prihvatio ocijenivši
ih jasnim , ligičnim i što je najbitnije saglasnim, kako medjusobno tako i sa
izvedenim pismenim dokazima, a samim tim i uvjerljivim.
Istovremeno sud odbranu optuženog M. F. kojom negira izvršenje krivičnog djela
koje mu je javnom optužbom stavljeno na teret, kao potpuno suprotnu
prihvaćenim dokazima, nije mogao prihvatiti, već ju je kao neosnovanu i
sračunatu na izbjegavanje krivično pravne odgovornosti u cjelosti odbacio.
Iz istog razloga sud nije prihvatio ni iskaze svjedoka Ć. M. i R. A. u kojima
isti potvrdjuju navode optuženog M. F. da je sporni telefon marke „Nokia 1650“
kupio u prodavnici mobilnih telefona vlasništvo M., jer je našao da su isti
netačni i usmjereni na zaštitu optuženog od krivično pravne odgovornosti za
izvršeno krivično djelo. Ovo ne samo zbog toga što su iskazi pomenutih
svjedoka po ocjeni suda nejasni , neprecizni i nelogični već i zbog činjenice
da su isti u najbitnijim djelovima još i suprotni, i to ne samo sa odbranom
optuženog već i medjusobno. Tako za razliku od odbrane optuženog M. F. u
dijelu u kojem tvrdi da je sporni telefon marke „Nokia 1209“ , dok su nakon
njegove kupovine u kafe baru „E.“ zajedno pili kafu,ne samo pokazao svjedocima
Ć. M. i R. A. već ga i probao pred njima, pomenuti svjedoci u svojim izjavama
navode suprotno saglasno istakavši da optuženi ovaj telefon u navedenom kafe
baru nije niti probao niti upotrebljavao već ga je samo stavio na sto za kojim
su sjedeli. Isto tako za razliku od svjedoka Ć. M. koji u svojoj izjavi tvrdi
da je optuženi M. F. sporni telefon marke „Nokia 1209“ kod M. kupio prije
otprilike tri, četiri, pet ili šest mjeseci kao i da isti nakon zajedničkog
odlaska u kafe bar „Enigma“ nije upotrebljavao već da je u ovom baru koristio
neki drugi telefon za koji je kazao da je ženin , svjedok R. A. tvrdi suprotno
istakavši da se ne sjeća tačno kada je optuženi kupio sporni telefon i da je
moguće da je to učinio prije šest mjeseci , godinu ili godinu i po dana kao i
da se ne sjeća da li je isti prilikom boravka u kafe baru „E.“ koristio neki
drugi telefon, tako da i ove razlike u iskazima pomenutih svjedoka takodje
jasno ukazuju ne samo na njihovu nevjerodostojnost već i sračunatost na
zaštitu optuženog od krivično pravne odgovornosti za predmetno krivično djelo.
Kako iz svega izloženog proizilazi da u pogledu utvrdjivanja krivičnog djela
koje je javnom optužbom stavljeno na teret optuženom M. F., nakon sprovedenog
dokaznog postupka i ocjene izvedenih dokaza, nije bila sporna nijedna
činjenica, sud je stao na stanovište da su činjenice iz činjeničnog opisa
izreke presude u svemu dokazane i da je optuženi izvršio navedeno krivično
djelo.
Naime, ocjenjujući pravno utvrdjeno činjenično stanje sud nalazi da su u
radnjama optuženog M. F. činjenično opisanim u izreci presude sadržana sva
bitna obilježja , subjektivna i objektivna , krivičnog djela teška kradja iz
čl. 240. stav 1. tačka 1. Krivičnog zakonika, pa mu je za izvršeno krivično
djelo i izrekao kaznu bliže opisanu u izreci presude. Radnja izvršenja
krivičnog djela koje je počinio optuženi se sastoji u tome što je , da bi
došao do tudjeg novca i stvari, podesnim sredstvom nasilno otvorio ulazna
vrata porodične kuće oštećenog C. B. i nakon što je ušao u unutrašnjost iste i
izvršio premetačinu u njoj , iz ove kuće oduzeo stvari koje su navedene u
izreci presude kao i novac u iznosu od 1.000,00 eura. Dakle, optuženi je radi
oduzimanja stvari i novca iz kuće oštećenog C. B., upotrebom fizičke sile
izvršio otklanjanje prepreke koja se pojavila pred njim u vidu zaključanih
ulaznih vrata kuće na način što je ova vrata nasilno otvorio podesnim
sredstvom , a sve u namjeri da njihovim oduzimanjem i prisvajanjem sebi
pribavi protivpravnu imovinsku korist.
Sud je cijenio i vinost odnosno psihički odnos optuženog u odnosu na radnju
izvršenja predmetnog krivičnog djela, pa je našao da je optuženi prilikom
izvršenja ovog djela postupao sa direktnim umišljajem. Naime, optuženi je bio
svjestan da obijanjem zatvorene porodične kuće oštećenog C. B., na način
opisan u izreci presude i sa ciljem da na taj način dodje do tudjeg novca i
stvari , čini krivično djelo, pa je i pored takve svijesti htio njegovo
izvršenje. Pri tom je kod optuženog prilikom činjenja opisanih radnji
postojala i namjera pribavljanja protivpravne imovinske koristi, pa i ova
činjenica takodje ukazuje da je prilikom izvršenja predmetnog krivičnog djela
postupao sa umišljajem.
Prilikom izbora vrste i visine krivične sankcije koju treba primijeniti prema
optuženom za izvršeno krivično djelo, sud je pored težine, načina izvršenja i
društvene opasnosti krivičnog djela, uzeo u obzir i stepen krivične
odgovornosti optuženog kao i sve ostale okolnosti koje se relevantne u tom
pogledu. Tako je od olakšavajućih okolnosti sud optuženom cijenio i uzeo u
obzir: da je porodičan čovjek, da je otac dvoje maloletne djece, da je
nezaposlen, da je lošeg imovnog stanja i da je teško bolestan obzirom da
boluje i da je operisan od opasne bolesti – karcinoma, pa mu je s obzirom na
navedene olakšavajuće okolnosti, u prvom redu na njegovo teško zdravstveno
stanje i na potrebu njegovog daljeg liječenja, izrekao kaznu zatvora u
trajanju od 6 mjeseci i istovremeno odredio da optuženi ovu kaznu izdržava u
prostorijama u kojima stanuje.
Sud je uvjerenja da je izrečena kazna zatvora koja se izvršava u prostorijama
za stanovanje srazmjerna težini izvršenog krivičnog djela i stepenu krivično-
pravne odgovornosti optuženog, te da će se u konkretnom slučaju i ovom kaznom,
u okviru opšte svrhe izricanja krivičnih sankcija predvidjene čl. 4 st. 2 KZ
,postići svrha kažnjavanja propisana čl. 32 istog Zakona. Osnovano se može
očekivati da će izrečena kazna pozitivno djelovati na prevaspitanje optuženog
i da će ista uticati na njega da ubuduće ne vrši krivična djela.
Odluka o troškovima krivičnog postupka je zasnovana na odredbi čl. 229 st. 1.
ZKP. Visina troškova u ukupnom iznosu od 112,50 eura, koje je optuženi dužan
da plati , predstavlja izdatke iz budžetskih sredstava, od čega iznos od 82,50
eura predstavlja izdatak koji je učinjen na ime nagrade vještaku ekonomsko
finansijske struke dipl. ecc Dj. R. za dati nalaz i mišljenje, dok iznos od
30,00 eura predstavlja paušal koji je odmjeren sobzirom na složenost i
trajanje krivičnog postupka te obzirom na imovno stanje optuženog, shodno čl.
226. st. 3. ZKP.
Obzirom da je u toku postupka, na osnovu nalaza i mišljenja vještaka ekonomsko
- finansijske struke dipl.ecc. Dj. R. ,nesporno utvrdjeno da je optuženi
izvršenjem krivičnog djela teške kradje za koje je osudjen, oštećenom C. B.
pričinio štetu u iznosu od 1. 513,00 eura , to je kod takvog činjeničnog
stanja na osnovu čl. 239. st. 2. ZKP istog valjalo obavezati da mu po osnovu
ove štete plati navedeni iznos.
Odluka o izricanju mjere bezbijednosti oduzimanja predmeta – mobilnog telefona
marke „Nokia 1209“ , kao predmeta koji je nastao izvršenjem predmetnog
krivičnog djela, zasnovana je na odredbama čl. 67. st. 1. tačka 7. i 75. st.
1. KZ.
Na osnovu iznijetih razloga odlučeno je kao u izreci presude
OSNOVNI SUD U PLAVU
Dana, 31.10.2013 .godine.
Zapisničar S U D I J A
Senada Radončić  Hilmija Sujković

PRAVNA POUKA:
Protiv ove presude može se izjaviti žalba
Višem sudu u Bijelom Polju , preko ovog suda , 

u roku od 15(petnaest) dana od dana njenog prijema. 


DNA: 1 x ODT u Plavu 


1 x optuženom M. F.
1 x braniocu optuženog adv. L. D.
1 x oštećenom C. B.