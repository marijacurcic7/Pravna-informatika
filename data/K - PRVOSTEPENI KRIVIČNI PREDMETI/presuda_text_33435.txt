OSNOVNI SUD U ROŽAJAMA
K.br.180/13.
U IME CRNE GORE
OSNOVNI SUD U ROŽAJAMA i to Predsjednik suda Camić Zahit, kao sudija
pojedinac, sa zapisničarem Burdžović Adisom, odlučujući po optužnom predlogu
Osnovnog Državnog Tužilaštva iz Rožaja Kt.br.225/13. od 20.11.2013.godine,
protiv okrivljenih M.S. iz Rožaja, zbog krivičnog djela laka tjelesna povreda
iz čl. 152.st.2. u vezi st.1. Krivičnog Zakonika Crne Gore i H. L. iz Rožaja
zbog krivičnog djela ugrožavanje opasnim orudjem pri tuči i svadji iz čl. 154.
Krivičnog Zakonika Crne Gore, nakon održanog glavnog i javnog pretresa u
prisustvu Zamjenika Osnovnog Državnog Tužioca Armina Selmanovića iz Rožaja, i
orkivljenih, dana 05.12.2013.g. donio je i javno objavio,
P R E S U D U
Okrivljeni:
1.S. M. JMB ., od oca I. i majke H., rodj. V., rodjen. godine, u s. Paučina,
opština Rožaje, živi u naselju Zeleni u Rožajama, drž. CG, razumije crnogorski
jezik, koji mu je i maternji jezik, pismen, završio četiri razreda osnovne
škole, nezapošljen, neoženjen, siromašnog imovnog stanja, neosudjivan.
2.L. H., JMB ., od oca B. i majke H. rodj. Š., rodjen. godine, u s. Radetina,
opština Rožaje, živi u naselju Zeleni, opština Rožaje, drž. CG, razumije
crnogorski jezik, koji mu je i maternji jezik, pismen, završio dva razreda
osnovne škole, nezapošljen, oženjen, otac petoro maloljetne djece, siromašnog
imovnog stanja, osudjivan presudom ovog suda K.br.150/12. od 29.11.2012.
goidne, zbog krivičnog djela 254.st.1. KZ 30 dana zatvora, uslovno za jednu
godinu.
K R I V I S U
Što su:
1.M. S., dana 22.10.2013. godine, oko 16,35 h, u naselju Zeleni, opština
Rožaje, lakao tjelesno povrijedio H. L., na način što ga je drvenim ogrankom
dužine oko 2 m i debljine oko 10 cm-sredstvom podobnim da tijelo teško
povrijedi ili zdravlje teško naruši, udario po glavi, nanoseći mu tom prilikom
laku tjelesnu povredu u vidu laceracije supraorbitalnog luka veličine 3 x 4 cm
i otoka u predjelu lijevog oka,
-čime je izvršio krivično djelo laka tjelesna povreda iz čl. 152.st.2. u vezi st.1. Krivičnog Zakonika Crne Gore.
2.H. L., dana 22.10.2013. godine, oko 16,35 h, u naselju Zeleni, opština
Rožaje, pri tuči sa M. S., mašio se noktoreza sa noćem čija je dužina sječiva
oko 5 cm, sredstva podobnog da tijelo teško povrijedi ili zdravlje teško
naruši, na način što je iz džepa izvadio isti, otvorio sječivo i mahao u
pravcu M.,
-čime je izvršio krivično djelo ugrožavanje opasnim orudjem pri tuči i svadji iz čl. 154.Krivičnog Zakonika Crne Gore.
Pa im sud na osnovu pomenutog zakonskog propisa, primjenom čl.
4.13.15.32.36.52.53.54. Krivičnog Zakonika Crne Gore, čl. 226.229.st.4. i čl.
374. Zakonika o Krivičnom Postupku i z r i č e
USLOVNU OSUDU
Kojom im utvrdjuje kazne zatvora i to:
Okrivljenom M. S. u trajanju od 3 mjeseca,
Okrivljenom H. L. u trajanju od 30 dana,
I istovremeno odredjuje da se iste neće izvršiti ukoliko osudjeni u roku od
jedne godine od dana pravnosnažnosti presude ne učine novo krivčno djelo.
Troškova krivičnog postupka – paušala se oslobadjaju usled slabog imovnog
stanja.
O b r a z l o ž e n j e
ODT iz Rožaja podnio je optužni predlog Kt.br.225/13. od 20.11.2013. godine,
protiv okrivljenih M. S. iz Rožaja zbog krivičnog djela laka povreda iz čl.
152.st.2. u vezi st.1. Krivičnog Zakonika Crne Gore i H. L. iz Rožaja zbog
krivičnog djela ugrožavanje opasnim orudjem pri tuči i svadji iz čl. 154.
Krivičnog Zakonika Crne Gore.
Na glavnom pretresu Zamjenik ODT-a iz Rožaja precizirao je činjenični opis iz
optužnog predloga pod stavom 1. kao u izreci presude. Istakao je da je
priznanjem okrivljenih i izvedenim dokazima utvrdjeno da su isti izvršili
krivična djela za koja su optuženi. Predložio je da sud okrivljene za izvršena
krivična djela oglasi krivim i izrekne im uslovnu osudu, tako što će
okrivljenom M. utvrditi kaznu zatvora u trajanju od 3 mjeseca, a okrivljenom
H. kaznu zatvora u trajanju od 30 dana i istovremeno odrediti da se iste neće
izvršiti ukoliko u roku od jedne godine ne učine nova krivična djela.
Okrivljeni M. S. i H. L., na glavnom pretresu su izjavili da priznaju
izvršenje krivičnog djela za koje su optuženi, kao i krivicu.
Okrivljeni M. S. u vezi izvršenja krivičnog djela je objasnio da je pomenutog
dana se sreo sa okrivljenim H. sa kojim se poznaje od ranije i počeli su se
svadjati u vezi vode, koju koriste. Svadja se pretvorila u tuču tako da je
okrivljenog H. udario jednim drvetom po glavi. Da je H. izvadio britvu na
rasklapanje sječiva dužine oko 5 cm, od čega se uplašio. Kada su se razdvojili
otišao je kući. Sa okrivljenim H. se izmirio i sada su u dobim odnosima.
Izražava iskreno kajanje za predmetni dogadjaj. Veoma je slabog imovnog
stanja, jer nigdje nije u radnom odnosu, kao ni njegova porodica sa kojom
živi.
Okrivljeni H., u vezi izvršenja krivičnog djela objasnio je da se sa
okrivljenim M. poznaje od ranije. Pomenutog dana sreli su se u naselju u kojem
žive i došlo je do svadje izmedju njih u vezi vode koju koriste. Svadja se
pretvorila u tuču. Izvadio je noktorez na rasklapanje sa sječivom, koji je
imao kod sebe i istim mahao u predjelu M.. M. ga je udario jednim drvenim
ogrankom dužine oko 2 m, debljine oko 10 cm, po glavi od kojeg udarca je pao i
počela mu je teći krv. Prevežen je u Opštu bolnicu u Beranama, radi ukazivanja
ljekarske pomoći. Imao je povrede u predjelu glave od tog udarca. Sa M. se
izmirio i sada su u dobrim odnosima. Izdržava petoro maloljetne djece. Nema
nikakvih primanja, tako da mu je veoma teška materijalna situacija. Izražava
kajanje za predmetni dogadja.
Na glavnom pretresu sud je izveo dokaze: pročitao potvrdu o oduzetim
predmetima CB Berane, br. 03/1-8286/1. od 23.10.2013. godine, izvršio uvid u
noktorez čije je sječivo dužine 5 cm, pročitao izvještaj ljekara specijaliste
Opšte bolnice u Beranama br. 15456. od 22.10.2013. godine, izdat na ime L. H.
i pročitao izvod iz kaznene evidencije na ime okrivljenog, dok nije izveo
dokaz, saslušanjem u svojstvu sudskog vještaka medicinske struke, jer se
izvodjenje ovog dokaza pokazalo suvišnim u odnosu na izvedene dokaze i
utvrdjeno činjenično stanje.
Sud je cijeneći priznanje okrivljenih za izvršeno krivično djelo i krivicu i
izvedene dokaze pojedinačno i u vezi sa ostalim izvedenim dokazima, te je na
osnovu takve ocjene utvrdio činjenično stanje opisano u izreci presude.
Priznanje okrivljenih za izvršena krivična djela sud je u svemu prihvatio, jer
su ista tačna, odredjena i ista je uzeo kao dokaz, jer su u svemu potvrdjena
izvedenim dokazima.
Pravnom, ocjenom utvrdjenog činjeničnog stanja, sud je našao da su u radnjama
okrivljenih M. S. sadržani svi bitni elementi krivičnog djela laka tjelesna
povreda iz čl. 152.st.2. u vezi st. 1. KZ CG, a okrivljenog H. L. svi bitni
elementi krivičnog djela ugrožavanje opasnim orudjem pri tuči i svadji iz čl.
154. KZ CG, izvršena na način i vrijeme, opisano u izreci presude.
Naime, okrivljeni M. S. pomenutog dana je lako tjelesno povrijedio okrivljenog
H. na način što ga je drvenim ogrankom dužine oko 2 m, debljine oko 10 cm, kao
sredstvom koje je podobno da tijelo teško povrijedi i zdravlje teško naruši
udario u predjelu glave nanoseći mu tom prilikom povredu u vidu laceracije
supraorbitalnog luka veličine 3 x 4 cm, i otoka u predjelu lijevog oka. Ove
povrede se i pravno kvalifikuju kao laka tjelesna povreda, što proizilazi iz
izvještaja ljekara specijaliste Opšte bolnice u Beranama, koji dokaz je sud
prihvatio kao vjerodostojan.
Okrivljeni H. L. se pri tuči sa okrivljenim M., mašio noktoreza koji ima
sječivo dužine 5 cm, kao sredstvom koje je podobno da tijelo teško povrijedi
ili zdravlje teško naruši, na način što je otvorio sječivo na noktorezu i
mahao u pravcu M..
Cijeneći psihički odnos okrivljenih prema izvršenim krivičnim djelima sud je
našao da su isti postupali sa direktnim umišljajem, jer su bili svjesni da
postupajući na opisani način i to M. može povrijediti H., a H. da se pri
svadji sa M., mašio sredstva podobnim da tijelo teško povrijedi i zdravlje
teško naruši, te su pristali na izvršenje predmetnih krivičnih djela.
Za izvršena krivčna djela sud je našao da su okrivljeni krivično pravno
odgovorni, te ih je za ista oglasio krivim, pošto je našao da nema elemenata
koji bi isključivali njihovu krivično pravnu odgovornost i izrekao im uslovnu
osudu, utvrdjujući im predmetne kazne zatvora unaznačenom trajanju i
istovremeno odredio da se isti neće izvršiti, ukoliko isti u roku od jedne
godine ne učine novo krivično djelo.
Izvode iz kaznenih evidencija na ime okrivljenih, sud je prihvatio kao
vjerodostoja, a iz kojih proizilazi da je okrivljeni H. L., pomenutom presudom
osudjen za naznačeno krivično djelo i izrečena mu uslovna osuda.
Prilikom izricanja uslovnih osuda okrivljenima za izvršena krivična djela, kao
mjere upozorenja, sud je imao u vidu ličnosti izvrilaca ovih djela, njihovo
potpuno priznanje za izvršena krivična djela, kao i kajanje, njihov odnos
prema izvršenom krivičnom djelu, njihovo imovno stanje, okolnosti pod kojima
su izvršili predmetna krivčna djela, pa im je sud u tom smislu vodeći računa o
svrsi uslovne osude, u okviru opšte svrhe krivičnih sankcija, izrekao uslovnu
osudu ubijedjen da će se upozorenjem uz prijetnju kaznom dovoljno uticati na
iste da više ne učine novo krivično djelo.
U smislu čl. 229.st.4. ZKP, sud je okrivljene oslobodio plaćanja troškova
krivčnog postupka – paušala usled njihovog slabog imovnog stanja, jer bi tim
plaćanjem bilo dovedeno u pitanje njihovo izdržavanje, kao i izdržavanje lica,
koja su uobavezi da izdržavaju.
OSNOVNI SUD U ROŽAJAMA, dana 05.12.2013. godine.
ZAPISNIČARPREDSJEDNIK SUDA
Adisa Burdžović s.r.Zahit Camić s.r.
PRAVNA POUKA: Protiv ove presude može se izjaviti
žalba u roku od 8 dana od dana prijema iste i to Višem
sudu u Bijelom Polju, a preko ovog suda.