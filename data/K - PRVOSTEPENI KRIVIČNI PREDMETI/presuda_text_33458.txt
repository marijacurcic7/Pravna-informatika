K. br. 385/12
U IME CRNE GORE
OSNOVNI SUD U BIJELOM POLJU, sudija pojedinac Ivan Adamović, uz učešće
namještenika suda-zapisničara Draginje Bošković, u krivičnom predmetu protiv
okrivljenog B.V., iz ., opština Bijelo Polje, zbog krivičnog djela teška
tjelesna povreda iz čl. 151 st. 2 Krivičnog zakonika, po optužnici Osnovnog
državnog tužilaštva u Bijelom Polju, Kt. br. 444/11-2 od 20. 12. 2011. godine,
nakon održanog usmenog, glavnog i javnog pretresa, u prisustvu zamjenika ODT-a
u Bijelom Polju N. T., okrivljenog B. V., njegovog branioca adv. S.J., iz
Bijelog Polja, oštećenog Lj.R. i punomoćnika oštećenog adv. Š.R., iz Bijelog
Polja, donio je i objavio, dana 18. 06. 2013. godine,
P R E S U D U
Okrivljeni B.V., od oca M., majke A., rođene Š., rođen 15. 12. 1940 godine u
., opština Bijelo Polje, živi u mjestu rođenja, drž. Crne Gore, zemljoradnik,
oženjen, otac petoro djece, završio OŠ, lošeg imovnog stanja, neosuđivan,
K R I V J E
-Zato što je:
-Dana 20. 10. 2011 godine, oko 12,30 h, u mjestu Grančarevo, opština Bijelo Polje, teško tjelesno povrijedio oštećenog Lj.R., na način što ga je tupim metalnim dijelom sjekire izudarao po glavi, kojom prilikom mu je nanio povrede u vidu utisnutog preloma lijeve sljepoočne kosti sa posljedičnim nagnječenjem tkiva velikog mozga, rane prskotine lijeve polovine čela, krvnih podliva u predjelu oba kapka lijevog oka i u predjelu lijeve sljepoočne kosti i potresa mrežnjače lijevog oka, 
-čime je izvršio krivično djelo teška tjelesna povreda iz čl. 151 st. 1 Krivičnog zakonika, 
-pa ga sud primjenom citiranog zakonskog propisa, te čl. 2, 4, 5, 13, 15, 32, 36, 42, 45 i 46 Krivičnog zakonika (Kz-a) i čl. 226, 229, 239 i 374 Zakonika o krivičnom postupku (Zkp-a), 
O S U Đ U J E
Na kaznu zatvora od 2 (dva) mjeseca.
Okrivljeni se obavezuje da plati ovom sudu na ime paušala iznos od 40,00€, kao
i na ime ostalih troškova iznos od 468,00€, koje iznose će uplatiti na račun
budžeta CG, broj: 832-151-35, u roku od 15 dana, po pravosnažnosti presude,
pod prijetnjom prinudnog izvršenja, s tim što je dokaz o uplati istih dužan
dostaviti krivičnoj pisarnici ovog suda.
Oštećeni Lj.R. radi ostvarivanja imovinsko-pravnog zahtjeva upućuje se na
parnicu.
O b r a z l o ž e nj e
Optužnicom Osnovnog državnog tužilaštva u Bijelom Polju, Kt. br. 444/11-2 od
20. 12. 2011 godine, optužen je B.V., iz ., opština Bijelo Polje, zbog
krivičnog djela teška tjelesna povreda iz čl. 151 st. 2 Krivičnog zakonika, s
tim što je sud shodno utvrđenom činjeničnom stanju promijenio činjenični opis
i pravnu kvalifikaciju krivičnog djela, na način sadržan u izreci presude.
Glavni pretres u ponovnom postupku održan je i zaključen u prisustvu zamjenika
ODT-a u Bijelom Polju N. T., okrivljenog B.V., njegovog branioca adv. S.J., iz
Bijelog Polja, oštećenog Lj. R. i punomoćnika oštećenog adv. Š.R., iz Bijelog
Polja.
Zamjenik ODT-a u Bijelom Polju, u završnoj riječi je izjavila da u svemu
ostaje pri podnijetoj optužnici jer je svim izvedenim dokazima utvrđeno da je
okrivljeni B. V. izvršio krivično djelo koje mu je stavljeno na teret, pa je
predložila sudu da okrivljenog oglasi krivim i osudi na zatvorsku kaznu.
Oštećeni Lj.R., u završnoj riječi, je izjavio u potpuosti prihvata završnu
riječ svog punomoćnika, adv Š.R., koji je istakao da je B.V. optužen za nešto
što državni tužilac smatra da je počinio. Međutim, oštećeni je tokom postupka
isticao da je B. V. počinio teže djelo od onoga koje mu se stavlja na teret i
po ocjeni oštećenog on je pokušao da ga ubije. Ovakav zaključak i oštećenog i
njegovog punomoćnika proizilazi iz činjenica i dokaza koje su tokom postupka
utvrđene.
Okrivljeni B.V. koristeći činjenicu da se oštećeni nalazi u bolnici od
posledica dva udara tupim predmetom i po njegovom saznanju tupim dijelom
sjekire, poziva policiju i obavještava da ga je navodno napao R. i događaj
izmješta onako kako mu odgovara i događaj prikazuje na način kako je oštećeni
krenuo sa podignutom sabljom put njega, prešao put više od 50 metara a on ga
hladnokrvno sačekao, dozvolio da ga on udari, navodno, nogom, da od tog udara
posrne a R. za to vrijeme drži sablju iznad njegove glave i on, navodno,
uspijeva da se podigne i u odbrani udara drvenim kolcem R. u glavu. Na licu
mjesta B.V. pokazuje da je R. držao sablju u desnoj ruci a cijelo G. zna a to
zna i B.V. da je R. ljevak. Nije logično da se tako događaj desi iz razloga
jer prosto je nemoguće da čovjek na onom terenu podiže nogu i ruku istovremeno
a da ne izgubi ravnotežu.
B.V. je doktoru tvrdio da je udaren u lijevu slabinu a tokom postupka je
objašnjavao da je udaren u desnu a pri situaciji da nije bilo nikakvog
vidljivog traga od te povrede ni na dan pregleda a ni kasnije. Kod činjenice
da tvrdi da je od siline udarca nogom u slabinu pao i osjetio jak bol,
nelogično je da može da preduzima radnje za koje je tvrdio da ih je preduzimao
u odbrani a da se i ne pojavi kasniji znak te povrede. Takođe, tvrdi da je
navodno mahinalno samo jedanput uzmahnuo letvom a nalaz vještaka je sasvim
jasan, dva odvojena udarca. Činjenica je da su ta dva udarca bila skoro na
istom mjestu, pa u situaciji kako je prikazuje B.V., da se oštećeni kreće,
skoro je nemoguće zadati dva udarca na istom mjestu. Dakle, logično je da je
oštećeni zadobio udarce kad je bio savijen kod ograde. Viši sud postavlja
pitanje zašto oštećeni nije bio oprezan kod činjenice da su bili u zavađi a
nijesu bili u zavađi, nego su postojali imovinski sporovi koje je B.V. gubio u
odnosu na oca i brata oštećenog i oštećeni nije imao nikakvog razloga za
nekakvo nervozno ponašanje. Nasuprot tome, logično je da ako neko izgubi 3-4
spora i smatra da mu je uskraćeno pravo da možda i pokuša da istjera svoju
pravdu. Pitanja koja je postavio Viši sud u ukidnom rješenju a koja se odnose
na kvalifikatornu okolnost vještak med. struke je razjasnio u svom dopunskom
nalazu i po mišljenju oštećenog i njegovog punomoćnika život oštećenog je bio
u opasnosti.
Kazao je još da se pridružuje krivičnom gonjenju i da postavlja imovinsko
pravni zahtjev, koji će ostvarivati u parnici.
Okrivljeni B. V. u svojoj odbrani u istražnom postupku u bitnom, je istakao da
živi u mjestu . i pomeđaš je sa Lj.R. sa kojim je u negovoru već 5 godina jer
se spore oko puta. Dalje je naveo da je kritičnog dana, oko 12:30 h, na svojoj
livadi postavljao žicu od čobanice i pobijao kolje, kada je došao Lj.R. i
rekao mu da zategnu konop od prvog do zadnjeg međaša, na šta mu je on rekao da
je to od ranije postavljeno i da to mora ostati onako kako je bilo. Nakon toga
Lj. mu je rekao da će to da makne kako on hoće i da će da ga istuče, na šta ga
je on-okrivljeni, zamolio da ne preskače preko ograde na njegovu (okrivljenog)
zemlju. Tog trenutka Lj. nije preskočio ogradu a on je otišao kući da donese
žicu i 5-6 kolaca kako bi nastavio zagrađivanje. Kad je dovukao ovu žicu i
kolje, Lj. R. je preskočio ogradu i došao do njega držeći u ruci neko sječivo,
koje je njemu ličilo na sablju i nakon toga udario ga je nogom u desni
slabinski dio, a tom prilikom na nogama je imao obuvene opanke. U trenutku
kada ga je Lj. udario nogom zamahnuo je i sabljom i rekao mu: »Sad ću ti
osjeći glavu«. Za svo ovo vrijeme kod sebe je on (okrivljeni) imao 5-6 kolaca
i žicu, tako da je u momentu kada je Lj. zamahnuo sabljom, uzeo jedan kolac i
sa istim blokirao njegov udarac sječivom. Tom prilikom Lj. se okliznuo i pao
na zemlju i to tako što je desnim dijelom tijela pao na zemlju a sablja mu je
ispala iz ruke pa je on-okrivljeni ovu sablju uzeo i pobjegao kući. Naveo je i
to da u momentu kada je postavio kolac da bi izblokirao udarac Lj., pošto se
sve brzo odvijalo, nije siguran da li ga je ovim kolcem udario ili ga je ovaj
kolac zakačio po glavi. Predmetni kolac je napravljen od letve sa štale,
zašiljen na vrhu, dimenzija 3x4 ili 3x5, dužine oko 50 cm a u trenutku kada je
ovim kolcem izblokirao udarac, oštećeni R. je stajao licem okrenut prema
njemu. Dodao je i to da dok su njih dvojica razgovarali o međašima R. nije kod
sebe imao sječivo, već je otišao kući a i on-okrivljeni je otišao kući po žicu
i kolje a po povratku R. je preskočio ogradu i u tom trenutku je imao sječivo.
Razdaljina između njegove parcele i R.kuće iznosi oko 3-4 metra. Istakao je i
to da se zbog udarca koji mu je Lj. R. zadao nogom u predjelu desne slabine,
javio ljekaru, kojom prilikom je izdat izvještaj ljekara br. 8676 od 20. 10.
2011 godine.
Na ranijem glavnom pretresu okrivljeni je ponovio iskaz dat u istrazi i dodao
da je kritičnog dana imao namjeru da pobada nekakvo kolje, obzirom da je htio
da postavi tzv. "Čobanicu", pa je imao i sjekiru, po njegovoj procjeni ukupne
težine jedan kilogram, kojom je pobijao kolje a kada je nastao kritični
dogadjaj, odnosno kada je Lj. preskočio ogradu i prišao njemu sa mačetom-
sabljom, u tom trenutku sjekira nije bila kod njega-okrivljenog, već se
nalazila na mjestu gdje je zagrađivao prethodno i bila je udaljena od njih
nekih 50 metara. Ne zna na koji način je Lj. dobio povrede a moguće da ga je
on-okrivljeni udario kolcem, kada se branio. Kolac kojim se on branio, po
njegovoj procjeni, bio je dužine oko 50 santimetara, četvrtasti sa ivicama
dužine 3-4 cm a mačeta – sablja, koju je držao Lj., bila je takođe, dužine oko
50 cm i imala je rukohvat. Dalje je naveo da ne zna zbog čega je Lj. pao,
možda ga je on-okrivljeni zakačio kolcem i ako ga je zakačio, to je bilo samo
jedanput a u trenutku kada su prišli jedan drugom, bili su okrenuti licem u
lice i kada je vidio da oštećeni mačetom-sabljom zamahuje u njegovom pravcu,
on-okrivljeni je mislio da ima namjeru i da ga udari tom mačetom pa je i on
tada zamahnuo kolcem sa namjerom da izblokira udarac mačetom, nakon čega je
primijetio da Lj. ispada mačeta iz ruke i tada se poklizao i ostao je u
položaju polučučećem, nakon čega je on-okrivljeni uzeo mačetu i udaljio se a
kada se udaljavao okrenuo se i vidio Lj. koji je bio u položaju kao da sjedi.
Dalje je dodao i to da sa Lj. R. nikada nije imao grke riječi i bili su dobre
komšije, posjećivali se, sve dok nijesu imali problema oko puta a koji problem
je nastao prije otprilike 5 godina i od tada nijesu govorili, ali nijesu se ni
svađali, niti je bilo, bilo kakvih fizičkih sukoba ni svađa između njih a kod
ovog suda se vodi spor, čiji je predmet pravo svojine na putu koji vodi ka
njegovoj kući. Mačeta, nakon što su on i Lj.imali kontakt, je odletjela iza
njega u njegovoj neposrednoj blizini, nakon čega je on-okrivljeni uzeo mačetu
i otišao. Sjekiricu, koju je imao i sa kojom je pobijao kolje, prije nego je
došla policija na lice mjesta, je njegova supruga uzela sa mjesta gdje se
nalazila i donijela je kući a kolje i žicu ona nije pomjerala prije nego je
policija došla.
Na glavnom pretresu, u ponovnom postupku, okrivljeni B. ponovio je ranije datu
odbranu dodajući da ga je oštećeni Lj. udario lijevom nogom a taj udarac je
završio u predjelu njegove (oštećenog) desne slabine iznad desnog kuka. Kazao
je da se od ovog udarca blago zateturao, ali nije pao, nakon čega se javio
službi Hitne pomoći gdje je ljekar izvršio pregled i rekao mu da nema spolja
vidljivih povreda.
U završnoj riječi okrivljeni je izjavio da prihvata u potpunosti završnu riječ
svog branioca, koji je u istoj istakao da ostaje pri ranije datoj završnoj
riječi kada je naveo da je u svom završnom izlaganju oštećeni nagovijestio
motiv koji je bio osnov za svađu i dogadjaj koji je nakon toga proistekao a to
su neriješeni imovinsko - pravni odnosi. Izvedenim dokazima nesporno je
utvrđeno da je okrivljeni kritičnog dana radio na svom imanju i to dijelu koji
se graniči sa imovinom oštećenog. Tačnije postavljao je tzv. "Čobanicu", kao
dodatno obezbeđenje da ne bi njegova stoka pričinila štetu oštećenom a ovo tim
prije što su bili u negovoru. Za to vrijeme oštećeni je sjedio ispred kuće i
popravljao kolica. U jednom trenutku kada je vidio okrivljenog stupio je u
verbalni dijalog s njim, na način kako je to okrivljeni u svojoj odbrani
objasnio a potom je pošao u kužinu, uzeo mačetu, čije sječivo oko 50 cm,
preskočio preko ograde koja dijeli imanje okrivljenog i oštećenog i kada je
bio blizu okrivljenog zavitlao mačetom govoreći: "Sad ću ti osjeći glavu", da
bi ga u jednom trenutku udario nogom u predjelu slabinskog dijela. Taj napad
koji je bio ozbiljan, stvaran i protivpravan okrivljeni je odbijao na jedini
mogući način i sredstvom koje mu se našlo pri ruci a to je drveni kočić za
povezivanje tzv. „Čobanice“. Na zamah mačetom, koji je bio upućen prema
njegovoj glavi, reagovao je nagonski, zamahom prema predmetu koji se
usmjeravao prema njemu i životno ga ugrožavao. Dalje je naveo da oštećeni
drugačije predstavlja događaj i tvrdi da ga je okrivljeni udario u trenutku
kada se on nalazio savijen u blizini ograde. Obzirom na lokaciju povreda i
prepreku koja bi u takvim okolnostima sprečavala mogućnost nanošenja povreda
sam vještak medicinske struke je rekao da na taj način povreda nije mogla
nastati. Dakle i ova činjenica upućuje na zaključak da se događaj odvijao
onako kako je predstavio okrivljeni pa iz njegovog kazivanja nesporno se stiču
svi elementi nužne odbrane koja isključuje protivpravnost, pa sa tog osnova
predložio je da sud okrivljenog oslobodi od optužbe. Dalje je naveo i to da je
nesporna nesrazmjera u godinama i fizičkoj snazi i to na strani oštećenog a to
je jedan od razloga, odnosno od uslova da se okrivljenom daje pravo na
odbijanje napada, odnosno govori o stepenu ozbiljnosti napada i opasnosti koja
iz toga proizilazi.
U završnoj riječi u ponovnom postupku branilac okrivljenog je naveo da je
okrivljeni kritičnom prilikom bio napadnut od lica koje je višestruko
sposobnije od njega u fizičkom smislu i istovremeno tom prilikom je kao
sredstvo napada koristio sablju. Kazao je da se smatra o ozbiljnom i
protivpravnom napadu koji je djelimično realizovan u prilog čega govore
povrede kod B.V. za koju se vještak med. struke izjasnio da je laka tjelesna
povreda. Smatra da sve okolnosti ovog dokagađaja ukazuju da je B. V. kritičnom
prilikom postupao u nužnoj odbrani, pa je predložio sudu da ga oslobodi od
optužbe, jer u njegovom postupanju nema protivpravnosti. Kazao je još da se u
konkretnom slučaju radi o običnoj teškoj tjelesnoj povredi.
Radi utvrđivanja odlučujućih činjenica i donošenja pravilne i zakonite odluke,
sud je na glavnom pretresu izveo sledeće dokaze, saslušao u svojstvu svjedoka
oštećenog Lj.R. i svjedoka H. I.; pročitao medicinsku dokumenaciju na ime
oštećenog Lj. R. i to: izvješaj ljekara specijaliste JZU Bijelo Polje br. 8685
od 20. 10. 2011 godine; pročitao otpusnu listu sa epikrizom KC Crne Gore
Odjeljenje za neurohirurgiju; pročitao otpusnu lisitu sa epikrizom Opšte
bolnice Bijelo Polje Odjeljenje hirurgije; pročitao izvještaje ljekara
specijaliste br. 5101 od 02. 11. 2011 godine, br. 5273 od 14. 11. 2011 godine,
br. 3058 od 14. 11. 2011 godine, br. 5273 od 14. 11. 2011 godine, br. 5351 od
17. 11. 2011 godine, br. 5097 od 17. 11. 2011 godine; pročitao nalaz psihologa
br. 456; pročitao nalaz i mišljenje vještaka medicinske struke prof. dr M. Š.
od 05. 12. 2011 godine i pojašnjenje nalaza istog vještaka dato na glavnom
pretresu od 30. 03. 2012 godine i pročitao dopunu nalaza i mišljenja vještaka
dr M.Š. od 07. 06. 2012. godine; pročitao zapisnik o uviđaju od 19. 04. 2013.
godine; izvršio uvid u foto-dokumentaciju Uprave policije br. 492/11 od 21.
10. 2011. godine; izvršio uvid u foto-dokumentaciju broj 194-13 od 19. 04.
2013. godine; saslušao vještaka med. struke dr D. M.; te izvršio uvid u izvod
iz kaznene evidencije na ime okrivljenog.
Sud je odbio predloge punomoćnika oštećenog za izvođenje dokaza saslušanje u
svojstvu svjedoka Lj.P. i Lj. O. jer, po ocjeni suda, izvođenje ovih dokaza bi
vodilo samo odugovlačenju postupka i prouzrokovanju nepotrebnih troškova
postupka i sa razloga što predloženi svjedoci nijesu očevici kritičnog
događaja, kao i predlog da sud izvrši uvid u spise predmeta K. br. 513/11,
obzirom da je u tom postupku, kako je predstavljeno, okrivljeni B. imao
svojstvo svjedoka, jer su ove procesne uloge nespojive. Sud je odbio i predlog
zamjenika ODT-a za ponovnim vještačenjem od strane Odbora za sudsku medicinu,
obzirom da nijesu istačeni nikakvi prigovori u pogledu nalaza i mišljenja
vještaka dr Š., a osim toga povjeravanje vještačenja predloženoj ustanovi bi
vodilo odugovlačenju postupka i prouzrokovanju znatnih materijalnih troškova.
Cijeneći odbranu okrivljenog, dokaze pojedinačno i u međusobnoj vezi, shodno
čl. 370 Zkp-a, sud je utvrdio činjenično stanje i na osnovu takvog utvrđenog
činjeničnog stanja zaključio, da je okrivljeni izvršio krivično djelo teška
tjelesna povreda iz čl. 151 st. 1 Krivičnog zakonika, za koje je kriv.
Sud je cijenio iskaz oštećenog Lj. R., saslušanog u svojstvu svjedoka, koji je
u istražnom postupku naveo da je sa B.V. pomeđaš, obojica imaju imanja u
mjestu . i da je dugi niz godina V. u lošim odnosima sa mještanima sela a
vezano za seoske puteve, jer istima zabranjuje prolaz iz kog razloga je i
njegov brat vodio spor kod suda jer mu je okrivljeni zabranio put. Još prije
otprilike četiri godine B. V. je u više navrata njima upućivao prijetnje u
smislu »Da će neko da zine oko tih međaša«. Kritičnog dana oko 10:00h, nalazio
se na svom imanju i izvodio radove oko ograde, tako što je uvezivao žicu i
ispravljao ogradu. Svo vrijeme dok je ovo radio B. V. se nalazio na svom
imanju na razdaljini od nekih 7-8 metara od mjesta gdje se on nalazio,
šetajući iza nekog žbunja. Sa B. je tom prilikom neobavezno razgovarao u vezi
sporova koje je naveo. On (oštećeni) mu je tada rekao da posječe žbunje po
međi, na šta mu je B. rekao: »Meni ne smeta, kome treba neka siječe«, nakon
čega je on uzeo tzv. »Mačetu« koja služi za sječenje žbunja i počeo da sređuje
ogradu. Kada je krenuo da siječe žbunje, zauzet poslom, više nije obraćao
pažnju na B.. Napomenuo je da je B. od trenutka kada su se sreli sa sobom imao
sjekiru srednjih dimenzija. U jednom momentu dok je bio u savijenom položaju,
radeći oko ograde, podigao je pogled i vidio da mu je B. prišao na 2-3 metra.
Tom prilikom na leđima je imao vojnički ranac a u desnoj ruci, pored desne
noge, je skirivao ovu sjekiru. Kada je vidio da ga je uočio, B. je zastao a
on-oštećeni je nastavio da radi oko ograde, da bi u jednom momentu vidio da mu
je prišao na otprilike 1,5 m. Nakon toga primijetio je njegove-okrivljenog
noge i vidio trenutak kada je B.zamahnuo sjekirom prema njegovoj glavi. Zatim
je osjetio udarac i bol u predjelu lijeve sljepoočnice, nakon čega se
onesvijestio i više se ničega ne sjeća. Napomenuo je da mu je B. zadao udarac
metalnim dijelom sjekire. Dalje je pojasnio da kada je zadobio udarac, nalazio
se u savijenom položaju a dok je sređivao ogradu u rukama je imao tzv.
»Mačetu«, koja služi za sječenje trske i žbunja i sa istom nije zamahivao
prema B.. U trenutku kada je zadobio udarac tzv. »Mačeta« mu je bila u rukama
i njom je sjekao žbunje a šta se dalje dešavalo sa istom, nakon njegovog
povređivanja, nije mu poznato.
Na glavnom pretresu oštećeni Lj.R. je ponovioda se kritičnog dana nalazio na
svom imanju, ispred svoje kuće a B. V. se nalazio na njegovom imanju, gdje je
vršio nekakve radove oko postavljanja tzv. »Čobanice«. Pričali su oko ograde,
obzirom da se između njihovih imanja nalazi stara drvena ograda kroz koju je
proniklo nekakvo žbunje i prešlo na dio imanja koji pripada njemu (oštećenom).
B. je tada kazao da on neće ukloniti ovo žbunje i rastinje jer mu ne smeta a
kome smeta neka ga ukloni, pa je on (oštećeni) uzeo „Mačetu“ kojom je počeo da
siječe rastinje koje je prošlo kroz ogradu prema njegovom imanju. U jednom
trenutku kada je bio u polusavijenom položaju, pored same ograde, osjetio je
udarac u predjelu lijeve strane glave, nakon kojeg udarca je izgubio svijest i
ne sjeća se da li je zadobijao još udaraca, obzirom da se osvijestio tek nakon
20-ak dana u KC u Podgorici. Dalje je naveo da nije vidio da je B. V. prešao
preko ograde i pretpostavlja da mu je udarac zadao preko ograde u trenutku
kada je bio savijen. Vidio je kod B.V. nekakav predmet poput sjekire a imao je
i nekakav ranac na leđima tog dana i bio je obučen u nekakvu maskirnu
uniformu. Kritičnog dana nije prelazio na imanje B.V., odnosno ne sjeća se da
je prelazio.
Upozoren na razlike, objasnio je da je u prvi mah popravljao nekakva kolica
ispred svoje kuće a zatim kada je B.došao i kada je vidio da vrši nekakve
radove oko ograde, on (oštećeni) je kazao da to ne dira i da će on (oštećeni)
to završiti i kasnije je vršio sječu žbunja koje je proniklo kroz ogradu.
Dalje je naveo da dok je popravljao kolica ispred kuće, tzv. „Mačeta“ se
nalazila u sušnici. On je kritičnog dana prvo sređivao dvorište na način što
je sjekao nekakve kupine koje se nalaze iznad sušnice a zatim, obzirom da su
mu trebala kolica, vršio je radove oko popravke istih i u tom trenutku dok je
vršio popravku kolica došao je B., koji je izvodio radove koje je opisao na
svom imanju a vezano za postavljanje „Čobanice.“ Naveo je i to da kritičnog
dana nije nijednom udario B., niti je bilo kada u životu podigao ruku na
njega. Nije kritičnog dana a ni ranije, upućivao prijetnje B. u smislu da će
mu otkinuti glavu „Mačetom.“ Takođe je naveo da je visok 1,86 m i težak oko 86
kg, da se prije kritičnog događaja fizički dobro osjećao i bio sposoban,
obzirom da je ranije radio pri MUP-u u specijalnoj jedinici. Takođe je naveo
da je B. još prije 4 godine upućivao prijetnje u smislu „Da će neko da zine
zbog tih međaša,“ a i kritičnog dana je ovo izgovorio a on-oštećeni u tom
trenutku nije imao „Mačetu“ kod sebe u ruci. Iskaz oštećenog Lj., sud je
prihvatio kao jasan određen i objektivan, potvrđen, med. dokumentacijom te
nalazom i mišljenjem vještaka med. struke dr Š..
Sud je cijenio iskaz svjedoka H.I., koji u svom iskazu u bitnom navodi da je
po nalogu pretpostavljenih izašao u selo ., uz prisustvo krim. tehničara, kako
bi obavili uviđaj povodom prijave da je došlo do nekakve tuče.
Uviđaj je obavio uz prisustvo okrivljenog B. a kazao je da se radilo o
nekakvoj livadi i u vrijeme obavljanja uviđaja padala je kiša i sve što su
našli na lice mjesta su evidentirali a sačinjena je i foto-dokumentacija. Lice
mjesta, kako je naveo, pokazao je okrivljeni B., dok vršenju uviđaja nije
prisustvovao oštećeni Lj.. Iskaz ovog svjedoka sud je u potpunosti prihvatio.
Uvidom u foto-tehničku dokumentaciju Uprave policije od 21. 10. 2011 godine,
proizilazi da je sačinjeno ukupno 7 (sedam) fotografija, s tim što se na
fotografiji broj 4 vidi , između ostalih, prisustvo okrivljenog B. V..
Analizirajući iskaz svjedoka H.I. i dovodeći isti u vezu sa detaljima
prikazanim u foto-dokumentaciji od 21. 10. 2011 godine, to proizilazi da je
predmetna dokumentacija sačinjena na mjestu gdje se, prema kazivanju
okrivljenog B., desio kritični događaj.
U zapisniku o uviđaju, sačinjenom dana 19. 04. 2013 godine uz prisustvo
okrivljenog B. i oštećenog Lj., evidentirana su mjesta gdje se desio kritični
događaj, kako po kazivanju okrivljenog, tako i po kazivanju oštećenog.
Okrivljeni je kao mjesto gdje se desio kritični događaj pokazao voćnjak –
livadu, pojašnjavajući i pokazujući sudu, njegov položaj, kao i kretanje i
položaj oštećenog do trenutka kada je nastao kritični događaj.
Oštećeni je, takođe, pokazao sudu mjesto gdje se prema njegovom kazivanju
desio kritični događaj, s tim što su ova mjesta međusobno udaljena 65,50
metara. Pokazano od strane okrivljenog i oštećenog tokom uviđaja evidentirano
je i u foto-dokumentaciju Uprave policije od 19. 04. 2013 godine.
Sud je cijenio nalaz i mišljenje vještaka med. struke dr D.M.. U svom nalazu
koji je dao na glavnom pretresu od 17. 06. 2013 godine, vještak M. je naveo da
je na osnovu ljekarskog izvještaja na ime B.V. od 20. 10. 2011 godine a u kome
je evidentirano da je B. tog dana pregledan u Urgentnoj službi bolnice u
Bijelom Polju, kada je naveo da je povrijeđen u tuči i žalio se na bolove
trbuha sa lijeve strane. Kazao je još da doktor koji je pregledao B. nije
vidio krvne podlive ili modrice u predjelu trbuha, s tim što je postojala
palpatorna bolna osjetljivost i doktor se u dijagnozi izjasnio da postoje
nagnječenja mekih tkiva trbuha sa lijeve strane. Mišljenja je da je navedena
povreda u vidu nagnječenja mekih tkiva mogla nastati djelovanjem tupo-tvrde
sile u predjelu lijeve strane trbuha slabijeg intenziteta. Dalje je pojasnio
da nagnječenje mekih tkiva može postojati a da pri tom ne postoji krvni podliv
i u konkretnom slučaju nagnječenje mekih tkiva je konstatovano pregledom na
dodir (palpacijom).
Takođe, vještak M. je na osnovu medicinske dokumentacije na ime okrivljenog B.
V., kazao da je kod istog dijagnostikovano maligno oboljenje – karcinom
prostate, te da se radi o teškoj i neizlječivoj bolesti. Nalaz i mišljenje
ovog vještaka sud je prihvatio.
Iz medicinske dokumentacije na ime oštećenog, nalaz i mišljenje dao je vještak
prof. dr M.Š.. U osnovnom nalazu, vještak navodi da na osnovu medicinske
dokumentacije, zaključuje da je dana 20.10.2011. godine, povrijeđen Lj.R.
koji je zatim pregledan u Urgentnoj medicinskoj pomoći JZU Bijelo Polje a
zatim upućen u Klinički centar Crne Gore gdje je bio bolnički liječen od
20.10.2011. godine do 28.10.2011. godine, u kom periodu je i operisan. Nakon
ovoga bolnički je liječen u Opštoj bolnici u Bijelom Polju od 28.10.2011.
godine do 07.11.2011. godine.
U svom mišljenju vještak prof. dr M.Š. navodi da je u predmetnom događaju
Lj.R.zadobio sledeće povrede: utisnuti prelom lijeve sljepočne kosti sa
posljedičnim nagnječenjem tkiva velikog mozga, rana prskotina lijeve polovine
čela, krvni podlivi u predjelu oba kapka lijevog oka i u predjelu lijeve
sljepočne kosti, potres mrežnjače lijevog oka. Naveo je i da su navedene
povrede posledica najmanje dva udarca tupog, teškog i jako zamahnutog
mehaničko oruđa (moguće i tupi dio sjekire), na odgovarajuće predjele tijela -
glave. Mišljenja je da navedena rana, krvni podlivi i potres mrežnjače
predstavljaju pojedinačno i u svom zbiru laku tjelesnu povredu, dok navedeni
prelom sa opisanom posledicom predstavlja tešku tjelesnu povredu (život
oštećenog je bio u opasnosti), te da je u vrijeme odigravanja kritičnog
događaja Lj. R. zadobio tešku tjelesnu povredu.
U svom osnovnom nalazu vještak je iznio mišljenje da je oštećeni Lj. R. u
vrijeme zadobijanja povrede bio okrenut licem prema osobi koja zadaje udarce.
Takođe je naveo i da je kod oštećenog Lj.R. ustanovljeno stanje smanjenog
sluha na lijevom uhu za koje je naveo da ne može isključiti da je posledica
predmetnog kritičnog događaja.
Pojašnjavajući dati nalaz, vještak prof. dr M.Š. je na ranijem glavnom
pretresu od 30.03.2012.godine, ostao u cjelosti pri nalazu, zaključku i
mišljenju koje je dao 05.12.2011. godine, s tim što je pojasnio, da se na
osnovu ustanovljenih povreda ne može tačno opredijeliti o položaju Lj.R. u
odnosu na osobu koja mu zadaje udarce, pa navodi da je mogao biti i u
stojećem, čučećem ili sjedećem položaju. Ponovio je da su povrede Lj. R.
posledica najmanje dva udarca u glavu, s tim što se nije mogao precizno
izjasniti o vrsti i promjeru oruđa koje je djelovalo na glavu oštećenog, stim
što navodi da, imajući u vidu da je kod oštećenog Lj. ustanovljen krvni podliv
u predjelu lijeve sljepoočne regije prečnika oko 7 cm, koji opis prema
mišljenju ovog vještaka upućuje da je oruđe kojim se djelovalo otprilike, sa
tim promjerom i parametrima. Kazao je još da na sljepoočnoj regiji oštećenog
nije djelovalo oruđe uzdužnog vretenastog oblika. Takođe je kazao da "Rana,
prskotina" u predjelu lijeve polovine čela, nije nastala mehanizmom pada već
mehanizmom direktne aplikacije sile - udarom. Vještak se nije mogao
opredijeliti u koji predio glave je zadat prvi udarac, s tim što je naveo da
je nakon zadobijenog preloma lijeve sljepoočne kosti, za očekivati da Lj. R.
izgubi svijest. Pojasnio je još da su oštećeni i okrivljeni bili okrenuti
licem u lice s tim što je pojasnio da prelom u vidu utisnutog dijela
sljepoočne kosti, je mogao nastati tako što je udarac zadat sa bočne strane
oštećenog. Isključio je svaku mogućnost da su povrede kod oštećenog mogle
nastati djestvom jednog udarca drvenim kolcem dužine 50 cm, četvrtastih ivica
širine 3 cm.
U ponovnom postupku vještak Š.je sudu dostavio dopunu nalaza i mišljenja. U
dopuni vještak Š. navodi da ostaje pri osnovnom nalazu od 05. 12. 2011 godine,
pojašnjavajući da je u predmetnom događaju Lj.R. zadobio sledeće povrede,
utisnuti prelom lijeve sljepoočne kosti sa posledičnim nagnječenjem tkiva
velikog mozga, rana prskotina lijeve polovine čela, krvni podlivi u predjelu
oba kapka lijevog oka i u predjelu lijeve sljepoočne kosti i potres mrežnjače
lijevog oka. Dalje navodi da navedena rana, krvni podlivi i potres mrežnjače
predstavljaju pojedinačno i u svom zbiru laku tjelesnu povredu, dok navedeni
prelom sa opisanom posledicom predstavlja tešku tjelesnu povredu i ponavlja da
je u vrijeme odigravanja kritičnog događaja Lj. R. zadobio tešku tjelesnu
povredu. Vještak Š. je u dopuni dalje pojasnio da jedan od kriterijuma a
najvažniji za kvalifikaciju težine tjelesne povrede, jeste opasnost po život.
U konkretnom slučaju, kako navodi, kod Lj. R. povređivanje – nagnječenje tkiva
velikog mozga predstavlja običnu tešku tjelesnu povredu jer se mjesta
nagnječenja ne mogu povezati sa regionima koji predstavljaju realnu opasnost
po smrtni ishod, s tim što povređivanje moždanog tkiva uvijek sa sobom nosi
barem apstraktnu mogućnost smrtnog ishoda (otok mozga, krvarenje unutar
lobanjske duplje). Dalje je naveo, da navedeni utisnuti prelom lijeve
sljepoočne kosti sa posljedičnim nagnječenjem tkiva velikog mozga je u
direktnoj uzročno-posledičnoj vezi sa opasnosti po život.
Nalaz i mišljenej vještaka dr Š., kao i pojašnjenja na glavnom pretresu sud je
u potpunosti prihvatio kao stručne objektivne i date po osnovu pravila struke
i nauke.
Iz izvoda iz KE na ime okrivljenog sud je utvrdio da isti do sada nije
osuđivan.
Analizirajući odbranu okrivljenog, dovodeći je u vezu sa izvedenim dokazima
sud istu ne prihvata cijeneći da je sračunata radi izbjegavanja sopstvene
krivice i predstavljanja svog postupanja u navodnoj nužnoj obrani. Odbrana
okrivljenog obezvrijeđena je iskazom oštećenog Lj. kao i nalazom i mišljenjem
vještaka medicinske struke dr Š.
Naime, okrivljeni predstavlja da je navodno oštećeni Lj. u jednom trenutku
preskočio ogradu i prišao njemu (okrivljenom) držeći u ruci sablju-mačetu,
zatim ga je navodno udario nogom u slabinski dio a desne strane, pa zatim i
zamahnuo sabljom kazavši mu navodno u smislu "Sad ću ti odsjeći glavu". U ovom
dijelu dalje je predstavio da je, on (okrivljeni), kada je Ljujić zamahnuo
sabljom, uzeo jedan kolac i istim blokirao njegov (oštećenog) udarac sječivom,
kojom prilikom se kako je naveo Lj. okliznuo i pao na zemlju a sablja mu je
ispala. Dodao je još i da nije siguran da li je eventualno ovim kolcem i
udario po glavi oštećenog Lj.. Tokom vršenja uviđaja dana 19. 04. 2013 godine,
okrivljeni B. je pokazao sudu slijed događaja i mjesto gdje se desio kritični
događaj. Tako je pokazao, iz kog pravca je navodno došao oštećeni što je
prikazano na gotografijama br. 3, 4, 5 i 6. Dalje je pokazao međusobni položaj
kada mu je oštećeni Lj. prišao i zamahnuo mačetom, što je prikazano na
fotogrfiji br. 8 te položaj u kome je držao drveni kolac, kojim je navodno
blokirao udarac mačetom, što je prikazano na fotografiji br 9, nakon čega se,
kako je naveo, oštećeni poklizao i sjeo na zemlju, što je prikazano na
fotografiji br. 10.
Ovakva odbrana okrivljenog po ocjeni ovog suda životno je nelogična,
obezvrijeđena iskazom oštećenog a posebno nalazom i mišljenjem vještaka
medicinske struke dr. Š..
Tako predstavljanje okrivljenog da je zapravo on bio kritičnom prilikom
objekat napada i to sječivom dužine iste kao i dužina drvenog kolca koji je on
imao u rukama, je životno nelogična, obzirom da ovaj sud pri tome imao u vidu
i fizičko stanje kako okrivljenog tako i oštećenog Lj., pri tom cijeneći da je
oštećeni daleko fizički spremniji od okrivljenog pa za slučaj da je sa oštrim
predmetom iste dužine, krenuo da zada udarac okrivljenom, ovaj sud je
mišljenja da okrivljeni ne bi mogao to da spriječi posebno ne, da izdvoji
jedan kolac, od 5 – 6 komada, koje je tom prilikom držao i da navodno prilikom
pokušaja da sebe zaštiti i možda zada udarac oštećenom. Ovakva odbrana je
nelogična zbog činjenice što je za radnje izdvajanja jednog kolca, a zatim
navodnog postavljanja istog u položaj da zaštiti sebe, potrebno vrijeme
neuporedivo duže od vremena koje bi trebalo oštećenom da zada udarac
okrivljenom i to oštrim predmetom obzirom da je, kako je okrivljeni naveo,
oštećeni već zamahnuo u njegovom pravcu.
Takođe, odbrana okrivljenog da je možda moguće, da je udarac zadao oštećenom
navedenim drvenim kolcem dužine 50 cm, čije su ivice dimenzija 3 x 4 cm i to
moguće samo jednim udarcem, obezvrijeđena je nalazom i mišljenjem vještaka
medicinske struke prof. dr M.Š. koji se decidno izjasnio da su povrede
oštećenom nanijete od najmanje dva udarca. Takođe, vještak Š. je isključio
mogućnost i da su povrede oštećenom mogle biti nanijete djestvom oruđa
uzdužnog, vretenastog oblika. Takođe navode okrivljenog da ga je oštećenu
udario u slabinski dio sa desne strane prije zamaha »Mačetom« sud ne prihvata,
i pored činjenice da je po osnovu medicinske dokumentacije na ime okrivljenog,
vještak med. struke Dr M. dao mišljenje da je kod okrivljenog prilikom
pregleda postojala bolna osjetljivost, te je u medicinskoj dokumentaciji
konstatovano nagnječenja mekih tkiva trbuha sa lijeve strane, koja je povreda
mogla nastati djelovanjem tupo-tvrde sile u predjelu lijeve strane trbuha
slabijeg intenziteta, iz razloga što okrivljeni predstavlja da ga je oštećeni
udario nogom u desnu stranu a vještak dr. M. po osnovu medicinske
dokumentacije govori o nagnječenju mekih tkiva sa lijeve strane.
Navodi okrivljenog u dijelu da je nakon kontakta sa oštećenim, navodno vidio
kako je oštećeni ostao u polu čučećem položaju, da bi nakon što se okrivljeni
udaljio sa lica mjesta vidio kako se oštećeni nalazi u sjedjećem položaju
takodje su neprihvatljivi, obzirom da je vještak medicinske struke u svom
nalazu i mišljenju naveo da je za očekivati da oštećeni nakon što je zadobio
udarac kojim mu je prelomljena lijeva sljepoočna kost, izgubi svijest.
S toga ne prihvatajući odbranu okrivljenog sud je način nastanka i razvoj
kritičnog događaja utvrdio iz iskaza oštećenog Lj. R. obzirom da je njegov
iskaz potvrđen kako medicinskom dokumentacijom tako i nalazom i mišljenjem
vještaka med. struke prof. dr M. Š.. Naime, oštećeni u svom iskazu opisuje da
se kritičnog dana nalazio na svom imanju u blizini ograde - međe sa
okrivljenim B., te da je "Mačetom" sjekao rastinje koje je proniklo kroz
ogradu, sa imanja okrivljenog B., a što je pokazao i na dan uviđaja, dana 19.
04. 2013 godine, što je i prikazano na fotografiji br 3 na kojoj su vidljive
stabljike maline kao i ostaci ranije posječenih stabljika maline.
Imajući u vidu kako dio iz odbrane okrivljenog tako i iskaz oštećenog to jasno
proizilazi da su odnosi između okrivljenog i oštećenog narušeni, kao posledica
neriješenih imovinskih pitanja. U takvoj atmosferi po ocjeni ovog suda i desio
se kritični događaj i to upravo na način kako ga je predstavio oštećeni.
Naime, oštećeni je kazao da je vidio sjekiru kod okrivljenog a nesporno je i
da je okrivljeni kritičnog dana postavljao na svom imanju tzv. "Čobanicu".
Dalje je kazao, da je primijetio okrivljenog B. koji mu je u jednom trenutku
prišao na 2 - 3 metra i jasno navodi da je vidio da u desnoj ruci drži
sjekiru, koju je i skrivao na način prikazan na fotografiji br 6. Dalje
oštećeni predstavlja da je okrivljeni B. u jednom trenutku zastao a kada je
vidio da ga je oštećeni primijetio, pa nakon što je on (oštećeni) nastavio da
radi oko ograde, okrivljeni mu je prišao na 1,5 metar, da bi u sledećem
trenutku vidio noge okrivljenog i trenutak kada okrivljeni zamahuje sjekirom
prema njegovoj glavi, kada je i osjetio udarac i bol u predjelu lijeve
sljepočnice, nakon čega se kako navodi onesvijestio, što je oštećeni i pokazao
na dan uviđaja, i što je sadržano u foto dokumentaciji UP br 194-13.
Činjenicu koju navodi oštećeni da je od prvog zadobijenog udarca izgubio
svijest, je i očekivana po vještaku medicinske struke. Oštećeni je u svom
iskazu naveo i da se sjeća da je zadobio jedan udarac, dok se vještak izjasnio
da je oštećeni kritičnom prilikom zadobio najmanje dva udarca, upućuje na
zaključak da je oštećeni, drugi udarcac zadobio dok se nalazio u stanju bez
svijesti. Takođe, oštećeni je jasno naveo da je udarac zadobio sjekirom i to
metalnim dijelom, dok vještak medicinske struke iznosi mišljenje da su povrede
kod oštećenog posledica dejstva najmanje dva udarca tupog, teškog i jako
zamahnutog mehaničkog oruđa, kao što je tupi dio sjekire što dovedeno u vezu,
jasno upućuje na zaključak da je okrivljeni oštećenom udarce zadao tupim
dijelom sjekire. Na zaključak suda da su oštećenom povrede nanijete tupim
dijelom sjekire upućuje i mišljenje vještaka dr Šoća, da je povreda kod
oštećenog Lj. u vidu krvnog podliva, u predjelu lijeve sljepoočne regije
prečnika oko 7 cm, nanijeta dejstvom oruđa otprilike sa istim promjerom i
parametrima, što jasno upućuje na zaključak da je nanijeta tupim dijelom
sjekire a ne drvenim kolcem kako to predstavlja okrivljeni.
S toga sud ne prihvata odbranu okrivljenog, kako u pogledu načina nastanka
kritičnog događaja tako i u pogledu mjesta gdje se kritični događaj odvijao i
načina povređivanja oštećenog, što je po ocjeni ovog suda sve smišljeno od
strane okrivljenog kako bi svoje postupanje u kritičnom događaju predstavio
kao postupanje u nužnoj odbrani.
S toga, iz svih izvedenih dokaza, dovedenih u vezu sa odbranom okrivljenog,
sud je utvrdio sledeće činjenično stanje da je okrivljeni B. V. dana 20. 10.
2011 godine, oko 12,30 h, u mjestu ., opština Bijelo Polje, teško tjelesno
povrijedio oštećenog Lj. na način što ga je tupim metalnim dijelom sjekire
izudarao po glavi, kojom prilikom mu je nanio povrede u vidu utisnutog preloma
lijeve sljepoočne kosti sa posljedičnim nagnječenjem tkiva velikog mozga, rane
prskotine lijeve polovine čela, krvnih podliva u predjelu oba kapka lijevog
oka i u predjelu lijeve sljepoočne kosti i potresa mrežnjače lijevog oka.
Imajući u vidu, nalaz i mišljenje vještaka medicinske struke dr. Š. te njegova
pojašnjenja i dopunu to je u kritičnom događaju oštećeni zadobio tešku
tjelesnu povredu. Analizirajući nalaz i mišljenje vještaka dr. Š. u pogledu
prirode zadobijene teške tjelesne povrede i opasnosti po život oštećenog to
prizilazi da je vještak Š. u svom osnovnom nalazu, dao mišljenje da je
navedena rana, krvni podlivi i potres mrežnjače predstavljaju pojedinačno i u
svom zbiru laku tjelesnu povredu, dok navedeni prelom sa opisanom posledicom
predstavlja tešku tjelesnu povredu (život oštećenog je bio u opasnosti), te da
je u vrijeme odigravanja kritičnog događaja Lj.R. zadobio tešku tjelesnu
povredu. U dopuni od 07. 06. 2013 godine vještak Š.navodi da ostaje pri
osnovnom nalazu od 05. 12. 2011 godine, i pojašnjava da je u vrijeme
odigravanja kritičnog događaja Lj. R. zadobio tešku tjelesnu povredu, te da je
jedan od kriterijuma a najvažniji za kvalifikaciju težine tjelesne povrede,
jeste opasnost po život. Dalje pojašnjava da konkretnom slučaju, kod Lj. R.
povređivanje – nagnječenje tkiva velikog mozga predstavlja običnu tešku
tjelesnu povredu jer se mjesta nagnječenja ne mogu povezati sa regionima koji
predstavljaju realnu opasnost po smrtni ishod, s tim što povređivanje moždanog
tkiva uvijek sa sobom nosi barem apstraktnu mogućnost smrtnog ishoda (otok
mozga, krvarenje unutar lobanjske duplje). Imajući u vidu dato pojašnjenje po
ocjeni ovog suda to je oštećeni u kritičnom događaju zadobio tešku tjelesnu
povredu, s tim što cijeneći mjesta nagnječenja nije postojala realna opsanost
po smrtni ishod, već je ta opasnost objašnjena kao apstraktna opsanost u vezi
sa opisnom povredom.
Postupajući na navedeni način, udarajući oštećenog Lj. tupim metalnim dijelom
sjekire u predjelu glave, kojom prilikom mu je nanio povrede u vidu utisnutog
preloma lijeve sljepoočne kosti sa posljedičnim nagnječenjem tkiva velikog
mozga, rane prskotine lijeve polovine čela, krvnih podliva u predjelu oba
kapka lijevog oka i u predjelu lijeve sljepoočne kosti i potresa mrežnjače
lijevog oka, okrivljeni je ovim svojim radnjama ostvario sve bitne elemente
bića krivičnog djela teška tjelesna povreda iz čl. 151 st. 1 Krivičnog
zakonika, obzirom da je oštećeni, po vještaku medicinske struke, kritičnom
prilikom zadobio tešku tjelesnu povredu. Shodno utvrđenom u pogledu vrste i
prirode tjelesne povrede sud izmijenio činjenični opis i pravnu kavlifikaciju
krivičnog djela u pitanju.
U konkretnom slučaju okrivljeni B. je postupao sa eventualnim umišljajem i bio
je svjestan da, postupajući na opisani način, može oštećenom nanijeti teške
tjelesne povrede, obzirom da mu je udarce zadavao u glavu tvrdim predmetom i
na taj način učiniti krivično djelo, na šta je pristao.
Odlučujući u pogledu vrste i visine kazne cijeneći sve okolnosti iz čl. 42
Krivičnog zakonika, sud je na strani okrivljenog kao olakšavajuće okolnosti
našao da se radi o licu starije životne dobi, koje do sada nije osuđivano što
ukazuje da nije sklon vršenju krivičnih djela, te zdravstveno stanje
okrivljenog utvrđeno u ponovnom postupku zbog prirode i težine bolesti. Sud je
mišljenja da sve olakšavajuće okolnosti na strani okrivljenog a posebno
priroda i težina bolesti, predstavljaju naročito olakšavajuće okolnosi zbog
kojih je sud okrivljenom ublažio kaznu ispod zakonom propisanog minimuma
cijeneći da će se i sa ublaženom kaznom zatvora od 2 mjeseca, može postići
svrha kažnjavanja, iz čl.32 KZ-a.
Shodno čl. 226 Zakonika o krivičnom postupku, odlučeno je u pogledu paušala,
vodeći računa o imovinskim prilikama okrivljenog i dužini trajanja postupka,
pa je okrivljeni obavezan da plati sudu iznos od 40,00€ a shodno čl. 229 istog
Zakonika odlučeno je da okrivljeni plati sudu i ostale troškove koji se odnose
na troškove vještačenja vještaka medicinske struke isplaćenih iz predračunskih
sredstava, u iznosu od 468,00€.
Kako je oštećeni postavio imovinsko pravni zahtjev, pri čemu je naveo da će ga
ostvarivati u parničnom postupku, to ga je sud shodno članu 239 Zkp-a uputio
na parnični postupak.
Sa iznijetih razloga odlučeno je kao u izreci presude, shodno članu 374 ZKP-a.
OSNOVNI SUD U BIJELOM POLJU
Dana 18. 06. 2013 godine
Zapisničar, S u d i j a,
Draginja Bošković s.r.  Ivan Adamović s.r.