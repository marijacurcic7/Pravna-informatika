U IME CRNE GORE!
K.br.180/13
OSNOVNI SUD U HERCEG NOVOM, po sudiji Leković Branislavu, uz učešće
zapisničara Milović Tereze, u krivičnom predmetu protiv okrivljenog V.V., zbog
krivičnog djela ugrožavanje javnog saobraćaja iz čl. 339 st. 3 u vezi stava 1
KZ CG povodom optužnog predloga ODT Herceg Novi Kt. br.72/2013 od 20.11.2013.
godine, nakon glavnog i javnog pretresa održanog dana 17.12.2013 godine, u
prisustvu savjetnika u ODT Herceg Novi Vojvodić Andrije i okrivljenog V.V.,
donio je i javno objavio sledeću
P R E S U D U
Okrivljeni V.V., jmbg ..., od oca Đ. i majke R. rođene M., rođen ... godine u
K., stalno nastanjen u I., ..., sa završenom sss, po zanimanju ugostitelj,
oženjen, otac jednog maloljetnog djeteta, ne posjeduje nepokretnosti,
državljanin Crne Gore, osuđivan presudom Osnovnog suda u Herceg Novom K.br.
108/99 od 02.12.1999 godine zbog krivičnog djela teška krađa iz čl. 145 st. 1
KZ RCG, osuđen na 8 meseci zatvora uslovno na 3 godine.
K r i v j e
Što je :
dana 07. jula 2012 godine oko 07,30 sati u Igalu,opština Herceg Novi,u ul.Sava
Ilića u neposrednoj blizini mesare Babić,upravljajući tmv marke "Fiat Dobro"
reg.oznake HN...,krećući se u pravcu Herceg Novog,ne pridržavajući se
saobraćajnih propisa čl.27.stav 1 ZOBS-a na putevima,ugrozio saobraćaj i doveo
u opasnost život pješaka-oštećenog O.M.,na način što se vozilom po kolovozu
kretao nepravilnom putanjom bliže lijevoj ivici kolovoza, odnosno na
udaljenosti od 0,60m od iste ,iako je na raspolaganju imao operativnu širinu
kolovoza od 3,85m, iako je bio svjestan da na taj način može da izazove
saobraćajnu nezgodu odnosno da učini djelo,ali je olako držao da do toga neće
doći, usljed čega je u momentu kada je oštećeni O.M. stupio na kolovoz ,na
udaljenosti od 0,60m lijeve od ivice kolovoza,prednjim lijevim dijelom vozila
u predjelu registarske tablice,udario u desnu potkoljenicu oštećenog, nakon
čega je tijelo oštećenog nabačeno na vozilo gdje je udario glavom u prednje
vjetrobransko staklo i zatim pao na tlo sa lijeve strane vozila,kojom prilikom
je oštećeni zadobio lake tjelesne povrede i to razderinu donje usne
,nagnječenje glave ,nagnječenje desne potkoljenice i nagnječenje oba kuka,
-čime je izvršio krivično djelo ugrožavanje javnog saobraćaja iz čl.339.stav 3. u vezi stava 1 Krivičnog zakonika Crne Gore.
pa mu sud, na osnovu čl.339.stav 3. u vezi stava 1 KZCG i primjenom čl. 4, 32,
36, 42,52,53 i 54 KZ CG te čl.374,229.stav 4 ZKP-a izriče
USLOVNU OSUDU
Kojom mu utvrđuje kaznu zatvora u trajanju od 60 (šezdeset) dana i istovremeno
određuje da se ova kazna neće izvršiti ukoliko okrivljeni u roku od 1 (jedne)
godine od pravosnažnosti presude ne izvrši novo krivično djelo.
Okrivljeni se oslobađa obaveze plaćanja troškova krivičnog postupka.
O b r a z l o ž e n j e
Osnovni državni tužilac Herceg Novi podnio je optužni predlog Kt.br.72/2013 od
20.11.2013 godine protiv okrivljenog V.V., zbog krivičnog djela ugrožavanje
javnog saobraćaja iz čl. 339 st. 3 u vezi stava 1 KZ CG. Konačno je zastupnik
optužbe na glavnom pretresu precizirao činjenični opis djela unoseći oblik
vinosti okrivljenog, odnosno riječi: da je bio svjestan da na taj način može
da izazove saobraćajnu nezgodu odnosno da učini djelo, ali je olako držao da
do toga neće doći",te ostao pri optužnom predlogu i predložio da sud
okrivljenog oglasi krivim i osudi po zakonu.
Okrivljeni V.V. je u bitnom izjavio da je dana 07.07.2012 godine oko 08,00
časova vozio automobil marke "Fiat", reg.oznake HN ..., koje je vlasništvo
pekare "K." iz I., a dok se kretao se ulicom Sava Ilića, u blizini butika
"Cakan sport",primjetio je svog komšiju O.M. kako nailazi trotoarom koji se
nalazio sa njegove lijeve strane i ide u susret njemu. Naglasio je da je vozio
polako, da nije išao brže od 30 km/h ,te da je oštećeni O. išao trotoarom i da
je isti u jednom trenutku kada se nalazio na najviše 2 metra od njegovog
vozila, iznenada istupio na kolovoz, odnosno sa trotoara je sišao na put kojim
se kretao i došao u neposrednu blizinu njegovog vozila koje je bilo u pokretu.
Pojasnio je da zbog naglog pokreta oštećenog nije uspio da reaguje kočenjem
već je samo cimnuo volan u desnu stranu, a zatim i stisnuo kočnicu, ali da
ipak nije uspio da izbjegne kontakt sa oštećenim pješakom. Dodao je da je
udario oštećenog prednjim lijevim dijelom vozila, a zatim i lijevim
retrovizorom u predjelu lijeve ruke oštećenog, koji je od tog udarca odbačen
ponovo na trotoar, gdje je pao. Odmah je izašao iz vozila i primjetio da
oštećeni nije u svjesnom stanju, da mu je iz usta tekla krv dok su po trotoaru
bile razbacane krofne koje je on tom prilikom nosio u kesi. Objasnio je da na
trotoaru kojim se oštećeni kretao nije bilo parkiranih vozila, te da oštećeni
nije morao stupiti na kolovoz kako bi zaobišao bilo kakvo parkirano vozilo, te
da se to vidi iz fotoelaborata koji je policija sačinilla priilikom vršenja
uviđaja, te da ne postoji mogućnost da su se vozila sa trotoara mogla skloniti
prije dolaska policije, obzirom da je odmah nakon nezgode zaustavljen
saobraćaj. Dodao je da na tom dijelu trotoara postoje savijene metalne šipke
koje su postavljene upravo zato da bi se spriječilo parkiranje vozila po
trotoaru,te istakao da žali zbog posljedica nezgode i ukazao na svoje
porodične i imovinske prilike sa predlogom da sud iste cijeni kao olakšavajuće
okolnosti.
U dokaznom postupku sud je proveo dokaze čitanjem uz saglasnost stranaka
iskaza oštećenog O.M., kao i pismenog nalaza i mišljenja vještaka saobraćajne
struke P.Č. i pismenog nalaza i mišljenja vještaka medicinske struke Dr R.N.,
te čitanjem zapisnika o uviđaju UP PJ Herceg Novi od 07.07.2012 godine,sa
skicom lica mjesta i fotodokumentacijom,te čitanjem izvještaja ljekara iz
bolnice Meljine od 18.09.2012. godine i otpusne liste PZU Opšte bolnice
Meljine od 12.07.2012 godine, kao i čitanjem izvještaja iz kaznene evidencije
za okrivljenog.
Nakon tako provedenih dokaza, ocjenom svakog pojedinačno i u njihovoj
međusobnoj vezi, te dovodeći ih vezu sa odbranom okrivljenog, sud je utvrdio
da su navodi optužbe osnovani, pa je okrivljenog oglasio krivim zbog krivičnog
djela za koje je optužen.
Oštećeni O.M. je u bitnom je izjavio da se dana 07.07.2012 godine u jutarnjim
časovima, oko 07,30 časova nalazio u Igalu kom prilikom se iz prodavnice "T."
vraćao prema Zelenoj pijaci u Igalu. Kretao se trotoarom koji se prostire sa
lijeve strane posmatrano u pravcu Herceg Novog,a obzirom da je trotoar bio
dijelom zauzet jer je na istom bilo parkirano vozilo, to zbog istog nije mogao
proći trotoarom, pa je sišao na kolovoz. Kada je sišao na kolovoz, a kretao se
uz samu ivicu puta, primjetio je kako mu nailazi u susret jedno malo kombi
vozilo, koje se kretalo dosta brzo za uslove puta, jer na tom mjestu ima dosta
pješaka. U prvom trenutku, učinilo mu se da ga je vozač kombija vidio i da će
ga zaobići,a to vozilo je primjetio kada je ono bilo udaljeno oko 20 metara od
njega. istakao je da se u trenutku kada je sišao na put, a kada je ugledao
vozilo, htio vratiti na trotoar, ali nije mogao jer je morao zaobići jedan
stubić koji je bio na trotoaru ,usljed čega ga je navedeno vozilo udarilo
prednjim lijevim dijelom u predjelu nogu odnosno potkoljenica, bliže
stopalima. U trenutku kontakta, bio je okrenut licem prema vozilu, ali se
nalazio na kolovozu, još bliže stubiću, očekujući da će ga vozilo zaobići. Od
navedenog udarca je pao glavom na asvalt, nakon čega je izgubio svijest, da bi
se probudio tek u bolnici Meljine kada su mu ušivali ranu na usni. okrivljeni
ga je posjetio u bolnici, ali nakon toga se više nije interesovao za njegovo
zdravlje. Naglasio je da se ne pridružuje krivičnom gonjenju protiv
okrivljenog, te da će naknadu štete ostvariti preko osiguravajućeg društva.
Sud je prihvatio iskaz oštećenog O.M. Sud jer je uvjerljiv i u skladu sa
izvedenim materijalnim dokazima –pismenim nalazom i mišljenjem vještaka
saobraćajne struke P.Č. i pismenim nalazom i mišljenjem vještaka medicinske
struke Dr R.N., zapisnikom o uviđaju UP PJ Herceg Novi od 07.07.2012.godine,
sa skicom lica mjesta i fotodokumentacijom, kao i izvještajem ljekara iz
bolnice Meljine od 18.09.2012 godine i otpusnom listom PZU Opšte bolnice
Meljine od 12.07.2012 godine.
Iz zapisnika o uviđaju saobraćajne nezgode UP PJ H.Novi od 07.07.2012.
godine,fotodokumentacije i skice lica mjesta, te iz pismenog nalaza i
mišljenja vještaka saobraćajne struke P.Č. od 14.10.2013. godine priozilazi da
je na mjestu nezgode korisna površina za dinamički saobraćaj širine 3,85 m,
bez izvučene horizontalne saobraćajne signalizacije, osim označenih parking
mjesta na kolovozu, bez obilježenog pješačkog prelaza, a brzina kretanja na
tom potezu ograničena je na 40 km/h, dok je kolovoz namijenjen za odvijanje
jednosmjernog saobraćaja. Na mjestu nezgode na kolovozu nisu uočeni tragovi
kočenja po kolovozu, kao ni tragovi zanošenja i slično. Uočeni su jedino
pokretni tragovi nastali kao posljedica kontakta vozila sa pješakom i to u
vidu otpale tablice sa vozila koja se nalazi sa desne bočne strane vozila,
zatim okvir tablice koji se nalazi uz samu lijevu ivicu kolovoza, lijevi
spoljnji retrovizor koji se nalazi na pješačkoj stazi sa lijeve strane
kolovoza, udaljen od bliže ivice kolovoza za 1,30 m, rasuti sadržaj stvari
koje su pripadale oštećenom, trag krvi udaljen 0,6 m od ivice kolovoza. Svi
navedeni tragovi se prostiru podužno gledano na potezu od 9,2 m. Vozilo se na
kolovozu zaustavilo tako što je prednjim lijevim točkom udaljeno od lijeve
ivice kolovoza za 0,70 m, a zadnjim lijevim točkom za 0,55 m. Iz nalaza dalje
proizilazi da, obzirom da iza putničkog vozila "Fiat" nisu uočeni tragovi
kočenja, zanošenja i sl., to nije bilo moguće proračunati matematičkim putem
brzinu kretanja vozila neposredno prije nezgode, jer nije poznato na kojoj
dužini puta je vozač kočio, kao ni kojim intenzitetom,ali da je moguće
približno odrediti brzinu kretanja vozila, imajući u vidu lokaciju deformacija
na vozili, njihov intenzitet, vrste povreda, intenzitet i lokaciju istih kod
pješaka. Uzimajući u obzir prethodno pomenute parametre, kao i oblik prednjeg
čeonog dijela vozila kojim je zahvaćen pješak, a uz uvažavanje činjenice da je
do kontakta došlo djelimično i u vidu okrznuća, izvršena je simulacija sudara
vozila sa pješakom (visine 175 cm, težine 75 kg), te je nakon iste utvrđeno da
je vozilo zahvatilo pješaka brzinom od oko 32 km/h. Međutim, moguće je da se
vozilo neposredno prije nezgode moglo kretati i većom brzinom, koju je vozač
eventualno poništio kočenjem prije nego što je došlo do kontakta. Ipak,
imajući u vidu dinamički tog nezgode i činjenicu da na kolovozu nisu ostali
uočljivi tragovi intenzivnog kočenja, to se može zaključiti da brzina kretanja
vozila i neposredno prije kontakta nije sigurno bila veća od 40 km/h. Analizom
načina kretanja vozila "Fiat", a imajući u vidu činjenicu da je vozač na
raspolaganju operativnu površinu kolovoza od 3,85 m, utvrđeno je se vozač
kretao na udaljenosti od svoje desne ivice 1,55 m, a od lijeve ivice kolovoza
oko 0,50 m, što ukazuje na činjenicu da se vozač kretao nepravilnom putanjom
po kolovozu, jer je u konkretnom slučaju bil pravilno da se kreće bliže svojoj
desnoj ivici kolovoza. Ova činjenica je u znatnoj mjeri uticala na nastanak
nezgode. Kretanje pješaka - oštećenog u konkretnom slučaju nije moguće sa
sigurnošću utvrditi, ali obzirom na dinamički tok nezgode, svi parametri
ukazuju da je pješak stupio na kolovoz sa lijeve strane u odnosu na smjer
kretanja vozila, ali se isto tako ne može isključiti ni mogućnost da se pješak
eventualno kretao uz lijevu ivicu kolovoza, idući u sustret vozilu. Mjesto
kontakta je definisano putanjama kretanja vozila i pješaka i utvrđeno je da je
do kontakta došlo neposredno ispred mjesta gdje su na kolovozu uočeni prvi
pokretni tragovi za oko 5 m (ili 2-3) prije mjesta gdje su uočeni tragovi
krvi. Obzirom na vremenske uslove odvijanja saobraćaja, u konkretnom slučaju
utvrđeno je da je vozač mogao uočiti pješaka odmah po njegovom stupanju na
kolovoz odnosno ako se on već kretao uz lijevu ivicu kolovoza. Ako se pješak
kretao duž lijeve ivice kolovoza, vozač ga je mogao uočiti sa udaljenosti
koliko iznosi podužna preglednost po kolovozu na tom mjestu, te je vozač bez
sumnje imao mogućnosti, obzirom namalu brzinu kretanja, da izbjegne nezgodu
korekcijom putanje kretanja u desno (za šta je imao mogućnosti) ili
blagovremenim zaustavljanjem vozila. U slučaju da je pješak prelazi poprečno
preko kolovoza sa lijeve na desnu stranu u odnosu na smjer kretanja vozila,
provedenom analizom kretanja pješaka i vozila utvrđeno je da bi vozač imao
prostor od oko 6 m da zaustavi svoje vozilo prije mjesta kontakta sa pješakom,
a za šta mu je bio potreban zaustavni put od od oko 20 m, što ukazuje na
činjenicu da vozač nije imao prostorno vremenskih mogućnosti da svoje vozilo
zaustavi prije mjesta kontakta, a što je svakako uslovna mogućnost vozača da
je mogao izbjjeći nezgodu. Pješak je u oba slučaja imao mogućnosti da na
vrijeme uoči prisustvo vozila "Fiat".
Konačno, u zaključku nalaza vještak je istakao da je u slučaju da se pješak
kretao duž lijeve ivice kolovoza vozaču u susret, osnovni uzrok nezgode u
postupku vozača, odnosno kašnjenja njegove reakcije na prisustvo pješaka na
kolovozu. Ukoliko je okolnost bila takva da je pješak pokušao da pređe preko
kolovoza sa lijeve na desnu stranu u odnosu na smjer kretanja vozila, onda je
do nezgode došlo uslijed toga što je pješak stupio na operativnu površinu
kolovoza u trenutku kada se vozilo već nalazilo u neposrednoj blizini i kada
vozač više nije imao ni minimalnih prostorno vremenskih mogućnosti da izbjegne
nezgodu, kao i zbog toga što se vozač kretao sa svojim vozilom nepravilnom
putanjom po kolovozu.
Sud je prihvatio navedeni pismeni nalaz i mišljenje vještaka saobraćajne
struke P.Č. jer je dat od strane kompetentnog vještaka,u skladu je sa
pravilima nauke i struke,argumentovan i zasnovan na materijalnim dokazima.Osim
toga,ovaj nalaz je u skladu sa nalazom i mišljenjem vještaka sudske medicine
dr.N.R. koji je istakao da je u momentu kontakta vozila i pješaka , tijelo
pješaka bilo ispred vozila, koje je ostvarilo kontakt prednjom registarskom
tablicom sa potkoljenicom pješaka.
Iz izvještaja ljekara iz bolnice Meljine od 18.09.2012. godine i otpusne liste
PZU Opšte bolnice Meljine od 12.07.2012 godine i nalaza i mišljenja vještaka
sudske medicine dr.R.N. od 11.11.2013 godine proizilazi da je oštećeni O.M.
zadobio povrede i to u vidu razderine donje usne, koja je posledica dejstva
tupine mehaničke sile i ista je mogla nastati prilikom pada i udara o tvrdu
neravnu podlogu, nagnječenje glave, koja je posledica dejstva tupine mehaničke
sile i ista je mogla nastati prilikom nabacivanja tijela pješaka na vozilo i
udara glavom o prednje vjetrobransko staklo i/ili uslijed odbacivanja i pada
na tvrdu i neravnu podlogu, nagnječenje desne potkoljenice, kao i nagnječenje
oba kuka, koje dvije poslednje dijagnoze su postavljene nedovoljno kritički
jer je bolna osjetljivost protumačena kao nagnječenje, budući da nema
spoljnjih opisanih oguljotina i krvnih podliva na koži, ali to ne isključuje
mogćnost da je postojalo dejstvo sile u tim predjelima, i to u predjelu
potkoljenice dejstvo sile uslijed kontakta sa motornim vozilom, a u predjelu
kukova uslijed nabacivanja tijhela pješaka na vozilo i /ili odbacivanja i pada
na tvrdu i neravnu podlogu. Zbirno posmatrano, sve zadobijene povrede u
vrijeme nanošenja se kvalifikuju kao laka tjelesna povreda. Vještak je
mišljenja da se predmetna saobraćajna nezgoda dogodila najvjerovatnije na
način što je u trenutku primarnog kontakta tijelo pješaka bilo ispred vozila,
koje je ostvarilo kontakt prednjom registarskom tablicom sa potkoljenicom
pješaka, nakon čega je došlo do nabacivanja tijela pješaka na vozilo i udara
glavom o prednje vjetrobransko staklo, te naknadnog pada i udara tijela o
tvrdu i neravnu podlogu lijevo od vozila.
Sud je prihvatio kao vjerodostojnu navedenu medicinsku dokumentaciju ,te u
cjelosti prihvatio nalaz i mišljenje vještaka sudske medicine dr R.N., jer je
dat od strane kompetentnog vještaka na osnovu materijalnih dokaza i u skladu
sa pravilima nauke i struke, a na iste ni stranke nisu imale primjedbi.
Iz izvještaja iz kaznene evidencije za okrivljenog proizilazi da je isti
osuđivan presudom Osnovnog suda u Herceg Novom K.br. 108/99 od 02.12.1999.
godine zbog krivičnog djela teška krađa iz čl. 145 st. 1 KZ RCG, osuđen na 8
meseci zatvora uslovno na 3 godine.
Sud nije prihvatio odbranu okrivljenog u dijelu gdje je naveo da je oštećeni u
trenutku kada se nalazio na udaljenosti oko 2 m od njegovog vozila naglo sa
trotoara istupio na kolovoz, jer je u tom dijelu opovrgnuta iskazom oštećenog
O.M. ,čiji je iskaz u skladu sa pismenim dokazima-zapisnikomo uviđaju,skicom
lica mjesta ,fotodokumentacijom lica mjesta i nalazom i mišljenjem vještaka
saobraćajne struke .Naime,iz fotodokumentacije se vidi da se na licu mjesta na
trotoaru nalaze zaštitni stubići,što je u skladu sa navodima oštećenog da je
ssišao na kolovoz kako bi iste zaobišao. U ostalom dijelu sud je prihvatio
odbranu okrivljenog jer nije u suprotnosti sa provedenim dokazima.
Cijeneći provedene dokaze i to svaki pojedinačno i u njihovoj ukupnosti i
dovođenjem istih u vezu sa odbranom okrivljenog, sud je nesumnjivo utvrdio
činjenično stanje kao u izreci ove presude.
U naprijed opisanim radnjama okrivljenog, sud je našao sva obilježja krivičnog
djela iz čl. 339 st. 3 u vezi stava 1 KZCG, jer se okrivljeni kao vozač
putničkog vozila nije pridržavao saobraćajnih propisa-odredbe čl. 27.stav 1
ZOBS-a na putevima, prema kojoj je vozač dužan da se kreće kolovozom bliže
desnoj ivici kolovoza, što je bio jedan od uzroka nastanka saobraćajne nezgode
u kojoj je jedno lice zadobilo lake tjelesne povrede.
Sud nalazi da se vinost okrivljenog pri izvršenju ovog krivičnog djela i to
kako u odnosu na radnju izvršenja-ugrožavanje javnog saobraćaja i dovođenje u
opasnost života i tijela ljudi,tako i odnosu na nastupjelu posljedicu- lake
tjelesne povrede kod oštećenog, sastoji u svjesnom nehatu jer je okrivljeni
bio svjestan da svojim ponašanjem, opisanim naprijed, kao vozač može ugroziti
javni saobraćaj i dovesti u opasnost živote i tijelo ljudi, ali je olako držao
da do toga neće doći ili da će to moći spriječiti.
Odlučujući o vrsti i visini krivične sankcije koju okrivljenom treba izreći za
počinjeno krivično djelo, sud je cijenio sve okolnosti iz čl.42 KZCG, pa je od
olakšavajućih okolnosti cijenio okolnost da se oštećeni nije pridružio
krivičnom gonjenju, da je okrivljeni porodičan čovjek, otac maloljetnog
djeteta koje je u obavezi da izdržava, te doprinos oštećenog nastanku nezgode.
Od otežavajućih okolnosti sud je okrivljenom cijenio raniju osuđivanost,pri
čemu je imao u vidu da se ne radi o srodnom krivičnom djelu sa predmetnim
krivičnim djelom i da je od ranije osude prošlo više od 10 godina. Cijeneći
navedene olakšavajuće okolnosti, te činjenicu da se u konkretnom slučaju radi
o lakšem krivičnom djelu, sud je uvjerenja da će se opšta svrha izricanja
krivičnih sankcija predviđena čl.4 KZ CG ostvariti i uslovnom osudom ,te da će
upozorenje uz prijetnju kazne na okrivljenog dovoljno uticati da ubuduće ne
čini ovakva, a niti druga krivična djela.Obzirom na prednje, sud je
okrivljenom izrekao uslovnu osudu kojom mu je utvrdio kaznu zatvora u trajanju
od 60 dana i istovremeno odložio njeno izvršenje na period provjeravanja od 1
godine.Sud je uvjerenja da je ovako izrečena uslovna osuda adekvatna težini
počinjenog krivičnog djela i stepenu krivice okrivljenog kao počinioca ,te da
će se istom ostvariti svrha izricanja uslovne osude predviđena čl.52 KZ CG.
Na osnovu čl.229 st.4 ZKP-a okrivljeni je oslobođen obaveze plaćanja troškova
krivičnog postupka jer bi njihovim plaćanjem bilo dovedeno u pitanje
izdržavanje lica koje je okrivljeni dužan da izdržava. Ovo obzirom da je
okrivljeni nezaposlen,ne posjeduje nepokretnosti,izdržava se od povremenih
fizičkih poslova,a u obavezi je da izdržava maloljetno dijete.
OSNOVNI SUD U HERCEG NOVOM
Dana 17.12.2013 godine.
Zapisničar Sudija
Milović Tereza Branislav Leković
Pravna pouka:
Protiv ove presude dozvoljena je žalba
u roku od 8 dana od dana prijema,
Višem sudu u Podgorici, a preko ovog suda.
DNA:
-ODT H.Novi,okrivljenom ,oštećenom,u spise 