Posl.br.K.49/12
U I M E C R N E G O R E
OSNOVNI SUD U CETINJU, kao prvostepeni krivični, po sudiji Mariji Ćupić,kao
sudiji pojedincu uz sudjelovanje sudskog namještenika Lipovina Olge kao
zapisničara, u krivičnom predmetu opt.P. B. iz Cetinja, zbog krivičnog djela
teško djelo protiv bezbjednosti javnog saobraćaja iz čl. 348. st. 1. u vezi
čl. 339. stava 1.Krivičnog zakonika, a po optužnici Osnovnog državnog
tužilaštva u Cetinju Kt.br.4/12 od 05.03.2012.godine, nakon održanog glavnog i
javnog pretresa dana 11.04.2012.godine, u prisustvu zamjenika ODT-a u Cetinju,
M. D. opt. P. B. ošt. M.M. i S.M. donio je i istog dana javno objavio
P R E S U D U
Opt.P. B. jmbg: ....... od oca M. i majke Č. rođene P. rodjen .........godine,
u Cetinju, gdje i prebiva, državljanin Crne Gore, po zanimanju sudski
pripravnik, neoženjen, pismen, sa završenim Pravnim fakultetom, lošeg imovnog
stanja, neosuđivan,
K r i v j e:
Zato što je:
Dana 24.novembra 2011.godine, oko 12,25 časova, u ul. Bulevar crnogorskih
junaka, u Cetinju, upravljajući u saobraćaju p.m.v. marke “Kia pikanto”
reg.oznaka CT AH ..... vlasništvo ošt. M.M. iz Cetinja, ne pridržavajući se
saobraćajnih propisa iz čl. 27. st. 2. ,čl. 198. st. 1. i čl. 200. st. 1.
Zakona o bezbjednosti saobraćaja na putevima, ugrozio saobraćaj i doveo u
opasnost život i tijelo ljudi, na način što krećući se navedenim vozilom u
pravcu gornjeg dijela grada, bez prethodno izdate vozačke dozvole, u
alkoholisanom stanju, pod dejstvom od 0,85% (pro milla) apsolutnog alkohola u
krvi, vozilo u kretanju nije držao što bliže desnoj ivici kolovoza, da s
obzirom na stanje i karakteristike puta, čija je površina zbog kišnih podavina
bila klizava, ne ugrožava druge učesnike u saobraćaju, usled kojih propusta je
prešao vozilom sa prostora desne saobraćajne trake desne kolovozne trake na
lijevu saobraćajnu kolovoznu traku u smjeru kretanja, da bi zatim vozilom
ostvario kontakt sa lijevim ivičnjakom “razdjelnog ostrva” kolovoza Bulevara,
a potom i kontakt sa drvenom zaštitnom ogradom kontejnera smještenog pored
lijeve ivice kolovoza, nakon čega je nastupilo skretanje vozila udesno, gdje
je isto udarilo zadnji dio p.m.v. marke “Škoda” reg.oznaka CT
AF.....vlasništvo ošt. S.M. iz Cetinja, koje je bilo parkirano na trotoaru van
desne ivice desne saobraćajne trake, od kojeg udara se vozilo kojim je
upravljao optuženi odbilo i prešlo preko lijeve ivice lijeve saobraćajne trake
na “razdjelno ostrvo Bulevara gdje je svojom frontalnom regijom udarilo u
stablo lipovog drveta, kojom prilikom je ošt. M. N. saputnik u vozilu
optuženog zadobio tešku tjelesnu povredu u vidu potresa mozga i razderotine
kosmatog dijela glave u sljepočno-tjemenoj regiji,
-čime je izvršio krivično djelo teško djelo protiv bezbjednosti javnog saobraćaja iz čl. 348. st. 1., a u vezi člana 339. st. 1. Krivičnog zakonika,
- pa mu Sud primjenom citiranog zakonskog propisa, te primjenom članova 4, 5,
13, 15,17, 42, 45, 46, 52, 53, 54, KZ -a i čl. 226 – 229, i 374 ZKP-a izriče
USLOVNU OSUDU
Kojom optuženom utvrdjuje kaznu zatvora u trajanju od četiri mjeseca i
istovremeno odredjuje da se navedena kazna neće izvršiti ukoliko optuženi u
vremenskom periodu od jedne godine od dana pravosnažnosti presude ne počini
novo krivično djelo.
Dužan je optuženi da na ime troškova krivičnog postupka uplati ovom sudu
ukupan iznos od 176,00 eura, te na ime sudskog paušala iznos od 30,00
(trideset) eura, u roku od 15 dana po pravosnažnosti presude pod prijetnjom
prinudnog izvršenja.
O b r a z l o ž e n j e
Osnovno državno tužilaštvo u Cetinju, podignutom optužnicom Kt. br.4/12 od
05.03. 2012.godine stavilo je na teret opt. P. B. izvršenje krivičnog djela
teško djelo protiv bezbjednosti javnog saobraćaja iz čl. 348. st. 1. u vezi
čl. 339. st.1. Krivičnog zakonika. U završnoj riječi na glavnom pretresu
zastupnik optužbe je uz manje činjenične izmjene ostao pri podignutoj
optužnici i predložio sudu da optuženog oglasi krivim i osudi po zakonu.
Opt. P. B. u svojoj odbrani je istakao da je dana 24.11.2011.godine, bio u
društvu sa svojim prijateljem M. N. kojem je oko 12.00 sati pozlilo, tako da
ga je isti zamolio da ga njegovim vozilom marke „Kia pikanto“ reg.oznaka CT AG
.....poveze do kuće. Kretali su se Bulevarom crnogorskih junaka prema gornjem
dijelu grada, tj., prema N. kući kada je izgubio kontrolu nad vozilom, jer je
kolovoz bio klizav zbog kišnih padavina i lišća na kolovozu, tako da je udario
zadnjim dijelom vozila u ivičnjak sa lijeve strane kada je vozilo počelo
nekontrolisano da se kreće po kolovozu sve do udara u stablo lipe, koje je
razdvajalo dvije kolovozne trake na navedenom Bulevaru. Od tog udara on i
njegov saputnik M. N. su zadobili tjelesne povrede i pomoć im je ukazana u
Cetinjskoj bolnici. Istakao je da nema položen vozački ispit, ali je bio
prinudjen da pomogne prijatelju, jer je kako je već naveo bio u lošem
zdravstvenom stanju i bukvalno ga je molio da ga poveze do kuće. Tačno je da
je popio par viskija, ali i da su uzrok saobraćajne nezgode, loši saobraćajni
uslovi, a ne alkohol ili njegovo nepoznavanje vožnje, obzirom da da je prošao
saobraćajnu obuku, gdje je ocijenjen kao odličan vozač.
Sud je na glavnom pretresu u dokaznom postupku radi razrješenja predmetne
krivičnopravne stvari proveo sledeće dokaze:saslušao oštećene M. N. M. M. S.M.
i svjedoke V. G. i J. B. pročitao zapisnik o uvidjaju saobraćajne nezgode
Osnovnog državnog tužilaštva Cetinje Kt.br.4/12 od 27.01.2011.godine ,nalaz i
mišljenje sudskog vještaka saobraćajne struke ing. Š. M. od
07.02.2011.godine,nalaz i mišljenje sudskog vještaka medicinske struke dr.R.
S. dat na zapisniku kod Osnovnog državnog tužilaštva u Cetinju,dana
27.01.2012.godine sa izvještajem ljekara specijaliste JZU Opšte bolnice
Cetinje,br.protokola 1385 od 24.11.2011.godine ,nalaz i mišljenje sudskog
vještaka medicinske struke –specijaliste za sudsku medicinu prof.dr. M. Š. od
24.02.2012.godine ,sa izvještajem Kliničkog centra Crne Gore –odjeljenja za
sudsku medicinu A.br.1929 od 02.12.2011.godine, izvršio uvid u skicu lica
mjesta saobraćajne nezgode Uprave policije Ispostave Cetinje od
24.11.2011.godine i fotodokumentaciju UP Ispostave Cetinje br.137/11 od
24.11.2011.godine,te pročitao izvještaj UP Ispostave Cetinje br.02-245-443 od
17.02.2012.godine iz kaznene evidencije za optuženog P. B.
Ošt. M. N. u svom iskazu je naveo da je dana 24.11.2011.godine, bio u društvu
sa svojim prijateljem P. B. kojom prilikom su popili po par viskija.
Odjadanput mu je pozlilo, tačnije osjetio je jak bol u grudima, a kako je i
ranije imao problema sa srcem zamolio je B. da ga hitno odveze kući, kako bi
uzeo ljekove. B. je odmah odreagovao i njegovim vozilom marke „Kia pikanto“
reg.oznaka CT AG ..... su krenuli prema njegovoj kući.Znao je da B. nema
vozačku dozvolu, ali ga je bukvalno molio da on sjedne za upravljač jer on
nije bio u stanju, a znao je da on dobro vozi i pored toga što nema položen
vozački ispit. Kada su se iz „Njegoševe“ ulice uključili u Bulevar crnogorskih
junaka, koja vodi prema njegovoj kući, u gornjem dijelu grada, pri brzini ne
većoj od 30 km/h, zadnjim lijevim točkom udarili su u lijevi ivičnjak, van
lijeve ivice puta, gledano u smjeru njegovog kretanja, nakon čega su izgubili
kontrolu nad vozilom koje je udarilo u stablo lipe na zelenoj površini koja
razdvaja kolovozne trake na Bulevaru. Od tog udara obojica su zadobili
tjelesne povrede i pomoć im je ukazana u Cetinjskoj bolnici. Pojasnio je da je
uzrok saobraćajne nezgode klizav kolovoz usled kišnih padavina, kao i opalo
lišće po kolovozu. Odgovorno je tvrdio da su se kretali navedenom brzinom jer
mu je bilo loše, i nebi podnio veću brzinu. Žao mu je što je svog prijatelja
B. doveo u ovu situaciju, a isti mu je nadoknadio svu štetu na vozilu koju mu
je prouzrokovao. Nije se pridružio krivično-pravnom gonjenju protiv optuženog
i nije postavio imovinskopravni zahtjev.
Ošt. M. M. u svom iskazu je navela da nije bila neposredni očevidac nezgode
,ali da se kao vlasnik vozila kojim je kritične prilike upravljao optuženi ne
pridružuje krivičnom gonjenju i ne postavlja imovinskopravni zahtjev.
Ošt. S. M. u svom iskazu je naveo da nije bio neposredni očevidac nezgode ,ali
da se ne pridružuje krivičnom gonjenju protiv optuženog i da ne postavlja
imovinskopravni zahtjev, obzirom da je već ostvario isti.
Svjedok V. G. u svom iskazu je naveo da nije  bio neposredni očevidac u
trenutku same nezgode, odnosno ne zna kako je došlo do iste, već se nalazio u
kafani preko puta za šankom kada je čuo udar, nakon čega je vidio ostale goste
lokala da su izašli i da se okuplja narod, pa je i on izašao, ali nije
prilazio samom vozilu.
Svjedok J. B. u svom iskazu je naveo da se naznačenog dana nalazio u kafani
preko puta ,kada je u jednom momentu primjetio vozilo kojim je upravljao
optuženi kako je udarilo u ivičnjak ,odbilo se i udarilo u vozilo koje se
nalazilo pored kafane .Izašao je da vidi o čemu se radi ,tj.da pomogne ,a
optuženi je bio izašao iz vozila ,dok se oštećeni M. nalazio u vozilu .Po
njegovom mišljenju se nije moglo raditi o nekoj većoj brzini ,jer je tu
krivina ,a i bilo je klizavo ,pa ni to nije dozvoljavalo da se vozilo kreće
većom brzinom.Pretpostavlja da nakon što je vozilo udarilo u ivičnjak ,da je
udarilo i u kontejner,odnosno da ga je zakačilo.
Iz zapisnika o uvidjaju saobraćajne nezgode Osnovnog državnog tužilaštva
Cetinje, Kt. br. 4/12 od 27.01.2011.godine, proizilazi da se saobraćajna
nezgoda dogodila dana 24.novembra 2011.godine, oko 12,25 časova, u ulici
Bulevar crnogorskih junaka u Cetinju. Mjesto saobraćajne nezgode je Bulevar
koji je zelenom površinom podijeljen na dvije kolovozne trake. Na mjestu
saobraćajne nezgode kolovoz je prav, pregledan, širine 6,20 m, podijeljen na
dvije saobraćajne trake širine od po 3,10 metara, koje su odvojene uzdužnom
bijelom isprekidanom linijom. Na mikrolokalitetu saobraćajne nezgode nema
postavljenih saobraćajnih znakova, a važi ograničenje brzine do 40 km/h za
naseljeno mjesto. U trenutku uvidjaja kolovoz je bio mokar usled manjih kišnih
padavina, vidljivost relativno dobra, kao i drugi saobraćajni uslovi. Na
lijevoj saobraćajnoj traci odmah ispred vozila marke „Kia pikanto“ zatečeno je
opalo lišće sa obližnjeg drveća.
Putničko motorno vozilo marke „Kia pikanto“ zatečeno je na prostoru zelene
površine u dijagonalnom položaju, tako da je prednji desni dio vozila ostvario
kontakt sa stablom drveta na zelenoj površini, a prednji dio vozila okrenut je
prema lijevoj saobraćajnoj traci, desne kolovozne trake gledano od fiksne
tačke prema orjentirnom pravcu. Prema zatečenom položaju od fiksne tačke po
orijentirnom pravcu prednja desna ivica vozila je udaljena 51,20 metara, a
zadnja desna ivica vozila od fiksne tačke po orjentirnom pravcu 50,00 metara.
Prednja desna ivica vozila udaljena je od orjentirnog pravca 7,40 m, dok je
zadnja desna ivica vozila udaljena od orjentirnog pravca 8.90 m. Na vozilu su
vidna oštećenja na: haubi, prednjem braniku, potpuno uništenje prednjeg desnog
fara, i desnog blatobrana, dok je na volanu aktiviran vazdušni jastuk.
P.m.v. marke Škoda reg.oznaka CT AF .... zatečeno je na trotoaru van desne
ivice desne saobraćajne trake desne kolovozne trake, od fiksne tačke po
orjentiranom pravcu, tako da je zadnja desna ivica na udaljenosti od 23,40 m
od fiksne tačke po orjentirnom pravcu , a na udaljenosti od 2,20 m od
orjentirnog pravca, dok je zadnja lijeva ivica ovoga vozila na udaljenosti od
25,20 od fiksne tačke po orjentirnom pravcu, a na udaljenosti 2,20m od
orjentirnog pravca. Na vozilu su vidna oštećenja na petim vratima ispod
zadnjeg vjetrobranskog stakla i na zadnjem braniku.
P. B. i njegov saputnik M. N. su u saobraćajnoj nezgodi zadobili tjelesne
povrede, pa su odmah nakon nezgode prebačeni u hitnu službu JZU Doma zdravlja
Citinje, radi ukazivanja ljekarske pomoći.
Iz nalaza i mišljenja vještaka saobraćajne struke ing. Š. M. od
07.02.2011.godine, proizilazi, a na osnovu podataka od značaja za utvrdjenje
uzroka ove nezgode i rezultata dinamičke analize, da je do ove nezgode došlo
usled propusta u vožnji od strane lica u funkciji vozača p.m.v. marke „Kia –
pikanto“ reg.oznaka CT AH .... sa razloga što nije održavao bezbjedni smjer
kretanja vozila desnom stranom kolovoza prema liniji prostiranja puta, odnosno
saobraćajne trake u smjeru kretanja, već je prilikom uključivanja na kolovoz
Bulevara crnogorskih junaka , a u odsustvu adekvatne pažnje na održavanju
bezbjednog smjera kretanja vozila, sa vozilom skrenuo na lijevo, prema lijevoj
ivici kolovoza desne kolovozne trake, pa je na ovoj liniji došlo do udara
vozila u ivičnjak „razdjelnog ostrva“ kolovoza Bulevara ,a zatim ograde
kontejnera pored lijeve ivice kolovoza, nakon čega je vozač sa vozilom skrenuo
na desno, pa je došlo do „češanja „ bočne desne strane vozila na zadnju regiju
školjke – branik parkiranog p.m.v. marke „Škoda“ reg.oznake CT AF .... po
desnoj strani puta. Nakon ovog fizičkog kontakta , lice u funkciji vozača
izgubilo je potpunu kontrolu nad vozilom, pa je vozilo prešlo preko lijeve
ivice puta na „razdjelno ostrvo“, da bi svojom frontalnom regijom udarilo u
stablo lipe na ovom ostrvu, gdje se zaustavilo, kojom prilikom je M. N. koji
se nalazio kao saputnik u vozilu , zadobio tešku tjelesnu povredu, dok je na
p.m.v. marke „Kia pikant“ nastupila šteta u iznosu od 2.250 eura (vrijednost
ovog vozila iznosi 3.150 eura) a na p.m.v. marke Škoda reg.oznaka CT AF ......
pričinjena je šteta u iznosu od 480,00 eura (vrijednost ovog vozila bila je
2.250,00 eura).
Iz nalaza i mišljenja sudskog vještaka med.struke dr. R. S. datog na zapisniku
kod Osnovnog državnog tužilaštva u Cetinju, dana 27.01.2012.godine, sa
izvještajem ljekara specijaliste JZU Opšte bolnice Cetinje, br. protokola 1385
od 24.11.2011.godine, se vidi da je pregledanom M. N. (1964) - postavljena DG:
(potres mozga, razderotina kosmatog dijela glave u sljepočno tjemenoj regiji
,a pacijent je nastavio hospitalizaciju u KCCG – neurohirurgija). Do povrede
je došlo pirlikom saobraćajnog udesa vozila u kojem je N. M. bio saputnik i
prilikom udara nastavio je da se kreće pod uticajem inercije, te je udario o
unutrašnjost putničke kabine. Vještak je mišljenja da je M. N. kritične
prilike zadobio tešku tjelesnu povredu, (pacijent je liječen na neurohirurgiji
KCCG zbog potresa mozga, kada je uradjen i CT mozga).
Iz nalaza i mišljenja sudskog vještaka med.struke – specijaliste za sudsku
medicinu prof.dr. M. Š. od 24.02.2012.godine, sa izvještajem Kliničkog centra
CG – odjeljenja za sudsku medicinu A.br. 1929 od 02.12.2011.godine, proizilazi
da kako je od odigravanja predmetne saobraćajne nezgode do vremena uzimanja
krvi za analizu proteklo 90 minuta ,kako nema metaboličkih oboljenja kod P. B.
i kako nema podataka o vremenu prestanka pijenja alkohola prije odigravanja
predmetne saobraćajne nezgode ,to se ne može dati ni ekspertizna pretpostavka
o koncentracji apsolutnog alkohola u vrijeme odigravanja nezgode ,odnosno da
ukoliko je zadnja količina alkohola popijena najmanje 30 minuta prije
odigravanja nezgode ,to se ekspertizno može pretpostaviti da u vrijeme
odigravanja nezgode koncentracija apsolutnog alkohola u krvi P. B. nije bila
manja od analizom ustanovljene (0,85 gram promille,što klinički predstavlja
pripito stanje).
Date nalaze i mišljenja vještaka saobraćajne i medicinske struke, sud je u
potpunosti prihvatio kao stručne, objektivne i u skladu sa ostalim provedenim
dokazima.
U  skici lica mjesta saobraćajne nezgode UP-Ispostave Cetinje, od
24.11.2011.godine, i fotodokumentaciji UP Ispsotave Cetinje, br. 137/11 od
24.11.2011.godine,dat je prikaz lica mjesta predmetne saobraćajne nezgode u
Bulevaru Crrnogorskih junaka u Cetinju,zatečeni položaj p.m.v.,i izgled istih,
fiksne tačke –desni ćošak ulaznih vrata kuće br.4.gledano iz pravca prodavnice
„Ražnatović“ u B.C.J. dok se orjentirna tačka proteže od fiksne tačke do desne
ivice kolovozne površine gledano iz pravca prodavnice „Ražnatović“,trag na
ivičnjaku crne boje koji potiče od pneumatika,oštećenje na zaštitnoj ogradi
kontejnera visine 0,70 m,ljuspice otpale boje-laka ,p.m.v.marke ’’škoda“ CT AF
....p.m.v. marke „Kia“ CT AH .....
Iz izvještaja UP-Ispostave Cetinje, br. 02-245-443 od 17.02.2012. godine. iz
Kaznene evidencije za okr. P. B. proizilazi da isti ranije nije osuđivan.
Cijeneći navode optužbe,odbrane optuženog,te provedene dokaze kako
pojedinačno, tako u njihovoj međusobnoj povezanosti,sud nalazi da je optuženi
počinio krivično djelo stavljeno mu na teret,na način,vrijeme i mjesto kako je
to bliže postavljeno izrekom ove presude,pa ga je sud oglasio krivim.
Naime, sud je nesumnjivo utvrdio da je optuženi dana 24.novembra 2011.godine,
oko 12,25 časova, u ul. Bulevar crnogorskih junaka, u Cetinju, upravljajući u
saobraćaju p.m.v. marke “Kia pikanto” reg.oznaka CT AH ... vlasništvo ošt.
M.M. iz Cetinja, ne pridržavajući se saobraćajnih propisa iz čl. 27. st. 2. ,
čl. 198. st. 1. i čl. 200. st. 1. Zakona o bezbjednosti saobraćaja na
putevima, ugrozio saobraćaj i doveo u opasnost život i tijelo ljudi, na način
što krećući se navedenim vozilom u pravcu gornjeg dijela grada, bez prethodno
izdate vozačke dozvole, u alkoholisanom stanju, pod dejstvom od 0,85% (pro
milla) apsolutnog alkohola u krvi, vozilo u kretanju nije držao što bliže
desnoj ivici kolovoza, da s obzirom na stanje i karakteristike puta, čija je
površina zbog kišnih podavina bila klizava, ne ugrožava druge učesnike u
saobraćaju, usled kojih propusta je prešao vozilom sa prostora desne
saobraćajne trake desne kolovozne trake na lijevu saobraćajnu kolovoznu traku
u smjeru kretanja, da bi zatim vozilom ostvario kontakt sa lijevim ivičnjakom
“razdjelnog ostrva” kolovoza Bulevara, a potom i kontakt sa drvenom zaštitnom
ogradom kontejnera smještenog pored lijeve ivice kolovoza, nakon čega je
nastupilo skretanje vozila udesno, gdje je isto udarilo zadnji dio p.m.v.
marke “Škoda” reg.oznaka CT AF .... vlasništvo ošr. S.M. iz Cetinja, koje je
bilo parkirano na trotoaru van desne ivice desne saobraćajne trake, od kojeg
udara se vozilo kojim je upravljao okrivljeni odbilo i prešlo preko lijeve
ivice lijeve saobraćajne trake na “razdjelno ostrvo Bulevara gdje je svojom
frontalnom regijom udarilo u stablo lipovog drveta, kojom prilikom je ošt. M.
N. saputnik u vozilu optuženog zadobio tešku tjelesnu povredu u vidu potresa
mozga i razderotine kosmatog dijela glave u sljepočno-tjemenoj regiji.
Postupajući na prednje opisani način optuženi je prekršio odredbe iz
čl.27.st.2. Zakona o bezbjednosti saobraćaja na putevima kojim je predvidjeno
da je vozač dužan da vozilo u kretanju drži što bliže desnoj ivici kolovoza i
na tolikoj udaljenosti od nje da ,s obzirom na brzinu kretanja vozila ,uslove
saobraćaja i stanje i karakteristike puta ,ne ugrožava druge učesnike u
saobraćaju i ne izlaže sebe opasnosti, čl.198.st.1. Zakona o bezbjednosti
saobraćaja na putevima kojim je predviđeno da motornim vozilom u saobraćaju na
putu može samostalno da upravlja samo lice koje ima važeću vozačku dozvolu ili
stranu vozačku dozvolu i međunarodnu vozačku dozvolu, te iz čl.200.st.1.Zakona
o bezbjednosti saobraćaja na putevima kojim je određeno da vozač ne smije da
upravlja vozilom u saobraćaju na putu ,niti da počne da upravlja vozilom ako
je pod dejstvom alkohola.
Postupajući na način kao u izreci presude optuženi se nije pridržavao
citiranih zakonskih odredbi, a što je imalo za posledicu uzrokovanje predmetne
nezgode u kojoj je ošt. M. N. zadobio tešku tjelesnu povredu u vidu potresa
mozga i razderotine kosmatog dijela glave u sljepočno -tjemenoj regiji .
Po nalaženju suda optuženi je bio svjestan da može učiniti djelo, pa je na to
i pristao, čime su se u njegovim radnjama i nastupjelim posledicama stekla sva
objektivna obilježja bića krivičnog djela ugrožavanje javnog saobraćaja iz čl.
339. st. 1. KZ-a kao osnovnog djela. Kako su usled osnovnog djela kod
oštećenog M. N. nastupile teške tjelesne povrede u odnosu na koje je
posljedice optuženi postupao nehatno stekli su se uslovi za postojanje
odgovornosti za težu posledicu propisanu čl. 17. KZ-a, čime je krivično djelo
poprimilo kvalifikovani vid , poprimajući obilježja bića krivičnog djela teško
djelo protiv bezbjednosti javnog saobraćaja iz čl. 348. st. 1. u vezi čl. 339.
st. 1. KZ-a.
Analizirajući iskaz oštećenog M. N. jasno se da zaključiti da nije na
objektivan način predstavio radnje optuženog navedenom prilikom,tj.da njegov
iskaz poprima obilježja pristrasnosti usled prijateljskog odnosa sa optuženim
, te da slijedi odbranu optuženog,što sve nije potkrijepljeno relevantnim
dokazima -uviđajnom dokumentacijom ,a kada se ima u vidu i da je vještak
saobraćajne struke dao obrazloženi nalaz i mišljenje o uzroku nastanka iste,u
kojem je jasno zaključio da je do nezgode došlo usled propusta u vožnji od
strane optuženog.
Sud je mišljenja da su saslušani svjedoci objektivno predstavili ono što su
oni u konkretnoj situaciji bili u prilici da vide.
Oštećeni M. M. i S. M. nijesu imali bilo kakvih neposrednih saznanja o samoj
nezgodi ,tako da njihov iskaz nije bio od uticaja na utvrdjenje uzroka pod
kojim je došlo do iste.
Sud nije mogao prihvatiti ni odbranu optuženog već je odbacio kao usmjerenu na
izbjegavanje krivičnopravne odgovornosti,tim prije što isti odgovornost za
vlastite propuste želi prebaciti na loše vremenske uslove ,što je posve
neutemeljeno i u potpunoj suprotnosti sa provedenim dokazima kojima je sud
poklonio punu vjeru,prevashodno nalazu i mišljenju sudskog vještaka
saobraćajne struke.
Prilikom izbora vrste i visine krivične sankcije sud je cijenio sve okolnosti
iz čl. 42. KZ-a, koje su od uticaja da kazna bude manja ili veća, pa je od
olakšavajućih okolnosti na strani optuženog okolnosti pod kojima je izvršeno
predmetno krivično djelo,iskreno izraženo kajanje zbog počinjenog djela,
stepen krivice-eventualni umišljaj, kao i činjenicu da se ošt. M. N. M. M. i
S. M. nijesu pridružili krivičnom gonjenju i da nijesu postavili
imovinskopravni zahtjev ,korektno držanje pred sudom, dok otežavajućih
okolnosti na strani optuženog van bitnih obilježja krivičnog djela u pitanju
nije bilo, pa je sud istom primjenom čl. 45 i 46. KZ -a - instituta ublaženja
kazne, ove okolnosti smatrao osobito olakšavajućim i utvrdio mu kaznu u
trajanju od četiri mjeseca zatvora ispod zakonskog minimuma od jedne godine
zatvora predviđenog za izvršenje ovog krivičnog djela uz uvjerenje suda da će
se u konkretnom slučaju i sa tako ublaženom kaznom postići svrha kažnjavanja i
istovremeno našao da su ispunjeni uslovi iz čl. 53 i 54 KZ-a, za izricanje
uslovne osude, pa je istom izrekao uslovnu osudu kao posebnu vrstu krivične
sankcije odmjerivši je kao u izreci, uz uvjerenje suda da će se u konkretnom
slučaju, a uzimajući u obzir ličnost počinioca, stepen krivice, odnos prema
žrtvama krivičnog djela, i sa tako utvrdjenom kaznom, i rokom provjere od
jedne godine postići svrha njenog izricanja predvidjena čl. 52. KZ-a.
Posebno je sud prilikom primjene instituta ublaženja kazne i izricanja uslovne
osude imao u vidu ličnost učinioca, jer je mišljenja da izvršenje krivičnog
djela prije predstavlja slučajnu epizodu u njegovom životu, nego što je pak
rezultat njegovog asocijalnog načina života , njegov odnos prema oštećenim,kao
i odnose sa ošt. M. N. - radi se o dugogodišnjim prijateljima , a što se
odražava kroz stav ošt. da se ne pridružuju krivičnom gonjenju i da ne
postavljaju imovinskopravni zahtjev.
Na osnovu čl.226- 229. Zakona o krivičnom postupku obavezan je optuženi da na
ime troškova krivičnog postupka uplati iznos od 49,50 eura na ime vještačenja
po vještaku sudske medicine dr. Š. M. iznos od 82,50 eura, na ime saobraćajnog
vještačenja, po vještaku Š. ing. M. te na ime medicinskog vještačenja vještaku
R. dr. S.iznos od 44,00 eura i na ime sudskog paušala,iznos od 30,00 eura, a
koji je odredjen shodno dužini trajanja postupka, složenosti predmeta i
imovinskih prilika optuženog.
Na temelju izloženog shodno čl. 374. ZKP-a valjalo je odlučiti kao u izreci.
OSNOVNI SUD U CETINJU
Dana, 11.04.2012.godine
Zapisničar, S u d i j a,
Olga Lipovina Marija Ćupić s.r.
PRAVNA POUKA:
Protiv ove presude može se izjaviti žalba u
roku od 15 dana od dana prijema Višem sudu
u Podgorici a preko ovog Suda.