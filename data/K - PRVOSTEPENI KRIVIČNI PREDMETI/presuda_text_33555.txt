Posl. br. K. 251/12
U IME CRNE GORE
OSNOVNI SUD U CETINJU, kao prvostepeni krivični, po sudiji Mariji Ćupić, kao
sudiji pojedincu, uz sudjelovanje sudskog namještenika Martinović Aleksandre,
kao zapisničara, u krivičnom predmetu okr. D.M. i L.P. oba iz Cetinje, zbog
krivičnog djela nasilničko ponašanje iz čl. 399. u vezi člana 23. Krivičnog
zakonika iz Cetinja, po optužnom predlogu Osnovnog državnog tužioca u Cetinju
Kt. br. 138/12 od 25.10.2012. godine, nakon održanog glavnog i javnog pretresa
u prisustvu savjetnika ODT-a Cetinje Đ. M. okr. L. P. u odsustvu okrivljenog
D.M. donio je dana 09.12.2013.godine i javno objavio
P R E S U D U
1.Okr. D. M. od oca N. i majke N. rođene V. rođen ....... godine u Cetinju
gdje i prebiva, državljanin Crne Gore, nezaposlen, neoženjen, pismen, sa
završenom Srednjom školom, srednjeg imovnog stanja, osudjivan presudom
Osnovnog suda u Cetinju posl.br. K. 539/09 od 15.11.2010.godine, zbog
krivičnog djela nasilničko ponašanje iz čl. 399. Krivičnog zakonika, na kaznu
zatvora u trajanju od šest mjeseci, uslovno na jednu godinu i presudom
Osnovnog suda u Cetinju, posl.br. K. 16/11 od 22.06.2011.godine, zbog
krivičnog djela teška kradja iz čl. 240. st. 1. Krivičnog zakonika, na kaznu
zatvora u trajanju od godinu dana, uslovno na dvije godine,
2. Okr. L. P. JMBG: ...... od oca P. i majke R. rodjene Đ. rodjen ......
godine u Cetinju, gdje i prebiva ....... državljanin Crne Gore, fudbaler,
neoženjen, pismen, sa završenom srednjom Tehničkom školom,srednjeg imovinog
stanja, osudjivan presudom Osnovnog suda u Cetinju posl.br. K. 250/06 od
17.01.2007.godine, zbog krivičnog djela ugrožavanje javnog saobraćaja iz čl.
339. st. 3. u vezi st. 1. Krivičnog zakonika, na kaznu zatvora u trajanju od
dva mjeseca, uslovno na jednu godinu,
K r i v i s u:
Zato što su:
Dana 19.avgusta 2012. godine oko 23,00 časova za vrijeme održavanja muzičke
manifestacije – koncerta grupe “Perper” na “Ljetnoj pozornici” u Cetinju, iako
svjesni da je izazivanje tuče sa drugim zabranjeno i da će time ugroziti
spokojstvo gradjana i remetiti javni red i mir, voljno fizički napali ošt.
B.V. i N. N. oba iz Podgorice, na način što je, u momentu kada je ošt. B.V.
podigao tri prsta, prišao mu okrivljeni D. M. te upućujući mu riječi “Nemoj
ovdje da dižeš tri prsta, idi u Podgoricu pa to radi” fizički ga napao,
zadajući mu udarac stisnutom pesnicom u predjelu glave, od kojeg udarca je
oštećeni B.V. pao naprijed preko kamenih sjedišta, a sa njim i oštećena I. M.
koja je stajala pored njega, nakon čega je oštećeni B.V. ustao i otišao da se
umije, da bi u momentu kada su oštećeni B.V. I. M. i N. N. krenuli prema
izlazu sa “Ljetnje pozornice” ponovo ih fizički napao okrivljeni D. M., kao i
okrivljeni L. P. dolazeći im u susret, na način što je okrivljeni D. M.
stisnutom pesnicom zadao dva udarca oštećenom N. N. u predjelu glave i trbuha,
dok je okrivljeni L. P. fizički napao oštećenog B.V. zadajući mu udarac
stisnutom pesnicom u predjelu glave, dok su dalji fizički sukob medju njima
spriječili policijski službenici Uprave policije-Ispostave Cetinje J. O. P. R.
Đ. D. M. A. i T. M. koji su ih izdvojili iz publike, da bi u momentu dok je
ovlašćeni policijski službenik P. R. odvodio oštećenog B.V. ka službenom
vozilu, prišao im s ledja okrivljeni L. P. i ponovo fizički napao oštećenog
B.V., zadajući mu udarac stisnutom pesnicom u predjelu glave, od kojeg udarca
je oštećeni pao na tlo, te mu u tom trenutku trčećim korakom prišao okrivljeni
D. M. i zadao mu udarac nogom u predjelu tijela, nanoseći im tom prilikom lake
tjelesnu povrede i to: oštećenom B.V. laku tjelesnu povredu u vidu traumatske
lezije glave ispod lijevog oka, oguljotine kože desne potkoljenice i lijevog
ramena, oštećenom N. N. laku tjelesnu povredu u vidu oguljotine kože u
predjelu butine desne noge i trbuha, a oštećenoj I. M. laku tjelesnu povredu u
vidu oguljotine kože u predjelu potkoljenica, koljena i podlaktica obostrano,
- čime su kao saizvršioci izvršili krivično djelo nasilničko ponašanje iz čl.
399. u vezi člana 23.st.2 Krivičnog zakonika,
Pa sud okrivljenog D.M.primjenom citiranih zakonskih propisa, te čl. 4, 5, 13,
15, 32, 41, 42 i KZ i čl.226, 229, i 374 ZKP-a,
O S U Đ U J E
Na kaznu rad u javnom interesu u trajanju od 360 časova, a koji se ima
izvršiti za vrijeme od 6 mjeseci, s tim što kazna ne može biti duža od 60
časova u toku jednog mjeseca.
Ukoliko okrivljeni ne vrši rad u javnom interesu, ova kazna će se zamijeniti
kaznom zatvora, tako što će se svakih započetih 60 časova rada u javnom
interesu zamijeniti kaznom zatvora u trajanju od jednog mjeseca.
Dok sud okrivljenom L. P. - primjenom citiranog zakonskog propisa, te
primjenom čl.4, 5, 13, 15, 42, 52, 53, 54 KZ-a, 226-229, i 374 ZKP-a izriče
U S L O V N U O S U D U
Kojom okrivljenom utvrđuje kaznu zatvora u trajanju od šest mjeseci i
istovremeno određuje da se navedena kazna neće izvršiti ukoliko okrivljeni u
vremenskom periodu od jedne godine od dana pravosnažnosti presude ne počini
novo krivično djelo.
Obavezuju se okrivljeni da na ime troškova krivičnog postupka solidarno uplate
iznos od 57,75 eura ,kao i na ime paušala iznos od po 30,00 eura u roku od 15
dana od dana prijema,pod prijetnjom prinudnog izvršenja,a sve prednje u korist
budžeta Crne Gore.
O b r a z l o ž e nj e
Osnovno državno tužilaštvo u Cetinju podnijetim Optužnim predlogom Kt.br.
138/12 od 25.oktobra 2012.godine , okr. D. M. i L. P. oba iz Cetinja, stavilo
je na teret kao saizvršiocima izvršenje krivičnog djela nasilničko ponašanje
iz čl. 399. u vezi člana 23. Krivičnog zakonika.U završnoj riječi na glavnom
pretresu zamjenik ODT-a u Cetinju ostala je pri podnijetom optužnom predlogu i
predložila sudu da okrivljene oglasi krivim i osudi po zakonu, za u
saizvršilaštvu počinjeno krivično djelo nasilničko ponašanje iz čl. 399. u
vezi člana 23. st.2.Krivičnog zakonika .
Okrivljeni D. M. u svojoj odbrani je istakao da se dana 19.08.2012.godine,
nalazio na Ljetnoj pozornici u vremenu od 21,00 do 23,10 časova. Za vrijeme
trajanja koncerta stajao je pored jedne grupe njemu nepoznatih momaka i
djevojaka, pri čemu je jedan od njih čitavo vrijeme dobacivao da skloni
istetovirani crnogorski grb sa ramena. U jednom trenutku taj momak je podigao
tri prsta, i nešto mu je odgovorio, ali se nije mogao sjetiti što, da bi taj
momak krenuo prema njemu i udario ga stisnutom pesnicom u predjelu brade.
Nakon toga su prema njemu krenula još dva tri momka, koji su bili sa tim
momkom u društvu, a on se branio. Ubrzo su došli policijski službenici, koji
su ih razdvojili, a dok su ih vodili ka izlazu Ljetnje pozornice, istrgao se
policajcajcu koji ga je pratio, i udario je otvorenom šakom u predjelu glave
momka sa kojim je započeo svadju, jer ga je prethodno opsovao. Sjeća se da mu
je jedna djevojka prijetila i udarala ga sa nečim dok se on svadjao i tukao sa
njenim momkom. Tvrdi da momke niko nije udarao bez on, a drugog momka je
udario u početku, kad su sva trojica nasrnula na njega, i kad se branio. L. P.
poznaje ,ali njega te noći nije vidio da se sa bilo kim tukao. Tom prilikom
zadobio je tjelesne povrede u predjelu noge zbog kojih ide na previjanje i ne
osjeća se krivim za dogadjaj.
Okrivljeni L. P. u svojoj odbrani je istakao da je dana 19.08.2012. godine,
oko 21,30 časova bio u društvu sa nekoliko drugova i to sa K. Z. L. M. i M. P.
a oko 22,30 stajao je sa lijeve strane blizu ulaza sa drugaricama M. V. i A.
R. U jednom trenutku neka od djevojaka mu je kazala da njegovi drugovi trče
prema izlazu, pa se i on tamo uputio. Kad je došao do izlaza njegovi drugovi
su stojali pored policajca K. Z. i nikavu svadju i tuču nije vidio, niti u
istoj učestvovao. Nakon toga sa drugovima je pošao kući. Poznaje D. M. ali se
sa njim ne druži i nije vidio da se on te noći s nekim svadjao.
Radi razrješenja ove krivičnopravne stvari, Sud je u dokaznom postupku na
glavnom pretresu proveo dokaze: saslušao svjedoke oštećene B.V., N. N. i I. M.
svjedoke M.M. P. D. i M. Ž. ovlašćene policijske službenike UP Ispostave
Cetinje J. O. P. R. Đ. D. M. A. i T. M. pročitao nalaz i mišljenje sudskog
vještaka medicinske struke R. dr. S. posl.br. Kt. 138/12 od 02.10.2012.godine,
sa pratećom med.dokumentacijom o vrsti i težini zadobijenih tjelesnih povreda
za ošt. N. N., I. M. i B.V. pročitao zapisnike o prepoznavanju lica sačinjene
od strane zamjenika ODT-a u prostorijama Upravei Policije – Ispostave Cetinje,
dana 20.08.2012.godine, pod poslovnim brojem Ktr. 37/12 i pročitao izvode iz
KE za okr. D.M.i L. P.
Ošt. B.V. u svom iskazu je naveo, da se dana 19.08.2012. godine, oko 23,00
časa nalazio na Ljetnjoj pozornici u Cetinju, u društvu sa N. N. I. M. P. D.
M. Ž. i M. M. Pred kraj koncerta je digao tri prsta, a odmah nakon toga mu je
prišao njemu nepoznati momak, kojeg je kasnije u policiji prepoznao kao lice
D. M. koji mu je zadao udarac stisnutom pesnicom u predjelu glave. Do tog
momenta tog momka nije vidio, da li je stajao pored njega ili u njegovoj
blizini nije siguran. Od prvog udarca je pao naprijed, ali je ubrzo uspio da
ustane, pa je pošao do jednog pulta gdje se prodavalo piće da se umije. Kada
se vratio svi su krenuli da izlaze, a na stepenicama su ih susreli D. M. i još
jedan momak nižeg rasta, kojeg je u policiji prepoznao kao L. P. pri čemu su
obojica nasrnuli na njega i zadali mu udarce, ne sjeća se na koji način su mu
zadali udarce, ali zna da je sa njima bilo još nekoliko momaka i da ih je
ubrzo razdvojila policija, koja ih je sprovela prema izlazu sa Ljetnje
pozornice. Dok su ih odvodili , neko mu je zadao još jedan udarac, ali se ne
može precizno izjasniti ko ga je udario,odn.da li je to L. ili ne, jer je i
prije toga zadobio udarac u glavu. Daljih detalja se ne sjeća, zna samo da su
ih poslije toga odveli u Stanicu policije. Nije se pridružio krivičnom
gonjenju protiv okrivljenih i nije postavio imovinsko pravni zahtjev.
Ošt. N. N. u svom iskazu je naveo, da se dana 19.08.2012. godine, oko 23,00
časa nalazio na Ljetnjoj pozornici u Cetinju, u društvu sa B.V. I. M. P. D. M.
Ž. i M. M. U jednom trenutku je otišao do toaleta, i kad se vratio društvo mu
nije bilo na istom mjestu gdje ih je ostavio. Brzo ih je pronašao i P. D. mu
je rekla da je došlo do tuče izmedju B.V. i jednog NN muškog lica, a nakon
toga pronašao je i V. koji mu je rekao da ga je neko pretukao. Krenuli su
prema izlazu pozornice, i u susret su im išla dva momka za koja mu je V. rekao
da su to ta dva momka koji su ga tukli. To su bili D. M. i L. P. U jednom
trenutku D. M. je zadao udarac B.V. u kom momentu je otpočela tuča izmedju
njih. Ubrzo su ih razdvojili policijski službenici i četiri policajca njih
četvoricu su pratili niz stepenice, a dok su silazili niz stepenice D. M. se
istrgao policajcu koji ga je vodio i ponovo mu zadao udarac u predjelu glave,
a zatim L. P. je krenuo takodje prema njemu, ali se on otrgao policajcu i
pobjegao tražeći stanicu policije da prijavi dogadjaj. Nije se pridružio
krivičnom gonjenju protiv okrivljenih i nije postavio imovinsko pravni
zahtjev.
Ošt. I. M. u svom iskazu je navela da se dana 19.08.2012. godine, oko 23,00
časa nalazila na Ljetnjoj pozornici u Cetinju, u društvu sa B.V. N. N. P. D.
M. Ž. i M. M. B.V. je uz pjesmu podigao tri prsta, nakon čega su mu sa ledja
prišla dva muška lica, od kojih je jedan bio visine oko 195 sm, dok je drugi
bio nižeg rasta i atletske gradje, koja lica su kasnije u policiji prepoznali
kao D.M.i L. P. Nakon što su prišli, D. M. je stisnutom pesnicom udario B.V. u
predjelu glave, nakon čega je B. zajedno sa njom, jer je sjedjela pored njega,
pao na kamene klupe, i djelimično izgubio svijest, a zatim je uspio da ustane
i otišao je do šanka gdje se umio. Kada se vratio krenuli su zajedno prema
izlazu, kada su ponovo došli D. M. i L. P. i nasrnuli na B. i na nju, i to
tako što D. prvi zadao udarac B.V. u predjelu glave, a za L. P. se nije mogla
decidno izjasniti da li je i on zadao udarac B. jer je pažnju bila usmjerila
prema D. M. obzirom da se sa istim svadjala. Istovremeno su napali i N. N..
Ubrzo su došli policijski službenici koji su ih razdvojili, ali u jednom
momentu ponovo su naišla ista dva momka koji su bacili na tlo B.V. a nju
gurnuli u jarak, istovremeno udarajući B.V. i N. N.. Tom prilikom je zadobila
laku tjelesnu povredu. Nije se pridružila krivičnom gonjenju protiv
okrivljenih, i nije postavila imovinskopravni zahtjev.
Svjedok M. M. u svom iskazu je naveo da se dana 19.08.2012. godine, oko 23,00
časa nalazio na Ljetnjoj pozornici na koncertu grupe „Perper“, u društvu sa N.
N. I. M. P. D. M. Ž. i B.V.. B.V. je uz pjesmu podigao tri prsta, nakon čega
im je prišlo nekoliko NN lica, a jedan od njih kojeg su kasnije prepoznali kao
D.M.iz Cetinja, je stisnutom pesnicom udario B.V. u predjelu glave. B.je od
udarca pao naprijed, a sa njim i I. M. koja je stajala pored njega. Nakon
toga, momak nižeg rasta pokušavao je da spriječi drugove u daljem napadu na
B.V. i udaljili su se u nepoznatom pravcu. B. je otišao do šanka da se očisti,
a po njegovom povratku krenuli su prema izlazu sa ljetnje pozornice. Dok su se
kretali prema izlazu na njih su ponovo nasrnuli D. M. i još jedan momak nižeg
rasta, tako što je D. M. zadao udarac stisnutom pesnicom u predjelu glave B.V.
a drugi momak je zadao udarac N. N. Ubrzo su došli policijski službenici koji
su ih razdvojili i u pratnji policije su krenuli ka izlazu, a jedan od
policajaca je vodio D. M. da bi u jednom momentu D. se istrgao iz ruku
policajca i ponovo nasrnuo na B. i njegovu djevojku I. M. zadajući udarac B.
usled čega su on i njegova djevojka pali u jarak. Za to vrijeme je čuo da je
neko od policajaca rekao da je L. P. zadao udarac N. N., ali nije to vidio,
jer je bila velika gužva i pokušavao je da pomogne B.V.u i I. M. Nakon toga
svi su se razbježali, a on nije zadobio tjelesne povrede.
Svjedok P. D. u svom iskazu je navela da se dana 19.08.2012.godine, oko 23,00
časa nalazila na Ljetnjoj pozornici na koncertu grupe „Perper“, u društvu sa
B.V. N. N., I. M. M. M. i M. Ž.. B.V. je uz pjesmu podigao tri prsta, nakon
čega mu je sa ledja prišlo jedno NN muško lice, visine oko 195 cm, za koje su
kasnije saznali da se radi o D. M. iz Cetinja, koje se obratilo B.V. riječima
„Nemoj ovdje da dižeš tri prsta, idi u Podgoricu pa to radi“, a zatim ga sa
ledja udario stisnutom pesnicom u predjelu glave, usled čega su B.V. i njegova
djevojka I. M. koja je stajala pored njega, pali naprijed na betonske klupe.
Dalji konflikt spriječio je jedan mladić nižeg rasta, a B. je otišao da se
umije. Kad se vratio svi su krenuli prema izlazu, i u jednom momentu u susret
su im naišli D. M. i L. P. iz Cetinja, i tada su obojica krenuli na N. N. i
B.V. pri čemu je došlo do fizičkog sukoba medju njima. Ubrzo su došli
policijski službenici koji su B.V. i N. N. pokušali da zaštite, na način što
su zajedno sa njima krenuli prema izlazu. Medjutim i pored toga D. M. je
ponovo došao i udario B.V. stisnutom pesnicom u predjelu glave od kojeg udarca
je B. pao, a njegovu djevojku I. M. su gurnuli u neki jarak. Nakon toga se u
tuču uključilo više ljudi, tako da nije mogla tačno vidjeti ko je koga udarao.
Na kraju se ova grupa razbježala u nepoznatom pravcu , a oni su pošli u
stanicu policije, gdje su već bili B.V. i I. M. Tom prilikom nije zadobila
tjelesne povrede.
Svjedok M. Ž. u svom iskazu je naveo da se dana 19.08.2012. godine, oko 23,00
časa nalazio na Ljetnjoj pozornici na koncertu grupe „Perper“, u društvu sa N.
N., I. M. P. D., M. M. i B.V. B.V. je uz pjesmu podigao tri prsta, nakon čega
su mu sa ledja prišla dva muška lica koje su kasnije u policiji prepoznali kao
D.M. L. P. D. je u tom trenutku stisnutom pesnicom udario B.V. u predjelu
glave, od kojeg udarca je B. sa njim zajedno njegova djevojka I. M. koja je
sjedjela pored njega, pali naprijed, na kamena sjedišta. B. je ustao i otišao
do pulta gdje se prodavlao piće kako bi se umio. Kada se vratio krenuli su da
izlaze sa pozornice, nakon čega su se opet pojavila ista dva momka, koji su
ponovo nasrnuli na B.V. i N. N., i izmedju njih je došlo do fizčkog kontakta i
to na način što je L. P. zadao udarac B.V. a onda D. je nasrnuo na N. N., kada
je došlo ponovo do svadje i tuče. Ubrzo su došli policajci koji su ih
razdvojili i dok su policajci vodili B.V. i N. N. niz stepenice ka izlazu,
vidio je da jedan od policajaca drži D. M. koji se u jednom momentu otrgnuo od
policajca i rekao B.V. „dizat ćeš tri prsta u Podgorici, ne ovdje“, a zatim
ponovo nasrnuo na B. koji je u tom momentu pao, kao i njegova djevojka u neki
jarak, nakon čega su ustali, a N. N. je pobjegao u nepoznatom pravcu. Za njim
je nastavilo da trči nekoliko momaka sa namjerom da ga ponovo napadnu. Za to
vrijeme on se nalazio na izlazu pozornice sa policijom.
Svjedok J. O. u svom iskazu je naveo da se 19. 08. 2012. godine, oko 23,00
časa nalazio na Ljetnjoj pozornice kao ovlašćeno službeno lice, a ono što je
vidio je gužva , kao i galama i kako velika masa ljudi ide ka izlazu gdje se
nalazio. Primijetio je kako trči nekoliko momaka koje je pogledom pratio ,gdje
su bili i policajci ,a u jednom momentu je prijetio van izlaza kako jedan
momak udara D.M. koji je pao na površinu, nakon čega mu je D. nogom uzvratio
udarac. Spriječili su dalji konflikt,a L. P. ne poznaje. Nezna o kojem licu se
radi ,a koje je imalo kontakt sa D.
Svjedok P. R. u svom iskazu je naveo da se navedenog dana nalazio na
obezbjedjenju koncerta grupe „Perper“ na Ljetnjoj pozornici u Cetinju, gdje je
oko 23,10 časova, došlo do gužve na gornjem dijelu desne tribine. Prišao je i
vidio jednog momka bez majice koji se sa nekim raspravljao, nije siguran da li
sa D. M. jer ga u tom momentu nije ni vidio.Odveo ga je sa strane da bi vidio
o čemu se radi. Kretali su se prema izlazu sa Ljetnje pozornice, a u jednom
trenutku je sa ledja ovom momku prišao L. P. i zadao mu udarac stisnutom
pesnicom u predjelu glave, od kojeg udara je ovaj pao na tlo, kada je dotrčao
D. M. koji mu je zadao udarac nogom u predjelu tijela, a zatim se udaljio u
nepoznatom pravcu. To je zapazio jer je pažnju obratio na momka za kojeg je
kasnije saznao da se radi o B.V. a o drugome se nije mogao izjasniti.
Svjedok Đ. D. u svom iskazu je naveo da se navedenog dana nalazio na
obezbjedjenju koncerta grupe „Perper“ na Ljetnjoj pozornici u Cetinju, gdje je
oko 23,10 časova, došlo do guranja izmedju više lica na desnoj tribini. Kada
su prišli grupi momaka vidjeli su D.M. iz Cetinja koji se raspravljao sa njima
nepoznatim licem. Razdvojili su ih i izdvojili iz publike na način što su ih
odveli sa njima. Dok su ih odvodili B.je vikao „ovo je Srbija“, dižući tri
prsta. To je izazvalo revolt kod veće grupe - tridesetak lica koji su se
uputili u njihovom pravcu od kojih su prepoznali L. P. koji je prišao B.V. sa
ledja i stisnutom pesnicom mu zadao udarac u tjemenom predjelu glave, od kojeg
udarca je B.V. pao, a u tom momentu je pritrčao D. M. i zadao mu udarac nogom
u predjelu tijela, da bi se potom svi udaljili u nepoznatom pravcu trčećim
korakom. U iIspostavu Cetinje su priveli tri NN lica, gdje su ih legitimisali
i utvrdili da se radi o B.V. rodjen .....godine, N. N. i I. M. svi iz
Podgorice.Svjedok je naglasio da se jasno sjeća da je okr. L. bio tu i da je
zadao udarac oštećenom ,jer je bio na udaljenosti dva do tri metra od njega,a
bio je u bijeloj majici te noći.
Svjedok M. A. u svom iskazu je naveo da se navedenog dana nalazio na
obezbjedjenju koncerta grupe „Perper“ na Ljetnjoj pozornici u Cetinju, gdje je
oko 23,10 časova, došlo do gužve, a zatim i tuče izmedju D.M. sa jedne strane
i više momaka iz Podgorice, sa druge strane. Odmah su se uputili do dijela
tribina gdje je došlo do tuče jer se nalazio u blizini i tom prilikom su
vidjeli D.M. iz Cetinja, koji se raspravljao sa njemu tri nepoznata lica od
kojih je jednom bila pocijepana majica. Razdvojili su ih i krenuli D.M. da
odvedu do izlaza Ljetne pozornice, takodje i momka iz Podgorice za kojeg su
kasnije utvrdili da se zove B.V. kao i njegovu djevojku. Dok su izlazili sa
Ljetnje pozornice djevojka je nešto dobacila D. M. i krenula u njegovom
pravcu, dok je B.V. i dalje vodio verbalnu raspravu sa D. M. i pri tom digao
tri prsta govoreći „ovo je Srbija“. Na to je reagovala veća grupa od tridestak
momaka koji su se sa tribina uputili u njihovom pravcu i u jednom momentu
vidio je L. P. koji je sa ledja udario B.V. stisnutom pesnicom u predjelu
glave, od kojeg udarca je B.V. pao na tlo. Nastala je velika gužva tako da se
nije mogao precizno izjasniti da li je D. M. u tom momentu zadao udarac B.V.u.
Nakon toga svi su se udaljili u pravcu Ćipura.
Svjedok T. M. u svom iskazu je naveo tačno je da se nalazio na obezbjeđenju
koncerta, ali sa suprotne strane tako da se nije mogao izjasniti što se desilo
,obzirom da je o događaju maltene sazano u Stanici policije.
Iz nalaza i mišljenja sudskog vještaka medicinske struke dr. R. S. posl.br.
Kt. 138/12 od 02.10.2012.godine, sa pratećom medicinskom dokumentacijom,o
vrsti i težini zadobijenih tjelesnih povreda za oštećene N. N., I. M. i B.V.,
proizilazi da je isti nakon uvida u izvještaje ljekara HMP za lica N. N. I. M.
i B.V. konstatovao da su zadobili lake tjelesne povrede koje su nanijete u
tuči,udarcima zamahnute tupe sile ,kao i padanjem ,te vučenjem po kamenoj
podlozi i to:oštećenom B.V. u vidu traumatske lezije glave ispod lijevog oka,
oguljotine kože desne potkoljenice i lijevog ramena, oštećenom N. N.i u vidu
oguljotine kože u predjelu butine desne noge i trbuha, a oštećenoj I. M. u
vidu oguljotine kože u predjelu potkoljenica, koljena i podlaktica obostrano.
Iz zapisnika o prepoznavanju lica sačinjeni od strane zamjenika ODT-a u
prostorijama UP Ispostave Cetinje , dana 20.08.2012.godine, pod posl.br. Kt.
37/12 proizilazi da su svjedoku I. M. pokazana lica K. Z. pod rednim brojem 1.
L. P. pod rednim brojem 2, M. N. pod rednim brojem 3. J. Ž. pod rednim brojem
i T. N. pod rednim brojem 5, pa pošto ih je dobro razgledala ista je izjavila
da su joj poznata lica koja se nalaze na pozicijama broj 2, a to je L. P. kao
i lice koje se nalazi na poziciji broj 3, a to je M. N. ali nije sigurna da li
je neko od njih zadao udaarce B.V. Sigurna je samo za visokog momka koji se
nalazio među njima. Nakon ponovnog rasporeda lica posmatrano sa lijeva na
desno svjedok je dala izjavu kao u prethodnom slučaju.
Iz zapisnika o prepoznavanju lica sačinjeni od strane zamjenika ODT-a u
prostorijama UP Ispostave Cetinje , dana 20.08.2012.godine, pod posl.br. Kt.
37/12 proizilazi da su svjedoku N. N. pokazana lica K. Z. pod rednim brojem 1.
L. P. pod rednim brojem 2, M. N. pod rednim brojem 3. J. Ž. pod rednim brojem
i T. N. pod rednim brojem 5, pa pošto ih je dobro razgledao sa nesumnjivom
sigurnošću je ukazao na lice koje se nalazilo na poziciji broj 2, tj. na L. P.
koga je prepoznao kao lice nižeg rasta koje je prilikom izlaska sa "Ljetnje
pzornice" nasrnuo na njegovog druga oštećenog B.V. a zatim dok ih je policija
pratila ka izlazu, isti je zajedno sa licem visočijeg rasta ponovo nasrnuo na
njega. Nakon ponovnog rasporeda lica posmatrano sa lijeva na desno svjedok je
nakon razgledanja sa nesumnjivom sigurnošću ponovo pokazao na lice L. P. koji
se nalazio na poziciji broj 4.
Iz zapisnika o prepoznavanju lica sačinjeni od strane zamjenika ODT-a u
prostorijama UP Ispostave Cetinje , dana 20.08.2012.godine, pod posl.br. Kt.
37/12 proizilazi da su svjedoku M. Ž. pokazana lica K. Z. pod rednim brojem 1.
L. P. pod rednim brojem 2, M. N. pod rednim brojem 3. J. Ž. pod rednim brojem
i T. N. pod rednim brojem 5, pa pošto ih je dobro razgledao sa nesumnjjivom
sigurnošću je ukazao na lice koje se nalazilo na poziciji broj 2, tj. na L. P.
koga je prepoznao kao lice nižeg rasta koje je prilikom izlaska sa "Ljetnje
pozornice" nasrnuo na njegove drugove B.V. i N. N. kao i prilikom njihovog
odvođenja u prisustvu policijskih službenika. Nakon ponovnog rasporeda lica
posmatrano sa lijeva na desno svjedok je nakon razgledanja dao izjavu kao i u
prethodnom slučaju ukazujući na lice L. P. koji se nalazio na pociziji broj 4.
Iz izvještaja UP Ispostave Cetinje iz KE, br. 02-245/12-3077 od
11.09.2012.godine, za okr. D.M. proizilazi da je isti osudjivan i to: presudom
Osnovnog suda u Cetinju posl.br. K. 539/09 od 15.11.2010.godine, zbog
krivičnog djela nasilničko ponašanje iz čl. 399. Krivičnog zakonika, na kaznu
zatvora u trajanju od šest mjeseci, uslovno na jednu godinu i presudom
Osnovnog suda u Cetinju, posl.br. 16/11 od 22.06.2011.godine, zbog krivičnog
djela teška kradja iz čl. 240. st. 1. Krivičnog zakonika, na kaznu zatvora u
trajanju od godinu dana, uslovno na dvije godine, i br. 02-245/12-3076 od
11.09.2012.godine, iz KE za okrivljenog L. P. proizilzai da je isti osudjivan
i to: presudom Osnovnog suda u Cetinju posl.br. K. 250/06 od
17.01.2007.godine, zbog krivičnog djela ugrožavanje javnog saobraćaja iz čl.
339. st. 3. u vezi st. 1. Krivičnog zakonika, na kaznu zatvora u trajanju od
dva mjeseca, uslovno na jednu godinu.

Nasilničko ponašanje predstavlja grubo i bezobzirno, u osnovi nehumano ponašanje prema drugom licu, koje se najčešće naziva siledžijstvom i predpostavlja nemotivisano ponašanje i djelatnost učinioca upravljenu ka grubom vrijeđanju ili zlostavljanju drugoga, vršenju nasilja, izazivanjem tuče ili drskim ili bezobzirnim ponašanjem, čime se ugrožava spokojstvo građana ili remeti javni red i mir. Polazeći od bitnih elemenata krivičnog djela nasilničko ponašanje, a cijeneći naprijed utvrđeno činjenično stanje, sud nalazi da su se u radnjama okrivljenih stekli svi bitni elementi bića krivičnog djela nasilničko ponašanje iz čl. 399 Krivičnog zakonika, jer su okrivljenii, postupajući na prednje opisani način, bez povoda izazvali tuču, te takvim ponašanjem, ugrozili spokojstvo građana i remetili javni red i mir, s obzirom da se sve desilo na javnom mjestu - što je neminovno imalo za posledicu ugrožavanje spokojstva građana, i to prisutnih oštećenih,svjedoka, gostiju na navedenom koncertu koji su bili uznemireni u svom noćnom provodu, usled buke koja se stvorila prilikom odigravanja kritičnog događaja, što je sud utvrdio iz iskaza istih, a takav prizor koji je proistekao ponašanjem optuženih u svakom slučaju kod njih nije mogao izazvati osjećaj smirenosti i spokoja, čime je u konkretnom slučaju ugroženo njihovo spokojstvo. 

Stim u vezi utvrdjujući činjenice radi pravilnog odredjenja materijalno-
pravnog odnosa u predmetnoj krivično pravnoj stvari,sud je nesumnjivo utvrdio
da su okrivljeni dana 19.avgusta 2012. godine oko 23,00 časova za vrijeme
održavanja muzičke manifestacije – koncerta grupe “Perper” na “Ljetnoj
pozornici” u Cetinju, iako svjesni da je izazivanje tuče sa drugim zabranjeno
i da će time ugroziti spokojstvo gradjana i remetiti javni red i mir, voljno
fizički napali ošt. B.V. i N. N., oba iz Podgorice, na način što je, u momentu
kada je ošt. B.V. podigao tri prsta, prišao mu okrivljeni D. M., te upućujući
mu riječi “Nemoj ovdje da dižeš tri prsta, idi u Podgoricu pa to radi” fizički
ga napao, zadajući mu udarac stisnutom pesnicom u predjelu glave, od kojeg
udarca je oštećeni B.V. pao naprijed preko kamenih sjedišta, a sa njim i
oštećena I. M. koja je stajala pored njega, nakon čega je oštećeni B.V. ustao
i otišao da se umije, da bi u momentu kada su oštećeni B.V. I. M. i N. N.
krenuli prema izlazu sa “Ljetnje pozornice” ponovo ih fizički napao okrivljeni
D. M. kao i okrivljeni L. P. dolazeći im u susret, na način što je okrivljeni
D. M. stisnutom pesnicom zadao dva udarca oštećenom N. N. u predjelu glave i
trbuha, dok je okrivljeni L. P. fizički napao oštećenog B.V. zadajući mu
udarac stisnutom pesnicom u predjelu glave, dok su dalji fizički sukob medju
njima spriječili policijski službenici Uprave policije-Ispostave Cetinje J. O.
P. R. Đ. D. M. A. i T. M. koji su ih izdvojili iz publike, da bi u momentu dok
je ovlašćeni policijski službenik P. R. odvodio oštećenog B.V. ka službenom
vozilu, prišao im s ledja okrivljeni L. P. i ponovo fizički napao oštećenog
B.V., zadajući mu udarac stisnutom pesnicom u predjelu glave, od kojeg udarca
je oštećeni pao na tlo, te mu u tom trenutku trčećim korakom prišao okrivljeni
D. M. i zadao mu udarac nogom u predjelu tijela, nanoseći im tom prilikom lake
tjelesnu povrede i to: oštećenom B.V. laku tjelesnu povredu u vidu traumatske
lezije glave ispod lijevog oka, oguljotine kože desne potkoljenice i lijevog
ramena, oštećenom N. N. laku tjelesnu povredu u vidu oguljotine kože u
predjelu butine desne noge i trbuha, a oštećenoj I. M. laku tjelesnu povredu u
vidu oguljotine kože u predjelu potkoljenica, koljena i podlaktica obostrano.
Dakle, u ovakvim se radnjama okrivljenih koje se sastoje u izazivanju tuče ,
te u nastupjeloj posledici –ugrožavanju spokojstva građana i remećenju javnog
reda i mira kao zaštitnog objekta predmetnog krivičnog djela,( jer su javni
red i mir kao i spokojstvo gradjana dobra od značaja za normalan život ljudi u
društvu,a ponašanje okrivljenih je upravo ponašanje ,kojim se remeti takav
način života gradjana,ugrožava njihova bezbjednost,remeti nesmetano kretanje
gradjana na javnim mjestima i unosi nemir i panika medju gradjane,odn.narušava
pravo gradjana na ličnu sigurnost, mir i spokojstvo,slobodu kretanja i
očuvanje ličnog dostojanstva,a naročito kada se ima u vidu vrijeme ,mjesto
izvršenja djela,broj prisutnih lica) kao i manifestovanim lakim tjelesnim
povredama,kod oštećenih stiču sva subjektivna i objektivna obilježja bića
konkretnog krivičnog djela (nasilničko ponašanje iz čl.399. KZ-a). Naime ,
određujući subjektivni odnos okrivljenih izvršioca prema izvršenom djelu sud
je utvrdio da su svi bili svjesni svog djela , njegovih obilježja i htjeli su
njegovo izvršenje, tj. postupali su umišljajno .
Kako su okrivljeni učestvovanjem u radnji izvršenja sa umišljajem zajednički
izvršili krivično djelo ,da se zaključiti da su djelovali kao saizvršioci.
Ovo sa razloga jer je jasno utvrđeno da je ovakvo nasilničko ponašanje
okrivljenim bilo cilj ,odn.činjenica da je oštećeni B.V. podigao tri prsta ne
može biti opravdanje za ovakvo njihovo ponašanje,pa je očigledno da su htjeli
izvršenje konkretnog krivičnog djela,pa je jasno da su ničim izazvani
ponašanjem okrivljenog u datoj situaciji oni ti koji su izazvali incidentnu
situaciju .
Dakle,cijeneći dokaze u datoj krivičnopravnoj stvari sud je prihvatio iskaz
oštećenih ,koji su po mišljenju suda na istinit i objektivan način predstavili
dešavanja konkretnom prilikom,a koji iskazi su u saglasnosti sa takođe
objektivnim i logički skladnim iskazima svjedoka M. M.P. D. M. Ž. J. O. P. R.
Đ. D. M. A. jer su sudu prenjeli ono što su bili u prilici da vide i čuju u
datoj situaciji , odn. nijesu imali nikakvog razloga da predstave događaj
drugačije nego što se zaista i odigrao,niti pak da označe okrivljene kao lica
koja su preduzela naznačene radnje, što u sklopu sa sačinjenim zapisnicima i
medicinskom dokumentacijom priloženom u spisima predmeta o zadobijenim
povredama oštećenog kod suda stvara nesumnjiv zaključak da se dogadjaj odigrao
na način kako je to predstavljeno izrekom presude.
Za napomenuti je da je sud cjenio nalaz i mišljenje sudskog vještaka
medicinske struke dr.R. S. tj.njegovo pojašnjenje u nalazu o načinu i
mehanizmu nastanka tjelesnih povreda kod oštećenih, kao jasan,
objektivan,zasnovan na pravilima struke i nauke,a na koji stranke nijesu imale
prigovora.
Svjedok T. M. je naveo da iako je vršio obezbjedjenje na ovom koncertu nije
vidio što se dešavalo ,obzirom da je bio na drugoj strani ,pa je tek u Stanici
policije upoznat sa onim što se zaista desilo.
Predmetom posebne ocjene bila je odbrana okrivljenih koji negiraju izvršenje
predmetnog krivičnog djela,a koje je sud,kao neubjedljive i nelogične odbacio
cjeneći ih kao usmjerene na izbjegavanje krivičnopravne odgovornosti, jer isti
odgovornost za vlastite radnje žele pripisati oštećenim, dok je provedeni
dokazni postupak nedvosmisleno ukazao da su oni ti koji su ničim izazvani
ponašanjem oštećenog prouzrokovali incidentnu situaciju ,tj.koji su se našli u
ulozi napadača, jer niti jedan dokaz nije potvrdio njihove tvrdnje,a posebno
ne tvrdnje iskazane od strane okrivljenog D.M. da je on taj koji je prvobitno
napadnut od strane jednog od oštećenih, sa kojih razloga je bio primoran da se
brani.Nadalje,navodi njihove odbrane da L. P. nije lice koje je učestvovalo u
dogadjaju takođe su opovrgnuti iskazom oštećenih ,koji su i jednog i drugog
okrivljenog prepoznali kao učinioce krivičnih djela, prilikom prepoznavanja u
prostorijama UP Ispostave Cetinje,kako je to zapisnički i konstatovano.Da su
tvrdnje oštećenih te svjedoka M. M. P. D. i M. Ž. tačne potvrdili su i
ovlašćeni policijski službenici koji su zavisno od pozicije na kojoj su
bili,te vremena koje im je bilo potrebno od početka inkriminisanog dogadjaja
da preduzmu radnje u cilju sprečavanja daljeg sukoba među sudionicima istog
sudu predstavili na vjerodostojan način svoja zapažanja, a koja se odnose na
prisustvo okrivljenih i radnje koje su preduzeli tom prilikom.
Dakle, u nedostatku elemenata koji bi umanjili ili isključili sposobnost
okrivljenih da shvate značaj svojih postupaka i da njima upravljaju, Sud ih
nalazi krivično odgovornim i oglašava krivim.
Sud je prilikom odlučivanja o kazni u odnosu na okrivljenog D.M. imao u vidu
sve okolnosti na strani okrivljenog u smislu čl. 42 KZ, pa je od olakšavajućih
okolnosti na strani okrivljenog našao da se oštećeni nijesu pridružili
krivičnom gonjenju i da nijesu postavili imovinskopravni zahtjev,dok je od
otežavajućih okolnosti na njegovoj strani van bitnih obilježja krivičnog djela
u pitanju našao raniju osuđivanost ,kako proizilazi iz izvoda iz kaznene
evidencije na njegovo ime, ( istom su izrečene dvije uslovne osude za
počinjeno krivično djelo) pa je kod takvih olakšavajućih okolnosti, a imajući
u vidu da je okrivljeni pristao na izricanje kazne rad u javnom interesu, na
osnovu čl. 41 KZ, okrivljenom izrekao kaznu rad u javnom interesu u trajanju
od 360 časova, a koji se ima izvršiti za vrijeme od 6 mjeseci, s tim što kazna
ne može biti duža od 60 časova u toku jednog mjeseca, nalazeći da će se
ovakvom kaznom postići svrha kažnjavanja iz čl.32 KZ i na taj način dovoljno
uticati na okrivljenog da ubuduće ne vrši ista ili slična krivična djela, a u
okviru opšte svrhe propisivanja i izricanja krivičnih sankcija iz čl.4 st.2
KZ,pritom imajući u vidu da se aktivno bavi rukometom,tako da bi kazna zatvora
u efektivnom trajanju negativno uticala na njegov dalji život.
Ukoliko okrivljeni ne bude vršio rad u javnom interesu, na osnovu čl.41 st.6
KZ, ova kazna će se zamijeniti kaznom zatvora, tako što će se svakih započetih
60 časova rada u javnom interesu zamijeniti kaznom zatvora u trajanju od
jednog mjeseca.
Prilikom utvrdjivanja vrste i visine krivične sankcije koju će sud izreći
okrivljenom L. Perici cijenjene su okolnosti predviđene članom 42.Krivičnog
zakonika, pa je Sud od olakšavajućih okolnosti na strani okrivljenog našao da
se radi o mladoj osobi,te da se oštećeni nijesu pridružili krivičnom gonjenju
i da nijesu postavili imovinskopravni zahtjev, dok je od otežavajućih
okolnosti na strani okrivljenog van bitnih obilježja krivičnog djela u pitanju
našao raniju osuđivanost,a što je sud utvrdio iz izvoda iz kaznene evidencije
na ime okrivljenog,pa je Sud cijeneći tako utvrdjene okolnosti i imajući u
vidu svrhu kažnjavanja okrivljenom utvrdio kaznu zatvora u trajanju od šest
mjeseci, i istovremeno našao da su ispunjeni uslovi za izricanje uslovne osude
, propisani čl. 54. KZ-a, odredjujući da se izrečena kazna neće izvršiti
ukoliko okrivljeni u vremenskom periodu od jedne godine od dana pravosnažnosti
presude ne počini novo krivično djelo , uz uvjerenje Suda da će se u
konkretnom slučaju, a uzimajući u obzir prednje navedene razloge i sa tako
utvrdjenom kaznom postići svrha njenog izricanja predvidjena čl.52 KZ-a.
Odluka o troškovima krivičnog postupka temelji se na odredbi čl. 226 – 229
ZKP-a, a isti se odnose na troškove vještačenja po vještaku medicinske struke
R. dr.S. u iznosu od 57,75 eura,koji su iznos okrivljeni obavezani da
solidarno uplate ,dok je paušal u iznosu od po 30,00 eura, odredjen srazmjerno
dužini trajanja krivičnog postupka i složenosti predmeta .
Na osnovu svega izloženog, a shodno članu 374.ZKP-a odlučeno je kao u izreci
presude.
OSNOVNI SUD U CETINJU
Dana 09.12.2013.godine
Zapisničar,  S u d i j a
Aleksandra Martinović  Marija Ćupić
PRAVNA POUKA:
Protiv ove presude može se izjaviti žalba u
roku od 8 dana od dana prijema Višem sudu
u Podgorici a preko ovog Suda.