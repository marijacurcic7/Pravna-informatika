

K. br. 27/11
U IME NARODA
        OSNOVNI SUD U ŽABLJAKU, kao prvostepeni  krivični, u vijeću sastavljenom od predsjednika suda Anđelić Mihaila kao predsjednika vijeća, i sudija porotnika  Krstajić Mirjane i Tomčić Marka, kao članova vijeća, uz sudjelovanje Šibalić Ikonije kao zapisničara, u krivičnom predmetu protiv optuženog S.R. iz Ž., zbog krivičnog djela Teška krađa iz čl. 240 st. 1 tačka 1 KZ, po optužnici ODT iz Pljevalja Kt. br. 78/11 od 07. 04. 2011. godine, nakon održanog usmenog, javnog i glavnog pretresa 04. 05. 2011. godine  kojem su prisustvovali Zamjenik ODT iz Pljevalja Tomčić Milivoje i optuženi, donio je i istog dana  javno objavio

P R E S U D U
        Optuženi **S.R., zv. H.,**  od oca  Z. i  majke D. rođene P., rođen u P. ... godine, JMB ... , sa prebivalištem u Ž. – M., državljanin Crne Gore, neoženjen, nezaposlen, završio srednju poljoprivrednu školu, vojsku nije služio, slabog imovnog stanja, neosuđivan, protiv njega se vodi krivični postupak za istovrsno krivično djelo,

K  r  i  v     j e
        Što je

        neutvrđenog datuma novembra mjeseca 2010. godine, u noćnim časovima, oko 21 čas,  u Ul.  u Ž. , u zajednici sa maloljetnim Z.M. iz Ž., po predhodnom dogovoru obio vikendicu vlasništvo V.Ž. iz P. , na način, što je  okrivljeni S.R. sa pajserom odvalio kapak na prozoru – desno od ulaznih vrata, zatim polomio staklo na prozoru i kroz tako napravljen otvor su oba uišli u vikendicu i iz iste oduzeli sledeće stvari: jedno biciklo marke »Skot«, jedno biciklo marke »Coratec«, DVD marke »Samsung« i jedan plejstešen marke »Soni«, - dakle tuđe pokretne stvari u namjeri da njihovim prisvajanjem sebi pribave protivpravnu imovinsku korist na koji način su sebi pribavili imovinsku korist u ukupnom iznosu od 652,90 €,  za koji iznos je oštećen V.Ž.  iz P. ,

        \- čime je izvršio krivično djelo Teška krađa iz čl. 240 st. 1 tačka 1 Krivičnog zakonika  /KZ/,

        \- pa ga sud primjenom navedenog zakonskog propisa  i čl. 4, 5, 13, 15, 23, 32, 36, 42, 45 tačka 3, 46 st. 1 tačka 4 KZ  i čl. 199, 212 i 364 Zakonika o krivičnom postupku /ZKP-a/,

O   s   u   đ   u   j   e
        Na kaznu zatvora u trajanju od  90  /devedeset/ dana a koje će se izvršti  nakon pravosnažnosti presude.  
        Optuženi je dužan  platiti na ime troškova krivičnog postupka iznos od 71,50€, dok se  oslobađa plaćanja paušala.  
        Oštećeni V.Ž. nije ispostavio imovinsko pravni zahtjev za naknadu štete jer je optuženi oduzete stvari vratio.

O  b  r  a  z  l  o  ž  e  nj  e
        ODT iz Pljevalja  u optužnici Kt. br. 78/11 od 07.04. 2011. godine,  dajući opis radnje izvršenja, pravno je ocijenio, da je okrivljeni  počinio krivično djelo Teška krađa iz čl. 240 st. 1 tačka 1 KZ , na način, mjesto i u vrijeme kako je to bliže opisano izrekom presude. Na glavnom pretresu  ODT je ostao pri navodima iz optužnog akta, precizirajući da je  štamparskom greškom  upisano ime oštećenog  kao V.Z. a treba da stoji V. Ž. . U završnoj riječi je predložio da se optuženi za naznačeno krivično djelo oglasi krivim i osudi po zakonu.  
        Oštećeni V.Ž. nije pristupio na glavni pretres a u predhodnom postupku se nije pridružio krivičnom gonjenju optuženog niti je ispostavio imovinsko pravni zahtjev.  
        Optuženi S.R. je priznao krivicu  i počinjeno krivično djelo a u svojoj odbrani u predhodnom postupku i na glavnom pretresu u bitnom je istakao, da se u novembru mjesecu 2010. godine dogovorio sa svojim komšijom Z.M. da izvrše provalu neke vikendice u Ž., ali da nijesu unaprijed znali koju će kuću provaliti,  da mu je dva dana prije provaljivanja Z.M. donio pajser koji mu je on tražio da bi isti koristio za provaljivanje, da je pajser sakrio ispod dušeka  gdje spava, da se kritičnog dana dogovorio sa Z. da  u   večernjim časovima  krenu prema Ž. a da je on sa sobom ponio torbu i pajser, da su prilikom dolaska u Ž. pošli ulicom prema C. J. i tom prilikom zapazili jednu vikendicu   na kojoj su bila zatvorena vrata i prozori i nije bilo osvetljenja a koja se nalazila pored lokala »G.«, da su zaključili  da tu niko ne živi a potom se dogovorili da  on – optuženi   izvrši obijanje prozora a da Z.M. za to vrijeme čuva stražu, da je  on prišao jednom prozoru  koji se nalazi sa desne strane kuće gledano iz pravca ulice  a zatim pajserom odvalio kanat a potom odvalio i prozor i da je tom prilikom nehotično polomo staklo na prozoru. Istakao je, da je nakon odvaljivanja prozora  pozvao M. da uđu u kuću, da tom prilikom nijesu palili svijetlo već su se služili sa sijalicama na upaljačima koje su obojica imali, da su tom prilikom iz jedne sobe na spratu uzeli  i stavili u torbu koju je on sa sobom ponio:  DVD marke »Samsung«  koji se nalazio na jednoj komodi i video igrice »Soni«  \- plejstešen, da su nakon toga  uzeli i dva bicikla koja su se nalazila u prostoru zatvorene terase i to  marke »Coratec« i »Skott«, kao i da su oduzete stvari iznijeli iz kuće kroz prozor. Istakao je, da je nakon izlaska iz kuće on  zatvorio prozor i kanat a potom sa biciklima obojica pošli ulicom  koja vodi prema pijaci  kojom prilikom su se sreli sa policijskim vozilom  koje je prošlo pored njih, da je on –okrivljeni  tada u jedan kontejner koji se tu nalazio  bacio pajser  i kožne rukavice koje je  koristio prilikom provaljivanja kuće i da su potom nastavili prema  naselju M.  gdje inače žive, otišli su u staru kuću njegovih roditelja i tu izvršili podjelu ukradenih stvari, tako što je on uzeo biciklo marke »Coratec« i video igrice, dok je M. uzeo biciklo marke »Skot« i DVD. Pojasnio je,  da je M. odnio biciklo narednog dana  a njemu donio svoje staro biciklo a ovo  kako bi se M. pravdao pred roditeljima da je u zamjenu za svoje  staro biciklo dobio od okrivljenog novo biciklo, da je poslije nekog vremena prodao »Soni« plejstešen  svom drugu B. S. koji živi u P. za iznos od 20 € a da je biciklo prefarbao u crnu boju a zatim  ga za  Božić  tj. 7. januara 2011. godine  sa svojim bratom B. otjerao u N. i prodao izvjesnom Ž. čije prezime ne zna za iznos od 170 €, a koje stvari je  povratio kada je policija otkrila krađu. Konačno je dodao,  da su prilikom provale u vikendicu  imali na rukama kožne rukavice   kako ne bi ostavili otiske prstiju  kao i da su on i Z.M.  pri jednom razgovoru u kući roditelja  optuženog zajednički odlučili  da izvrše krađu  i da ukradene stvari prodaju kako bi obzbijedili novčana sredstva.  Nije imao primjedbi na visinu pribavljene protivpravne imovinske koristi kritične prilike, odnosno pričinjene štete oštećenom. U završnoj riječi je još jednom  izjavio da priznaje krivicu i počinjeno krivčno djelo, da  se zbog svega toga  kaje, da mu je žao što je sebe doveo u ovakvu poziciju i da je to što je uradio produkt njegove mladosti, da je stvari koje je oduzeo vratio i na određeni način obeštetio oštećenog a svoju krivično pravnu odgovornost je prepuštio sudu.   
        Sud je u dokaznom postupku proveo dokaze: saslušao svjedoke: P. P. i Z.M. , na saglasan predlog ODT i optuženog pročitao iskaz svjedoka –oštećenog V.Ž. iz predhodnog postupka sa zapisnika od 21. 03. 2011.godine godine, pročitao: potvrdu o privremeno oduzetim predmetima UP Ispostava Žabljak br. 04-sl od 27.02. 2011. godine na ime  S.R.,  potvrdu o privremeno oduzetim predmetima UP Ispostava Žabljak br. 04-sl od 27.02. 2011. godine na ime  Z.M. , izvršio  uvid u fotodokumentaciju UP Ispostava Žabljak br. 3-8/11 od 27. 02. 2011.godine, pročitao  nalaz i mišljenje vještaka finansijske struke P.M., dipl. ecc. od 28.03. 2011. godine, te  izvršio uvid u  izvod iz KE za optuženog izdat od UP IP Žabljak  br. 245/11-963/1 od 4. 05. 2011.godine. U toku dokaznog postupka ODT je odustao od predloga da se neposredno sasluša vještak ekonomske strruke P.M., dipl. ecc iz N. sa razloga jer na njegov nalaz i mišljenje  nijedna od stranaka nije imala primjedbi.

Iz iskaza svjedoka – oštećenog  V.Ž. proizilazi,  da je vlasnik vikendice
koja se nalazi u Ul.  u kojoj povremeno boravi i to tokom ljetnjeg a nekad i
tokom zimskog perioda,  da  kuću obilazi i nadzire  njegov prijatelj P.P. koji
živi u Ž. i koji ima ključ od iste, da ga je negdje u novembru mjesecu 2010.
godine telefonskim putem P. obavijestio da je neko izvršio provaljivanje
prozora sa bočne strane kuće i da je staklo na prozoru polomljeno i da su iz
kuće nestale neke stvari i to: dva bicikla tipa monbajk a koja je kupio u
ljeto 2007. godine i to jedno marke »Coratec«  čija je cijena bila  650 € i
jedno marke »Scott« čija je cijena bila 350,00€, da su od tada navedena
bicikla korišćena,  te dalje, jedan  DVD kojeg je  kupio  2009. godine po
cijeni od 25 €, kao  i video igrice »Soni« - plejstešen kupljene  2004.
godine za iznos od 150,00€. Pojasnio je da su  ove video igrice tehnički
prevaziđene i da nemaju nikakvu vrijednost, da je obaviješten da su sve
ukradene stvari  od počinilaca oduzete i da se nalaze u stanici policije u Ž.
. Posebno je istakao da ne ispostavlja imovinsko pravni zahtjev niti se
pridružuje krivičnom gonjenju .
            Iz iskaza svjedoka P.P. proizilazi, da već duže vrijeme nadzire i obilazi kuću  svog prijatelja V.Ž. iz P. koja se nalazi u  ulici u Ž. ,  da je negdje krajem novembra  sa svojom suprugom ubacivao drva u ostavu koja se nalazi u sklopu kuće  V.Ž. , da je tom prilikom dva bicikla koja su se  nalazila u ovoj ostavi premjestio u predsoblje kuće kako bi mogao složiti drva u ostavu, da je nekoliko dana kasnije  pošao da ispušti vodu iz kućne instalacije  i tom prilikom uočio da je prozor na sobi dnevnog boravka otvoren i da je unutrašnje staklo polomljeno, da je nakon ovoga izašao iz kuće  i sa spoljne strane došao do prozora gdje je uočio tragove nasilnog otvaranja drvenog kapka na ovom prozoru .  Istakao je, da je tada shvatio da je neko  izvršio obijanje prozora radi čega je odmah obavijestio policiju i sačekao njihov dolazak  i da je uočio da u kući nedostaje DVD plejer koji se inače nalazio pored TV prijemnika u dnevnoj sobi,  da je o ovome obavijestio i V.Ž. . Pojasnio je, da  je malo kasnije ustanovio da  nedostaju i dva bicikla   i to jedno marke »Coratec« i drugo marke »Scott« kao i  video igrica.
            Iz iskaza svjedoka Z.M. proizilazi,  da je negdje  u oktobru mjesecu 2010. godine a ne isključuje mogućnost da je to bilo i kasnije  igrao fudbal sa svojim komšijom S.R. kod R. kuće u selu M.,  da ga je R.  pitao da li hoće da mu nešto pomogne ali mu nije kazao šta treba da radi, da je on pristao,  da ga je R. u večernjim satima negdje oko 21 čas pozvao da pođu u Ž., da su njih dvojica potom pošli u Ž. i da je primijetio da R. nešto nosi ispod jakne, da mu je R. rekao da nosi rukavice,  pajser,  šrafciger, nož i sijalcu  i objasnio mu da želi da obije nečiju kuću i da se on saglasio sa njim. Dalje je naveo,  da su išli ulicom prema C.j. i da mu je R. rekao da hoće da obije  jednu kuću  koja se nalazi u blizini kafića »G.« sa lijeve strane puta gledano iz centra Ž. , da su na ovoj kući prozori  bili zatvoreni i nije bilo svijetla, da je R. pošao sa desne bočne strane kuće a on je ostao  ispred kuće da čuva stražu, da je poslije izvjesnog vremena čuo lomljenje stakla radi čega je otišao do R. i vidio da je R. otvorio kapke  na prozoru i  da je staklo na prozoru bilo polomljeno, da se on uplašio da je neko mogao čuti lom stakla  i predložio R. da idu kući  ali R. nije htio već je rekao da će da uđu u kuću i  negdje iza kuće  donio jedan betonski blok na koji su se popeli i ušli  kroz prozor u unutrašnjost kuće, da je prvi ušao R. i upalio  jednu ručnu sijalicu, da su odmah otišli do zatvorene terase gdje su vidjeli dva bicikla, nakon čega  su pošli na sprat gdje su vidjeli  jedan DVD »Samsung« i video igrice »SONI«- plejstejšen koji su stajali na jednoj komodi, da su zajedno ove uređaje stavili u  torbu koju je ponio R., da je on htio da tada ide iz kuće ali da je R. rekao da treba da uzmu i  bicikla, da su potom uzeli i bicikla i iznijeli ih kroz prozor. Istakao je, da je nakon izlaska iz kuće R. zatvorio  prozor i kapak na prozoru, da su potom njih dvojica sa biciklima sišli  do ulice  a potom upravljajući  biciklima otišli ulicom koja vodi prema pijaci u Ž. a potom  došli u selo M. do stare kuće R. roditelja gdje su ostavili otuđene stvari  i dogovorili se da se  narednog dana  tu sastanu i izvrše podjelu stvari, da su  tako i uradili, pa je  on uzeo  biciklo marke »SKOT« i DVD uređaj  a da je R. uzeo biciklo marke »Coratec« i video igrice »Soni« plejstejšen, da je on  otišao potom svojoj kući i biciklo ostavio u garaži a DVD uređaj  sakrio u podrumu kuće. Posebno je dodao, da je  roditeljima rekao da je biciklo kupio  i to tako što je  svoje staro biciklo dao  i doplatio dio novca tako da roditelji ništa nijesu posumnjali a da je on  narednog  dana  svoje staro biciklo dao S.R.
            Sud je u cjelosti prihvatio iskaze oštećenog V.Ž.  i svjedoka P.P. i Z.M. jer su isti potpuno saglasni, svoju osnovu nalaze i u drugim provedenim dokazima  a posebno u isprvama – potvrdama o oduzetim predmetima od strane policije a koji predmeti su pronađeni kod optuženog i svjedoka Z., pri čemu optuženi nije prigovorio ovim iskazima.
            Iz  isprava – potvrda o oduzetim predmetima  proizilazi, da su od Z.M. i optuženog oduzeti predmeti  bliže činjenično opisano u izreci presude.
            Iz fotodokumentacije proizilazi, da je optuženi na nesumnjiv način rukom pokazao vikendicu  oštećenog koju je  obio  zajedno sa Mal. Z. , te dalje optuženi pokazao  i oduzetu robu – stvari iz gornje vikendice.  Sud je u cjelosti prihvatio i ovaj dokaz kao jasan i nesumnjiv jer svoju podlogu nalazi u odbrani optuženog, iskazima saslušanih svjedoka, te ispravama o oduzetim predmetima.
            Iz nalaza i mišljenja vještaka ekonomske struke proizilazi, da je vrijednost oduzetih stvari na dan izvršenja krivičnog djela a koje je optuženi pribavio na protivpravan način  iznosila 652,90 €.  Sud je i ovaj dokaz prihvatio u cjelosti tim prije  jer su nalaz i mišljenje dati u skladu sa pravilima ekonomske struke, te dalje  količina i  vrsta  robe  je utvrđena  na osnovu iskaza oštećenog što se u potpunosti podudara sa odbranom optuženog i ispravama o oduzetim predmetima a vrijednost je utvrđena u skladu sa  Zakonom o obligacionim odnosima, pri čemu optuženi na gornje nije prigovorio.
            Iz izvoda iz KE za optuženog sud je utvrdio da isti ranije nije osuđivan.  
            Sud je posebno cijenio odbranu optuženog pa je zaključio, da je može prihvatiti u cjelosti a ovo sa razloga jer je priznanje krivice i  počinjenog krivičnog djela bilo   potpuno, optuženi nije imao nikakvih primjedbi na utvrđeni iznos protivpravno pribavljene imovinske koristite, odnosno na visinu pričinjene štete, odnosno jasno je kazao, da mu je bila  namjera da oduzetu robu – stvari proda, te  nadalje   njegova odbrana  svoju potporu nalaze u svim provedenim dokazima kojima je sud poklonio vjeru.
            Na osnovu savjesne i brižljive ocjene provedenih dokaza u smislu čl. 17 i 360 ZKP-a, sud je na pouzdan način utvrdio činjenično stanje bliže opisano izrekom presude a naime da je optuženi neutvrđenog datuma novembra mjeseca 2010. godine, u noćnim časovima, oko 21 čas,  u Ul.  u Ž. , u zajednici sa maloljetnim Z.M. iz Ž. , po predhodnom dogovoru obio vikendicu vlasništvo V.Ž. iz P., na način, što je  okrivljeni S.R. sa pajserom odvalio kapak na prozoru – desno od ulaznih vrata, zatim polomio staklo na prozoru i kroz tako napravljen otvor su oba uišli u vikendicu i iz iste oduzeli sledeće stvari: jedno biciklo marke »Skot«, jedno biciklo marke »Coratec«, DVD marke »Samsung« i jedan plejstešen marke »Soni«, - dakle tuđe pokretne stvari u namjeri da njihovim prisvajanjem sebi pribave protivpravnu imovinsku korist na koji način su sebi pribavili imovinsku korist u ukupnom iznosu od 652,90 €,  za koji iznos je oštećen V.Ž.  iz P.  .
            Pravnom ocjenom ovako utvrđenog činjeničnog stanja, sud nalazi da se u radnjama optuženog stiču svi bitni zakonski elementi krivičnog djela Teška krađa iz čl. 240 st. 1 tačka 1 KZ , koje djelo čini svaki onaj ko tuđu pokretnu stvar oduzme drugom u namjeri da njenim prisvajanjem sebi ili drugom pribavi protivpravnu imovinsku korist a to izvrši obijanjem ili provaljivanjem zatvorenih zgrada, soba, kasa, ormana ili drugih zatvorenih prostorija ili drugim savlađivanjem većih prepreka. Pod obijanjem sud podrazumijeva nasilno prodiranje u zatvorene prostorije i to tako što se upotrebom fizičke snage otklanjaju prepreke (razvaljivanjem vrata, razbijanjem prozora i dr.). Optuženi je  nedozvoljenu radnju počinio zajedno sa mal Z.M., te su njih dvojica kritične prilike postupali  kao saizvršioci  a ovo jer je odredbom čl. 23 KZ predviđeno  da »ako više lica, učestvovanjem u radnji izvršenja sa umišljajem ili iz nehata, zajednički izvrše krivično djelo, ili ostvarujući zajedničku odluku drugom radnjom sa umišljajem bitno doprinesu izvršenju krivičnog djela, svako od njih kazniće se kaznom propisanom za to djelo«. Optuženi je  pri izvršenju inkriminisanih radnji postupao sa direktnim umišljajem jer je svjesno u noćnim časovima novembra mjeseca 2010. godine  sa mal. Z. napravio zajednički dogovor tj. plan  da izvrše nedozvoljenu radnju, dakle bio je potpuno svjestan svoje radnje i posledice iste, te inkriminisanu radnju i voljno preduzeo usled čega je uzročno nastupila zabranjena posledica.
            Prilikom odlučivanja o vrsti i visini krivične sankcije  sud je imao u vidu težinu djela  i stepen krivice, okolnosti pod kojima je djelo učinjeno, raniji život optuženog  i druge okolnosti predviđene čl. 42 KZ , pa je u odsustvu otežavajućih okolnosti od olakšavajućih okolnosti uzeo, da je  u cjelosti priznao krivicu i počinjeno krivično djelo, da je izrazio iskreno kajanje zbog počinjenog djela,  da se radi o vrlo mladoj osobi – tek napunio 18 godina života,   da je  nezaposlen i da se oštećeni  nije pridružio krivičnom gonjenju, niti ispostavio imovinsko pravni zahtjev, te konačno, da je optuženi sve oduzete stvari vratio.  Sa iznijetog sud je optuženom  izrekao kaznu zatvora u trajanju od  90 dana  a ovo nakon što je shodno čl. 45 tačka 3 i čl. 46 st. 1 tačka 4 KZ  predhodno ublažio kaznu zatvora  jer je naznačene olakšavajuće okolnosti  cijenio kao osobito olakšavajuće,  a pri ocjeni da će se i sa ublaženom kaznom postići svrha kažnjavanja predviđena čl. 33 KZ  a u vezi sa opštom svrhom  krivičnih sankcija iz čl. 4 tačka 2 KZ .
            Oglašavajući optuženog krivim sud ga je obavezao   da plati na ime troškova krivičnog postupka  iznos od 71,50 €  a koji troškovi se odnose na troškove vještačenja po vještaku ekonomske struke, shodno čl. 202 ZKP-a,  dok ga je oslobodio  plaćanja paušala pri činjenici da je optuženi nezaposlen i da ga  izdržavaju roditelji a gornje posebno imajući u vidu kratko trajanje i složenost postupka te njegovo  imovno stanje i sve u skladu sa odredbom čl. 199 st. 3 ZKP-a.
            Oštećeni nije ispostavio zahtjev za naknadu štete jer je optuženi otuđene stvari vratio.
            Sa iznijetog odlučeno je kao i u dispozitivu.  
OSNOVNI SUD U ŽABLJAKU, dana 04. 05. 2011. godine
ZAPISNIČAR
PREDSJEDNIK SUDA-VIJEĆA  
Ikonija Šibalić, s.r.
Mihailo Anđelić,s.r.  
PRAVNA POUKA:
Protiv ove presude dozvoljena je žalba u roku od
15 dana po prijemu pismenog otpravka iste preko
ovog suda Višem sudu Bijelo Polje.  