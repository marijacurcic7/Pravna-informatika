K. br. 537/13
U IME CRNE GORE
OSNOVNI SUD U PODGORICI, po sudiji Jovović Željki, uz učešće Rajković Danijele
kao zapisničara, u krivičnom predmetu protiv okrivljenog P.R., iz Podgorice,
zbog krivičnog djela nasilje u porodici ili u porodičnoj zajednici iz čl. 220
st. 2 u vezi st. 1 u vezi čl. 49 Krivičnog zakonika, rješavajući po optužnom
predlogu ODT-a u Podgorici Kt. br. 750/13 od 07. 06. 2013. godine, nakon
završenog glavnog, javnog pretresa održanog dana 28. 06. 2013. godine, u
prisustvu zastupnika optužnog pregleda Ivanović Danijele, okrivljenog P.R. i
njegovog branioca adv. L. S., donio je i istog dana javno objavio,
P R E S U D U
Okrivljeni
P.R., JMB xxxxxxxxxxxxx, od oca R. i majke Lj., rođene M., rođen 09. 02. 19xx.
godine u Podgorici, sa prebivalištem u mjestu rođenja ul. Vlada Martinovića
br. xx, državljanin Crne Gore, pismen, završio srednju školu, nezaposlen,
neoženjen, otac jednog djeteta, lošeg imovnog stanja, osuđivan presudama
Osnovnog suda u Podgorici K. br. 194/07 od 27. 01. 2009. godine zbog krivičnog
djela iz čl. 300 st. 1 KZ (1 godina i 6 mjeseci zatvora) i Osnovnog suda u
Podgorici K. br. 1864/08 od 29. 03. 2011. godine zbog krivičnog djela iz čl.
164 st. 1 u vezi čl. 23 KZ (1 godina zatvora), kao maloljetnik presudom
Osnovnog suda u Podgorici Km. br. 07/56 od 15. 06. 2007. godine zbog krivičnog
djela iz čl. 242 st. 1 KZ RCG upućen u zavod za djecu i omladinu "Ljubović",
presudom Osnovnog suda u Podgorici Km. br. 07/15 od 08. 06. 2007. godine zbog
krivičnog djela iz čl. 246 st. 1 KZ izrečena mu vaspitna mjera pojačan nadzor
od strane roditelja i presudom Osnovnog suda u Podgorici Km. br. 07/44 od 29.
01. 2008. godine zbog krivičnog djela iz čl. 151 st. 1 KZ upućen u zavod za
djecu i omladinu "Ljubović"
Kriv je
Što je:
Dana 05. juna 2013. godine, u Podgorici, svjestan svoga djela čije izvršenje
htio i znajući da je isto zabranjeno primjenom grubog nasilja narušio tjelesni
integritet člana svoje porodice - brata oštećenog P. M. na način što je:
- oko 06:00 časova, u porodičnoj kući, u ulici Vlada Martinovića br. xx,
nakon svađe oštećenom uputio riječi prijetnje "viđećeš ti kad pođu na posao,
na ulici ti neće biti majke i tate da te brani nego ćeš da vidiš", da bi mu
zatim zadao nekoliko udaraca otvorenim šakama u predjelu glave, nakon čega ga
je uhvatio rukama za nadlaktice i počeo da ga gura i vuče, kojom prilikom mu
je nanio laku tjelesnu povredu u vidu dva krvna podliva u predjelu lijeve
nadlaktice i jednog krvnog podliva u predjelu desne nadlaktice, te dva krvna
podliva u predjelu prednje strane grudi,
- istog dana i na istom mjestu kao pod tačkom 1, oko 11,00 časova, sredstvom
podobnim da tijelo teško povrijedi ili zdravlje teško naruši - metalnom kopčom
od kaiša, udario oštećenog u predjelu glave nanoseći mu na taj način laku
tjelesnu povredu u vidu rane razderine u lijevoj polovini tjemenog predjela,
da bi kasnije tog dana, oko 16,00 časova, ispred knjižare "Karver", stolicom
gađao oštećenog, a zatim mu zadao dva udarca otvorenim dlanovima u predjelu
lica, nakon čega mu je počupao i otkinuo zavoj kojim su mu prethodno ljekari
previli gore opisanu ranu na glavi
- čime je izvršio produženo krivično djelo nasilje u porodici ili u
porodičnoj zajednici iz čl. 220 st. 2 u vezi st. 1 u vezi čl. 49 Krivičnog
zakonika.
Pa ga Sud na osnovu čl. 4. st. 2, 32, 36, 42 st. 1, čl. 51 Krivičnog zakonika,
te čl. 226, 229 i 374 Zakonika o krivičnom postupku,
O S U Đ U J E
Na kaznu zatvora u trajanju od 4 (četiri) mjeseca, u koju kaznu se uračunava
vrijeme provedeno u pritvoru od 05. 06. 2013. godine, od 20:15 časova do 28.
06. 2013. godine.
Obavezuje se okrivljeni da plati po osnovu troškova krivičnog postupka iznos
od 90,50 €, u roku od 15 dana po pravosnažnosti presude, pod prijetnjom
prinudnog izvršenja, dok će sud o troškovima koji se odnose na nagradu
braniocu postavljenom po službenoj dužnosti, odlučiti posebnim rješenjem
shodno čl. 227 st. 2 Zakonika o krivičnom postupku.
O b r a z l o ž e nj e
Optužnim predlogom ODT Podgorica, Kt.br.750/13 od 07.06.2013. godine,
stavljeno je na teret okrivljenom P.R. izvršenje krivičnog djela produženo
krivično djelo nasilje u porodici ili u porodičnoj zajednici iz čl.220 st.2 u
vezi st.1 u vezi čl.49 Krivičnog zakonika.
Zastupnik optužbe je u završnoj riječi izjavio da u cjelosti ostaje pri
podnijetom optužnom predlogu i predložio, da sud okrivljenog oglasi krivim za
krivično djelo stavljeno mu na teret i osudi po zakonu, u granicama koje
propisuje zakon.
Okrivljeni P.R. se u predhodnom postupku branio ćutanjem. Na glavnom pretresu
je u svojoj odbrani priznao da je učinio krivično djelo za koje je optužen i
priznao krivicu. Navodi da su kritično jutro on i njegov brat M. imali neku
prepirku pa su se i posvađali. U kući su bili majka i otac, koje su probudili,
a svom bratu je prilikom svađe zadao nekoliko udaraca otvorenim šakama u
predjelu glave, nakon čega ga je uhvatio rukama za nadlaktice, gurao ga i
vukao. Sve se dešavalo ujutro, a tom prilikom kada je brata izgurao napolje,
nije mu dozvolio da se vrati u kuću, pa se M. prilikom pokušaja da se vrati u
kuću udario u prozor i povrijedio glavu. Vidio je krv, ali je mislio da je to
mala povreda. Nakon toga njegov brat je pozvao policiju koja ga je privela.
Kada se vratio iz policije, odnosno od tužioca, nastavili su svađu i tada je
uzeo neki kaiš i mahao prema bratu, pa ga je metalnom kopčom od kaiša udario u
predjelu glave. Istog dana oko 16,00 časova ispred knjižare "Karver", kako je
bio ljut na svoga brata, a nakon što je opet došlo do svađe između njih, gađao
ga je stolicom. Tom prilikom ga je dva puta ošamario i počupao mu zavoj koji
mu se nalazio na glavi, radilo se o malom tuferu, pa nije znao da mu je rana
šivena, mislio je da je samo zalijepljena i nikada ne bi počupao zavoj da je
znao da je bila ozbiljna povreda. Žao mu je što je izvršio krivično djelo i
što se tako ponašao prema svome bratu. Inače, svoga brata mnogo voli, ima samo
njega, a u životu je imao problema, konzumirao je drogu, osuđivan je, i ne
želi da se to ponovi njegovom bratu, pa je toga dana želeći najbolje svome
bratu pretjerao i bio nasilan prema njemu, a sve sa željom da ne prođe u
životu kao on.
Branilac okrivljenog L. S. adv. iz Podgorice, je u završnoj riječi izjavio, da
nakon priznanja, jasnog i nedosmislenog od strane okrivljenog, moli sud da
cijeni olakšavajuće okolnosti, prvenstveno pobude iz kojih je djelo učinjeno,
a to je želja da zaštiti brata, loše imovno stanje, činjenicu da je okrivljeni
otac mldb. djeteta od 5 godina, njegovo ponašanje nakon izvršenog krivičnog
djela i stav prema oštećenom kao i držanje na glavnom pretresu, okolnosti da
je u cjelosti priznao izvršenje krivičnog djela i da se iskreno kaje zbog
izvršenja istog.
Okrivljeni je u završnoj riječi izjavio da mu je žao zbog svega što se
dogodilo i da se nevezano za kaznu, to više neće ponoviti, da je u pritvoru
shvatio neke stvari, da njegov brat i on imaju samo jedan drugog, jer je
sestra udata, i da će sigurno ubuduće da žive u slozi.
Sud je u dokaznom postupku saslušao svjedoka - oštećenog P. M., svjedoka Ž.K.,
izvršio uvid u medicinsku dokumentaciju na ime P. M., na saglasan predlog
stranaka, pročitan je nalaz i mišljenje sudskog vještaka medicinske struke R.
N. Kt. br.750/13 od 07.06.2013. godine, i pročitan je izvještaj UP PJ
Podgorica iz kaznene evidencije na ime okrivljenog P.r.a od 14.06.2013.
godine.
Savjesnom i brižljivom ocjenom dokaznog materijala, svakog dokaza posebno i
svih u cjelini, kao i na osnovu rezutata cjelokupnog postupka, uz savjesnu
provjeru odbrane okrivljenog, sud je na nesumjiv način utvrdio da je
okrivljeni izvršio krivično djelo stavljeno mu na teret, na način, u vrijeme i
na mjestu, kako je to predstavljeno izrekom ove presude, pa ga je sud oglasio
krivim i osudio na kaznu iz izreke presude iz sledećih razloga:
Svjedok - oštećeni P. M. je u predhodnom postupku izjavio, da ponekad ima
problema sa svojim bratom P.R. zbog njegovog ponašanja prema njihovim
roditeljima. Tako je bilo i proteklih tri dana kada su se konstantno svađali.
Naime, dana 04.06.2013. godine, oko 04,30 časova izjutra kada se vratio kući
iz grada, pošao je u kuhinju kako bi uzeo nešto da jede, gdje je zatekao R.
koji je jeo, i majku koja je takođe bila budna, koju je pitao što ima da se
jede, da bi R. na to odgovorio "ajde majmunče, debilče, kao da ne znaš đe što
stoji". Pošto je R. viknuo na njega probudio je njihovog oca. Tada je došlo do
svađe između njega i R., počeli su da se guraju i vuku i u tom koškanju je
njemu "iskočilo" desno rame, obzirom da često ima problema sa tim dijelom
ruke. Sve se to smirilo, da bi 05.06.2013. godine, oko 06,00 časova, dok su se
njegovi roditelji spremali da idu na posao, iz sobe gdje je spavao čuo kako se
njegovi majka i tata koškaju. R. je bio budan, misli da je igrao video igrice
i čuo ga je kako viče na majku. Ustao je iz kreveta i pošao do dnevne sobe
kako bi smirio R., međutim, R. je počeo da viče na njega i rekao mu "viđećeš
ti kad pođu na posao, na ulici ti neće biti majke i tate da te brane, nego ćeš
da vidiš". Takođe mu je rekao "ajde izađi napolje da se bijemo", nakon čega mu
je prišao i preko majke koja je bila stala između njih dvojice mu zadao
nekoliko udaraca otvorenim dlanovima u predjelu glave, misli da ga je udario
dva puta. R. ga je uhvatio rukama za nadlaktice i počeo je da ga gura i vuče
pa se umiješao njihov otac koji je uspio da ih razdovoji, što je iskoristio i
odmah pozvao policiju, koja je vrlo brzo došla na lice mjesta. Policajci su ga
poveli u stanicu policije kako bi podnio prijavu i dao izjavu vezano za
predmetni događaj. Nakon nekih dva sata inspektorka iz policije ga je poslala
u Hitnu pomoć kako bi mu ljekari konstatovali povrede, pa nakon što je bio u
Hitnoj uputio se prema svojoj kući. Kada je došao kući vrata su bila
zaključana, a ključ nije bio na mjestu gdje ga obično drže. Pokušao je da uđe
u kuću kroz prozor koji je bio otvoren na kant. Međutim, tada je probudio R.
koji je počeo da viče na njega. Kada je provukao glavu kroz prozor R. je uzeo
kaiš i sa metalnom šnalom od kaiša ga udaraio u predjelu glave, od čega je
zadobio povredu na glavi i počela je da mu teče krv iz rane. O tome je
obavijestio policiju, a zatim je otišao u Hitnu pomoć, kako bi ga ljekari
pregledali i sanirali ranu, sjeća se da su mu tada ranu sašili. Istog dana oko
16,00 časova, dok se nalazio kod knjižarae "Karver", sa svojom djevojkom K.
Ž., došao je njegov brat P.R. koji mu je prišao i rekao "špijune mali sad ćeš
da vidiš za ovo", a zatim je uzeo stolicu i njome ga gađao. Pogodio ga je
stolicom u lijevu nogu i lijevu ruku, a zatim ga je pozvao da porazgovaraju na
jednom travnjaku pored, što je prihvatio, pa je pošao sa R. da bi ga R. tada
udario dva puta otvorenim dlanovima u predjelu lica. Tada mu je počupao konce,
odnosno mašnicu koju su mu doktori stavili nakon ušivanja rane na glavi, a
zatim ga je otjerao. Na glavnom pretresu održanom dana 28.06.2013. godine, je
ponavljajući u cjelosti svoj iskaz, dodao da je ranije imao problema sa drogom
zbog čega je njegov brat R. mislio da se opet drogira, da se inače slažu, ali
su imali problema sa drogom. Predmetnom prilikom su se posvađali i njegov brat
R. je bio nasilan prema njemu, nije znao kako da ga spriječi, pa ga je
prijavio policiji, ali nije želio da njegov brat ide u zatvor zbog toga, niti
je želio da snosi posledice zbog toga. Da je znao ne bi ga prijavio policiji
jer njegov brat ima mldb. kćerku pa mu je žao što ga je odvojio od djeteta.
Izjavio je da se ne pridružuje krivičnom gonjenju protiv svog brata i da ne
postavlja imovinskopravni zahtjev. Pojasnio je da je povreda koju je zadobio
na glavi nastala od kaiša od toke, kada ga je brat udario. Osjeća se krivim
što je isprovocirao svog brata i ubijeđen je da se to više nikada neće
ponoviti.
Svjedok Ž. K., je u svom svjedočkom iskazu navela, da je predmetnom prilikom,
sjedjela sa P. M. u knjižari "Karver", tačnije u bašti, gdje su pili kafu. U
jednom trenutku došao je P.R., M. brat. Nije se mogla sjetiti da li je R.
nešto rekao M., ali zna da je odmah nasrnuo na njega. Vidjela je da je R. uzeo
stolicu i gađao M. stolicom, nakon čega je M. uzeo telefon kako bi pozvao
policiju. Kada je R. sa stola uzeo pepeljaru kako bi gađao M. umiješala se i
spriječila R. da gađa M.. Nakon toga, R. je prišao M. i počeo da ga udara
nogama i rukama po glavi i tijelu, a zatim ga je pozvao da pođu sa strane kako
bi razgovarali, s tim da ne zna o čemu jer to nije čula, ali je vidjela da je
R. nekoliko puta udario otvorenim šakama M. u predjelu glave. Na kraju je R.
povukao M. za zavoj koji je imao na glavi, a koji su mu ljekari stavili nakon
ušivanja rane koju mu je predhodno nanio R.. Tada se M. pomjerio sa strane i
na tome se sve završilo.
Iz nalaza i mišljenja sudskog vještaka medicinske struke R. N. od 07.06.2013.
godine, utvrđeno je da je svjedok oštećeni P. M., u predmetnom događaju
zadobio povrede i to: dva krvna podliva u predjelu lijeve nadlaktice i jedan u
predjelu desne nadlaktice, koji su posledica dejstva tupine mehaničke sile,
odnosno mogle su nastati usled trostrukog direktnog dejstva, tupog, teškog i
jako zamahnutog mehaničkog oruđa, udarca, moguće i pesnicom ili za to nekim
drugim pogodnim oruđem, ali i usled stezanja šakama tog predjela tijela, zatim
dva krvna podliva u predjelu prednje strane grudi koji su posledica dejstva
tipine mehaničke sile, odnosno mogle su nastati usled dvostrukog direktnog
dejstva tupog teškog i jako zamahnutog mehaničkog oruđa - udarca, moguće i
pesnicom, ili za to nekim drugim pogodnim oruđem, ranu razderinu u lijevoj
polovini tjemenog predjela, koja je posledica dejstva tupine mehaničke sile,
odnosno nastala je usled direktnog dejstva tupog teškog i jako zamahnutog
mehaničkog oruđa - udarca moguće i metalnom kopčom od kaiša ili za to nekim
drugim pogodnim oruđem, i crvenila ispod desnog oka, što se ne može smatrati
tjelesnom povredom već samo iritacijom kapilarnih krvnih sudova kože, a što
može biti posledica dejstva sile u tom predjelu. Sve zadobijene povrede
kvalifikuju se pojedinačno i u svom zbiru kao laka tjelesna povreda.
Ovako dati nalaz i mišljenje vještaka medicinske struke, sud je u potpunosti
prihvatio kao stručan, jasan i zasnovan na pravilima struke.
Na osnovu naprijed izloženog, sud je na nesumnjiv način utvrdio da je
okrivljeni P.R. dana 05.juna 2013 godine u Podgorici, narušio tjelesni
integritet člana svoje porodice brata P. M. na način što je oko 06,00 časova u
porodičnoj koja se nalazi u ul. Vlada Martinovića broj xx, nakon svadje
oštećenom uputio riječi prijetnje "viđećeš ti kada podju na posao, na ulici ti
neće biti majke i tate da te brane nego ćeš da vidiš", da bi mu zatim zadao
nekoliko udaraca otvorenim šakama u predjelu glave, a zatim ga uhvatio rukama
za nadlaktice i počeo da ga gura i vuče, nanoseći mu laku tjelesnu povredu u
vidu dva krvna podliva u predjelu lijeve nadlaktice i jednog krvnog podliva u
predjelu desne nadlaktice, te dva krvna podliva u predjelu prednje strane
grudi i istog dana oko 11,00 časova, na istom mjestu, metalnom kopčom od
kaiša, dakle sredstvom podobnim da tijelo teško povrijedi ili zdravlje teško
naruši, udario oštećenog u predjelu glave, nanoseći mu laku tjelesnu povredu u
vidu rane razderine u lijevoj polovini tjemenog predjela, da bi kasnije istog
dana oko 16,00 časova ispred knjižare "Karver" stolicom gadjao oštećenog, a
zatim mu zadao dva udarca otvorenim dlanovima u predjelu lica, nakon čega mu
je počupao i otkinuo zavoj kojim su mu ljekari prethodno previli prethodno
opisanu ranu na glavi, na koji način je po nalaženju suda, svakako primijenio
grubo nasilja prema članu svoje porodice i narušio njegov tjelesni integritet,
i na taj način ostvario sve elemente produženog krivičnog djela nasilje u
porodici ili u porodičnoj zajednici iz čl. 220 st. 2 u vezi st. 1 u vezi čl.
49 Krivičnog zakonika.
Ovakvo činjenično stanje potvrdjeno je svim provedenim dokazima na glavnom
pretresu, prije svega iskazom svjedoka oštećenog P. M., rodjenog brata
okrivljenog, čiji iskaz je sud u cjelosti prihvatio kao jasan, istinit,
ubjedljiv, u koji iskaz sud nije imao razloga da sumnja, obzirom da je
oštećeni na saglasan način, kako u prethodnom postupku tako na glavnom
pretresu svjedočio o svim činjenicama vezanim za predmetni dogadjaj,
relevantnim za postojanje predmetnog krivičnog djela, a iz čijeg iskaza je sud
nesumnjivo utvrdio da je dana 05.06. 2013 godine, oko 06,00 časova, dok su se
njegovi roditelji spremali da idu na posao, iz sobe u kojoj je spavao čuo kako
se njegovi otac i majka koškaju a čuo je i R. kako viče na majku, vrijedjao
je, pa je ustao iz kreveta i pošao do dnevne sobe, kako bi smirio R., medjutim
R. je počeo da viče na njega i rekao mu "vidjećeš ti kada podju na posao, na
ulici ti neće biti majke i tate da te brane, nego ćeš da vidiš" a rekao mu je
i "ajde izadji napolje da se bijemo", nakon čega mu je prišao i zadao nekoliko
udaraca otvorenim dlanovima u predjelu glave, nakon čega ga je uhvatio rukama
za nadlaktice gurao ga je i vukao, nakon čega je pozvao policiju koja je vrlo
brzo došla na lice mjesta. U stanici policije je podnio prijavu, a u Hitnoj
pomoći su mu ljekari konstatovali povrede nakon čega je pošao kući. Obzirom da
nije našao ključ od kuće, na mjestu gdje obično stoji ključ pokušao je da udje
kroz prozor koji je bio otvoren na kant, medjutim R. je tada počeo da viče na
njega da bi u trenutku kada je provukao glavu kroz prozor R. uzeo kaiš i sa
metalnom šnalom od kaiša ga udario u predjelu glave, o čemu je ponovo
obavijestio policiju, a zatim otišao u Hitnu pomoć gdje su mu sanirali ranu.
Istog dana oko 16,00 časova, dok se nalazio kod knjižare Karver, došao je
njegov brat R. koji mu je prišao i rekao "špijune mali sada ćeš da vidiš za
ovo" a zatim je uzeo stolicu i gadjao ga je i pogodio u lijevu nogu i u lijevu
ruku, a zatim ga je nakon što je prihvatio da razgovara sa R. na jednom
travnjaku pored knjižare dva puta udario otvorenim dlanovima u predjelu lica i
počupao mu konce odnosno mašnicu, koji su mu doktori prethodno bili stavili,
zatim iskazom svjedoka Ž. K., koja je potvrdila da je predmetnom prilikom dok
je sjedjela sa P. M. u knjižari "Karver" tačnije u bašti, došao P.r. koji je
odmah nasrnuo na M., i gadjao ga stolicom, da bi u trenuku kada je M. uzeo
telefon kako bi pozvao policiju R. sa stola uzeo pepeljaru kako bi gadjao M.,
u čemu ga je spriječila, nakon čega je R. ponovo prišao M. i udarao ga rukama
i nogama u predjelu glave i tijela, i još nekoliko puta otvorenim šakama u
predjelu glave, a nakon što su se povukli sa strane kako bi razgovarali, da bi
mu na kraju R. povukao zavoj koji je imao na glavi, zatim nalazom i mišljenjem
vještaka medicinske struke koji se na vrlo jasan i precizan način izjasnio o
svim povredama koje je oštećeni zadobio tom prilikom, tačnije o načinu
nastanka istih, koji nalaz je sud u potpunosti prihvatio i kojem konačno nije
prigovoreno na pretresu. Sam okrivljeni je, prilikom iznošenja svoje odbrane
na glavnom pretresu, potvrdio da je predmetnom prilikom svom bratu M.,
prilikom svadje, zadao nekoliko udaraca otvorenim šakama u predjelu glave,
nakon čega ga je uhvatio rukama za nadlaktice gurao ga i vukao, da mu nakon
što ga je izgurao napolje nije dozvolio da se vrati u kuću, da ga je kada se
vratio iz policije udario metalnom kopčom od kaiša u predjelu glave i istog
dana oko 16,00 časova ispred knjižare "Karver" a nakon svadje gadjao stolicom,
dva puta ošamario i počupao mu zavoj koji mu se nalazio na glavi.
Cijeneći naprijed utvrdjeno činjenično stanje, sud je našao da su se u
radnjama okrivljenog P.R. stekli svi bitni objektivni i subjektivni elementi
bića krivičnog djela nasilje u poridici ili u porodičnoj zajednici iz čl.
220.st.2. u vezi st.1. u vezi čl. 49 Krivičnog zakonika. Naime, okrivljeni je
narušio tjelesni integritet člana svoje porodice-brata oštećenog P. M. na
način što je dana 05. juna 2013 godine u Podgorici u porodičnoj kući u ul.
Vlada Martinovića br. xx, nakon svadje oštećenom uputio riječi prijetnje
"viđećeš ti kada podju na posao, na ulici ti neće biti majke i tate da te
brane nego ćeš da vidiš", a zatim mu zadao nekoliko udaraca otvorenim šakama u
predjelu glave, uhvatio ga rukama za nadlaktice gurao ga i vukao, a nakon toga
istog dana i na istom mjestu oko 11,00 časova udario ga metalnom kopčom od
kaiša u predjelu glave - sredstvom podobnim da tijelo teško povrijedi i
zdravlje teško naruši i oko 16,00 časova istog dana ispred knjižare "Karver"
stolicom gadjao oštećenog a zatim mu zadao dva udarca otvorenim dlanovima u
predjelu lica, počupao mu i otkinuo zavoj, kojim mu je bila previjena rana na
glavi, a od kojih udaraca je oštećeni zadobio lake tjelesne povrede bliže
opisane u izreci ove presude. Sud je prihvatio pravnu ocjenu djela koja se
okrivljenom stavlja na teret optužnim aktom, a ovo imajući u vidu da su u
konkretnom slučaju radnje izvršenja krivičnog djela opisanog u izreci presude,
učinjene od strane istog učinioca, u vremenskoj povezanosti, na jedinstvenom
mjestu na teritoriji Opštine Podgorica, korišćenjem iste situacije, prema
istom oštećenom i konačno sa jedinstvenim umišljajem učinioca, pa se po
nalaženju suda radi o produženom krivičnom djelu.
Okrivljeni je bio svjestan da opisanim ponašanjem, vrši grubo nasilje nad
članom svoje porodice-rodjenim bratom i da narušava njegov tjelesni
integritet, pri tome svjestan da radnju iz stava dva izreke presude vrši
korišćenjem sredstva pogodnog da tijelo teško povrijedi ili zdravlje naruši,
što je u konkretnom slučaju i htio, pa se njegov psihički odnos prema
izvršenom krivičnom djelu manifestuje kao direktni umišljaj.
Pri ovome, sud je cijenio navode odbrane okrivljenog u kojoj navodi da se
predmetnom prilikom ponašao prema svom bratu oštećenom P. M. na opisani način,
iz razloga što je u životu imao problema, u smislu da je osuđivan, da je
konzumirao drogu, pa je ne želeći da se to ponovi njegovom bratu i da u životu
ne prođe kao on u tome malo pretjerao, pa je sud našao da naprijed navedene
okolnosti okrivljenog ne oslobađaju krivice, obzirom da je u toku postupka na
nesumnjiv način utvrđeno da je okrivljeni predmetnom prilikom tačnije dana
05.juna 2013. godine u tri navrata, prvi put oko 06,00 časova zatim oko 11,00
časova i oko 16,00 časova primijenio nasilje prema svome bratu i time narušio
njegov tjelesni integritet, a što dalje znači da je okrivljeni u toku jednog
danu u razmaku od po par časova primijenio nasilje nad svojim bratom koje je
po sopstvenom kazivanju primijenio da bi pomogao bratu da ne prođe kao on,
dakle imao je vremena da razmisli o svom ponašanju u vremenu između
pojedinačno preduzetih radnji izvršenja da su tačni navodi njegove odbrane, i
konačno da je imao namjeru da pomogne bratu, imao je načina da preduzme druge
mjere zaštite u odnosu na one koje je preduzeo konkretnom prilikom, a koje
predstavljaju grubo nasilje.
Prilikom izbora krivične sankcije sud je cijenio sve okolnosti od kojih zavisi
da kazna bude manja ili veća (olakšavajuće i otežavajuće okonosti) u okviru
zakonom propisanog minimuma i maksimuma za predmetno krivično djelo, pa je od
olakšavajućih okolnosti cijenio, da se radi o osobi bez zaposlenja, da je
lošeg imovnog stanja, njegovu mladost uz činjenicu da je u vrijeme izvršenja
krivičnog djela imao 24 godine, činjenicu da je otac malodobnog djeteta starog
pet godina, okolnost da se oštećeni nije pridružio krivičnom gonjenju i da se
u toku postupka zalagao za blaži tretman okrivljenog, da su se izmirili i da
su trenutno u dobrim odnosima, izražene osjećaje kajanja i krivice zbog
učinjenog, dok je sud od otežavajućih okolnosti cijenio njegovu raniju
osudjivanost, a što je sud utvrdio iz izvoda iz kaznene evidencije na ime
okrivljenog, pa ga je sud osudio na kaznu zatvora u trajanju od četiri
mjeseca, nalazeći da će se ovako odmjerenom kaznom zatvora u svemu ostvariti
ciljevi specijalne i generalne prevencije, te da će se istom, na okivljenog
dovoljno uticati da ubuduće ne vrši ni ova ni slična krivična djela, čime će
se u cjelosti ostvariti svrha kažnjavanja iz čl. 32 Krivičnog zakonika u
okviru opšte svrhe izricanja krivičnih sankcija iz čl. 4 st. 2 Krivičnog zakon
Na osnovu čl. 51 Krivičnog zakonika, okrivljenom je u izrečenu kaznu uračunato
vrijeme provedeno u pritvoru od 05.06. 2013 godine od 20,15 časova do 28.06.
2013 godine.
Odluka o troškovima krivičnog postupka donijeta je na osnovu čl. 226 i 229
Zakonika o krivičnom postupku, a isti se u iznosu od 60,50 eura odnose na
troškove nastale povodom medicinskog vještačenja, dok je paušal u iznosu od
30,00 eura odmjeren shodno dužini trajanja postupka, složenosti predmeta i
imovnim prilikama okrivljenog, dok će sud o troškovima koji se odnose na
nagradu braniocu postavljenom po službenoj dužnosti, odlučiti posebnim
rješenjem shodno čl. 227 st. 2 Zakonika o krivičnom postupku.
Na osnovu izloženog, shodno čl. 374 Zakonika o krivičnom postupku, odlučeno je
kao u izreci presude.
OSNOVNI SUD U PODGORICI, dana 28. 06. 2013. godine
ZAPISNIČAR:
|
S U D I J A:  
---|---  
Danijela Rajković
|
Željka Jovović  
DN-a: Po primjerak presude dostaviti:
- ODT Podgorica,
- Okrivljenom, braniocu,
- A/a.
Postupljeno dana __
Radnik suda ______
ZAPISNIČAR:
|
S U D I J A:  
---|---  
Danijela Rajković,s.r.
|
Željka Jovović,s.r.  
PRAVNA POUKA:
|
Protiv ove presude dozvoljena je žalba u roku od 8 dana od dana prijema
pismenog otpravka iste, preko ovog suda Višem sudu u Podgorici.  
---|---  
ZTO Danijela Rajković