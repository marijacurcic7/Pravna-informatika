                                                                                                                 **K.br.10/743        **

U IME NARODA
OSNOVNI SUD U PODGORICI kao prvostepeni krivični, u vijeću sastavljenom od
sudije Jelene Perović Kovačević, kao predsjednika vijeća i sudija porotnika
Ćetković Radomana i Dulović Milene, kao članova vijeća, uz učešće Vlahović
Slađane kao zapisničara, u krivičnom predmetu protiv optuženog M.V. iz P.,
zbog krivičnog djela  razbojništvo iz čl. 242 st.1 Krivičnog zakonika,
odlučujući po optužnici ODT Podgorica Kt.br.954/10 od 09.07.2010. godine, koju
je na glavnom pretresu zastupao Miroslav Turković zamjenik ODT Podgorica,
nakon glavnog i javnog pretresa održanog dana 17.09.2010. godine u prisustvu
zastupnika optužbe, optuženog i njegovog branioca B.D. adv. iz P., donio je i
istog dana javno objavio  
PRESUDU 
OPTUŽENI:  
M.V., od oca ... i majke ..., rođene ..., rođen ... godine u P., sa
prebivalištem u P. u G., državljanin Crne Gore, nezaposlen, neoženjen, pismen,
završio srednju Mašinsku školu, srednjeg imovnog stanja, neosuđivan, u
pritvoru od 05.07.2010. godine od 16,00 časova pa nadalje.  
K R I V      J E 
Zato što je:  
Dana 04.07.2010. godine, oko 01,00 h, u Podgorici, prijetnjom da će neposredno
napasti na život i tijelo oštećenog M.Č., oduzeo tuđu pokretnu stvar u namjeri
da njenim prisvajanjem sebi pribavi protivpravnu imovinsku korist u
vrijednosti od preko 150 €, na način što je u mjestu K.R. putem telefona
pozvao udruženje "... taxi" i naručio prevoz, da bi, po dolasku naručenog
vozila marke "Golf" reg. broja PG ..., kojim je upravljao oštećeni, ušao u
vozilo i rekao taksisti da ga odveze u pravcu mjesta M., pa kada je vozilo
krenulo tražio je oštećenom da zaustavi vozilo, a zatim je otvorio vrata,
izvadio pištolj iz kojeg je ispalio jedan projektil u vis, a potom je
zaprijetio oštećenom: "jesi li čuo ovo, drugi metak će u tvoju glavu, ako ne
budeš slušao šta ti se kaže, baci stanicu, vadi pare i da slučajno nijesi
pokušao telefonom ili preko taksi veze da se nekom javiš", pa kada mu je
oštećeni iz straha predao 60 €, uhvatio ga je za ruku naređujući mu "vadi,
vadi", kojom prilikom je oštećeni uzeo torbu u namjeri da mu je preda, u kom
trenutku je uočio da je optuženi izašao iz vozila, pa je vozilo stavio u pogon
i pobjegao,  
        \- čime je izvršio krivično djelo razbojništvo iz čl. 242 st.1 Krivičnog zakonika,

        \- pa ga sud primjenom citiranog zakonskog propisa, te odredbi čl. 3, 4, 5, 15, 32, 33, 36, 42, 45 i 46 Krivičnog zakonika, te čl. 199, 202. i 364 Zakonika o krivičnom postupku

OSUĐUJE 
Na kaznu zatvora u trajanju od 1 (jedne) godine i 6 (šest) mjeseci, u koju
kaznu mu se uračunava vrijeme provedeno u pritvoru počev od 05.07.2010. godine
od 16,00 časova, pa nadalje.  
Oštećeni M.Č. se radi ostvarivanja imovinsko pravnog zahtjeva upućuje na
redovnu građansku parnicu.  
Dužan je optuženi da na ime troškova krivičnog postupka-sudskog paušala uplati
ovom sudu iznos od 30,00 € (trideseteura), u roku od 15 dana po pravosnažnosti
presude, pod prijetnjom prinudne naplate.  
O b r a z l o ž e nj e 
Optužnicom ODT Podgorica Kt.br.954/10 od 09.07.2010. godine, stavljeno je na
teret optuženom M.V. izvršenje krivičnog djela razbojništvo iz čl.242 st.1
Krivičnog zakonika, pri kojoj je optužnici njen zastupnik ostao do kraja
glavnog pretresa, predlažući sudu u završnim riječima da optuženog oglasi
krivim, osudi po zakonu i da mu produži pritvor do pravosnažnosti presude.  
Optuženi tokom cijelog postupka priznaje izvršenje krivičnog djela i u svojoj
odbrani datoj pred ovlašćenim službenikom policije u prisustvu branioca po
službenoj dužnosti, a pri kojoj je u cjelosti ostao kako u prethodnom postupku
pred istražnim sudijom, tako i na glavnom pretresu, navodi da je dana
03.07.2010. godine svojim vozilom "Golf III" pošao iz svoje kuće koja se
nalazi u mjestu G. u pravcu mjesta T., te da je dolaskom u T. pošao u jednu
prodavnicu gdje je kupio pivo i počeo da pije ispred prodavnice sa nekim A.,
koje je tada prvi put vidio, pa je tu popio dosta piva čašćavajući lica koja
su pila zajedno sa njim, na koji način je u prodavnici potrošio oko 20 €. Kako
mu je taj novac bio neophodan za put u B., gdje je trebao sjutradan da ide kod
svoje djevojke, optuženi se našao u panici kako da ga obezbijedi, pa se sjetio
da u svom vozilu ima jedan startni revolver, koji posjeduje unazad par
mjeseci, nakon čega je uzeo isti i riješio da opljačka nekog taksistu, jer je
i sam do par dana unazad radio kao taksista, ali je zbog nehumanog odnosa
udruženja prema njemu, te neisplaćivanja zarada, bio prinuđen da napusti posao
taksiste. Dalje navodi da je riješio da opljačka taksistu udruženja "...
taxi", jer je sa jednim njihovim vozačem  imao sukob dok je radio kao
taksista, pa je zbog svega navedenog toga dana, oko ponoći, sa svog mobilnog
telefona "Nokia N 95", a sa broja 067-... pozvao "... taxi na broj ... i
tražio vožnju kod mosta na C., do kojeg mosta je došao na način što je
stopirao u mjestu T., nakon čega je ušao u jednu sporednu ulicu,  da bi zatim
ubrzo naišlo taksi vozilo koje je naručio, kojem je optuženi uz pomoć
osvjetljenja na telefonu dao signal gdje se nalazi. Nakon toga optuženi je
ušao u taksi vozilo, sjeo na zadnje sjedište i rekao taksisti da vozi u pravcu
D., da bi nakon nekih stotinjak metara taksisti rekao da u vozilo treba da uđe
njegov drug, pa je taksista stao, a optuženi zatim otvorio vrata vozila,
izvadio startni revolver i pucao u vazduh. Nakon toga optuženi je od taksiste
tražio da mu da novac, na šta mu je taksista rekao da nema jer je tek počeo da
radi, da bi mu optuženi rekao da mu da onoliko koliko ima kod sebe, nakon čega
je vozač optuženom dao neku manju količinu novca, oko 25-30 €, da bi optuženi
zatim izašao iz vozila i opalio jedan metak u vazduh. Taksista se odmah nakon
toga velikom brzinom udaljio sa lica mjesta, dok je optuženi pobjegao u jedan
obližnji vinograd, gdje je shvatio što je uradio, pa je odbacio novac, koji je
otuđio od taksiste.
U vinogradu je ostao do jutra, a zatim se pješke uputio u pravcu mjesta T.,
gdje mu je bilo parkirano vozilo, dok je pored jedne zgrade u T. odbacio
startni revolver koji je koristio prilikom izvršenja krivičnog djela.
Napomenuo je da je po ulasku u taksi vozilo svoj mobilni telefon "Nokia N 95"
spustio na sjedište i da mu je isti ostao na sjedištu kada je izašao iz
vozila, te da je sjutradan, kada je saznao da ga je policija tražila, pošao u
policiju i sam se prijavio, dodajući da to nije odmah učinio jer ga je bilo
strah. Optuženi je tokom saslušanja pred istražnim sudijom i na glavnom
pretresu više puta izrazio kajanjenje zbog učinjenog krivičnog djela, navodeći
da je to učinio pod uticajem alkohola.  
U završnoj riječi je naveo  da u potpunosti prihvata završnu riječ svog
branioca i da se iskreno kaje zbog učinjenog krivičnog djela.  
Branilac optuženog je u završnoj riječi zamolio sud da prilikom odmjeravanja
kazne njegovom branjeniku ima u vidu činjenicu da je isti u potpunosi i na
samom početku priznao izvršenje krivičnog djela, njegovu raniju neosuđivanost,
te izraženo iskreno kajanje, te da mu ukine pritvor.  
Sud je u dokaznom postupku na glavnom pretresu od 17.09.2010. godine saslušao
svjedoka oštećenog M.Č., pročitao tri službene zabilješke Uprave policije PJ
Podgorica Ku.br.626/10 od 07.07.2010.godine, pročitao potvrdu Uprave policije
PJ Podgorica Ku.br.626/10 od 07.07.2010. godine, o oduzetim predmetima izdatu
na ime M.V., pročitao izvod iz KE za optuženog UP PJ Podgorica,
br.11-245/10-23033/2-3383 od 13.09.2010. godine, izvršio uvid u foto-
dokumentaciju Uprave policije PJ Podgorica br.17-228-244-1413/1778 od
04.07.2010.godine, te izvršio uvid u foto-dokumentaciju Uprave policije
Podgorica, br.17-228-244-1427/1789 od 05.07.2010.godine.  
Svjedok oštećeni je u svom svjedočkom iskazu naveo da zadnjih godinu dana radi
kao taksista u taksi udruženju "...taxi", da je dana 03.07.2010. godine radio
u drugoj smjeni od 16 časova, koja je trebalo da traje do 02,00 časova
04.07.2010. godine, da je te večeri upravljao službenim vozilom "Golf 5"
crvene boje, reg. oznaka PG ..., sa službenim brojem ... Negdje oko 00,30
časova, možda malo i ranije, dobio poziv od dispečera da ima stranka na C.,
poslije K.R., koju vožnju je prihvatio, pa je pošao u pravcu T., kada mu je
dispečer dao broj telefona stranke koji je bio 067-.... Obzirom da oštećeni
nije mogao pronaći lokaciju na kojoj se ta stranka nalazila, pozvao je
naznačeni broj sa svog mobilnog telefona 067-... ili sa službenog broja
068-..., jer u telefonu ima dvije kartice, čuo se sa tim licem, a zatim se par
minuta nakon toga sa istim našao jer mu je rekao gdje se nalazi, tj. na
raskrsnici prve ulice lijevo gledano iz pravca P.u pravcu T., a poslije mosta
kod K.R.. Nadalje je naveo da je na naznačenom mjestu prvo vidio svjetlosne
znake ručne baterijske lampe koju je u ruci držao jedan mladić koji je, kada
se oštećeni zaustavio sa vozilom, ušao u isto i sjeo na zadnje sjedište iza
oštećenog. Oštećeni je mislio da će to lice da ide u pravcu grada, ali mu je
ono reklo da vozi u pravcu M.. Napomenuo je da je prije nego što je taj mladić
ušao u vozilo istog pitao da li je on poručio vozilo, jesu li oni dvojica
razgovarali preko mobilnog telefona, što mu je taj mladić potvrdio. Oštećeni
je zatim vozilom nastavio kretanje u pravcu M., prešao nekih 100-150 metara, u
kom trenutku mu je taj mladić tihim glasom rekao "staćeš meni ovdje da primimo
jednog druga, pa nastavljamo...", a potom "...sada će on, ugasi ti auto",
nakon čega je oštećeni ugasio auto, da bi nakon toga taj mladić širom otvorio
lijeva zadnja vrata, pa je oštećeni u tom momentu osjetio neku zebnju i strah.
Pojasnio je da je mladić koji se nalazio na zadnjem sjedištu ručnom
baterijskom lampom signalizirao nešto nekome vani, da je poslije par sekundi
čuo pucanj iz pištolja, ali da ne zna da li je taj mladić i dalje bio na
sjedištu na kojem je sjedio ili pored auta, stim što je siguran da je on
ispalio metak uvis, koji pucanj je oštećenom, obzirom da je bilo kasno uveče,
tiho i mirno svuda oko njih, ličio na pucanj iz pravog pištolja. Nakon toga je
to lice tihim i staloženim glasnom reklo oštećenom "jesi li čuo ovo, drugi će
metak tebi u glavu ako ne budeš slušao ono što ti se kaže....", nakon čega mu
je rekao "bacaj stanicu, vadi pare i slučajno da nijesi pokušao telefonom ili
preko taksi veze nekom da se javiš". Oštećeni nadalje navodi da je nakon toga
lijevom rukom iz ladice  uzeo 60 € papirnog novca, podigao ruku u vis u pravcu
zadnjeg lijevog sjedišta suvozača, nakon čega mu je taj mladić istrgao taj
novac iz ruku i uhvatio ga jako svojom rukom ispod lijeve šake, a zatim počeo
da viče, "vadi, vadi", da bi mu zatim pustio ruku, dok je oštećeni ne okrećući
se rekao tom mladiću da ima svoju privatnu tašnu u kojoj mu se nalaze
dokumenta i da sam pogleda. Oštećeni se ni dalje nije okrećao već je lijevom
rukom uzeo torbicu i iznio je kroz lijevo suvozačevo staklo vani, držeći je i
dalje u ruci, pa je, obzirom da je prolazilo vrijeme, a da taj mladić nije
uzimao torbicu pogledao u lijevi vozački retrovizor i vidio ga kako stoji
pored zadnjih lijevih zatvorenih vrata. Iako je bio preplašen oštećeni je tada
uspio da upali vozilo i da velikom brzinom krene u pravcu M.. Čuo je viku tog
mladića za njim, ali se na nju nije obazirao, već je velikom brzinom vozio u
pravcu M., a poslije par stotina metara vidio je da ga prati jedno vozilo koje
mu se velikom brzinom približavalo, dok je vozač tog vozila pokušavao da mu
prepriječi put i da ga pretekne, ali je međutim, oštećenog spasila činjenica
da je put kojim se kretao bio uzak i gdje god je bilo malo proširenje ulijevo
oštećeni je išao ulijevo, pa je ta jurnjava trajala sve do mosta na C., gdje
je vozilo koje ga je pratilo zastalo, dok je oštećeni nastavio da vozi u
pravcu grada. Napomenuo je da je za vrijeme dok ga je to vozilo pratilo čuo
još jedan pucanj, da je mislio da je čak pogodjen zrnom iz pištolja u jednu od
zadnjih guma i to je javio dispečeru taksi udruženja za koje vozi, a istog je
o napadu prethodno obavijestio odmah po kretanju sa lica mjesta gdje je ostao
razbojnik. Vozilom se kretao sve do policijske stanice na Koniku i bio je u
šoku zbog svega što se desilo, a poznato mu je da je policija kasnije
pregledala vozilo i da je tom prilikom našla telefon koji je ispao tom mladiću
na zadnjem sjedištu. Nadalje naveo da je u potpunosti siguran da mladić koji
je izvršio predmetno razbojništvo nije bio u alkoholisanom stanju, jer mu se
svo vrijeme obraćao tihim, staloženim glasom i u potpunosti trezveno i da bi
sigurno po njegovom dahu osjetio da je bio u alkoholisanom stanju, te da je
siguran da taj mladić nije miješao riječi, već mu se obraćao u potpunsoti
jasno, razgovjetno, staloženo i tiho. Dodao je da je u potpunosti ubijeđen da
motiv razbojnika nije bio samo da mu uzme novac, već je vjerovatno htio da mu
uzme vozilo i da ga proda u djelovima, te da je kasnije saznao kako se zove to
lice, da je bio taksista, pa sve ukazuje na to da je on znao koliki su pazari
taksistima, odnosno koliki mogu biti, zbog čega je ubijeđen da je to lice
htjelo da otme vozilo. Kao oštećeni pridružio se krivičnom gonjenju protiv
optuženog i prema istom je postavio imovinsko-pravni zahtjev, za koji je naveo
da će ga precizirati tokom trajanja krivičnog postupka.  
Iz službene zabilješke UP PJ Podgorica-Filijala Konik Ku.br.626/2010 godine od
07.07.2010. godine proizilazi da je ista sačinjena od strane ovlašćenih
službenika policije Šćekić Igora i Škatarić Bojana, te da su isti dana
04.07.2010. godine, u 00,25 h, upućeni od strane "Morače", u pravcu mjesta
Dinoša da zaustave vozilo "...taksija". Iz zabilješke dalje proizilazi da su u
ulici  ... zaustavili vozilo pmv "Golf 5", reg. oznaka PG -... sa kojim je
upravljao M.Č., koji im je prijavio da je pozvan od strane NN lica u mjestu M.
radi vožnje, te da je nakon što je to lice primio u vozilo isto 100 metara
nakon što ga je primio zatražilo od vozača da stane i da u vozilo primi još
jedno lice, pa je u momentu kada je vozač stao da primi drugo lice, to lice
otvorilo vrata od vozila, u pravcu vozača izvadilo pištolj i zahtijevalo da mu
preda novac od pazara, nakon čega je ispalillo jedan hitac u vazduh, nakon
čega se udaljio u nepoznatom pravcu. Naznačeni službenici su o ovom događaju
upoznali "Moraču", a zatim vozilo parkirali ispred Filijale Konik i sa vozačem
se uputili na lice mjesta.  
Iz službene zabilješke UP PJ Podgorica Ku.br.626/2010. godine od 07.07.2010.
godine proizilazi da je ista sačinjena dana  04.07.2010. godine, a na
okolnosti pokušaja razbojništva na vozača "... taksija" M.Č. Naime, pomenutog
dana, u 00,27 časova, od strane dispečera "... taksija" B.R. službenici
policije dobili su obavještenje da njihovog vozača prate nepoznata lica u
vozilu nepoznate marke i da ista na njega pucaju iz vatrenog oružja, te da on
bježi putem kroz M. prema D. u pravcu K. i da je vozačevo vozilo pogođeno. Iz
zabilješke dalje proizilazi  da se u razgovoru sa dispečerom došlo do saznanja
da je poziv za usluge taksija upućen sa mobilnog telefona broj 067-... i da je
tom prilikom traženo da vozač dođe na mjesto poslije mosta na C., da skrene
lijevo, a nakon toga, opet lijevo, te da je dispečer naznačeni broj ustupio
vozaču taksija kako bi on kontaktirao sa strankom.  
Iz službene zabilješke UP PJ Podgorica Ku.br.626/2010 od 07.07.2010. godine
proizilazi da je ista sačinjena dana 04.07.2010. godine,  u prostorijama PJ
Podgorica, a u vezi pronalaska mobilnog telefona na zadnjem sjedištu taksi
vozila "Golf 5", reg. oznaka PG ..., koje koristi taksista M.Č. Naime, dana
04.07.2010. godine od strane dispečera "... taksija" u mejstu K.R. upućen je
taksista M.Č., kako bi preuzeo lice koje je zatražilo taksi usluge pozivom sa
broja telefona 067-.... Dolaskom u mjestu K.R. taksisti M.Č. koji je bio u
vozilu marke Golf 5", crvene boje, jedno nepoznato lice paljenjem i gašenjem
lampe dalo je znak gdje se nalazi. Nakon što je ovo lice ušlo u taksi vozilo,
reklo je taksisti M.Č. da vozi u pravcu mjesta M., gdje treba da im se
pridruži još jedno nepoznato lice, pa je nakon pređenih stotinak metara lice
reklo taksisti da stane, a zatim otvorilo vrata od vozila i u vis ispalilo
jedan projektil, nakon čega se obratilo taksisti M.Č. riječima: "ovaj je
završio u vazduh, a sljedeći će u tvoju glavu ukoliko mi ne daš sav novac koji
imaš kod sebe". Taksista M.Č. je zatim tom licu predao novac u iznosu od 60 €,
nakon čega to lice zahtijevalo da mu preda ostatak novca, pa je taksista
otvorio svoju torbicu sa namjerom da mu da i svoj novac. U momentu kada je tom
licu trebao da preda novac pogledao je u retrovizor  i uočio da je lice izašlo
iz vozila i da stoji u blizini, pa je taksista upalio svoje vozilo i udaljio
se u pravcu M.. Tokom bjekstva taksista je uočio da za njim ide jedno vozilo,
a takodje je čuo i par hitaca, ali je uspio da pobjegne tom licu i posredstvom
radio veze zatraži pomoć. Pregledom vozila "Golf 5", reg. oznaka PG ... koje
koristi taksista M.Č. na zadnjem sjedištu pronađen je mobilni telefon marke
"Nokia N 95", ser.br. ..., u kome se nalazila kartica broja 067-.... O
pregledu vozila sačinjen je i fotoelaborat.  
Iz potvrde Uprave policije PJ Podgorica Ku.br.626/10 od 07.07.2010. godine o
oduzetim predmetima izdate na ime M.V. utvrđuje  se da je ovlašćeni policijski
službenik dana 05.07.2020. godine, u 18,00 časova, od naznačenog lica
privremeno oduzeo sljedeće predmete, i to: startni revolver "Olimpic 38", cal.
9mm i 2 metka za startni revolver.  
Iz izvoda iz KE za optuženog Uprave policije PJ Podgorica
br.11-245/10-23033/2-3383 od 13.09.2010. godine utvrđuje se da optuženi nije
evidentiran u  kaznenoj evienciji  Uprave policije PJ Podgorica.  
Uvidom u foto-dokumentaciju Uprave policije PJ Podgorica
br.17-228-244-1413/1778 od 04.07.2010.godine i foto-dokumentaciju UP PJ
Podgorica br.17-228-244-1427/1789 od 05.07.2010. godine, utvrđuje se da se
podacima iz istih u cjelosti potvrđuju podaci iz službenih zabilješki Uprave
policije PJ Podgorica Ku.br.626/10 od 07.07.2010. godine.  
Cijeneći navode optužbe, odbrane optuženog, te provedene dokaze kako
pojedinačno, tako i u njihovoj međusobnoj vezi, ovaj sud nalazi da je optuženi
M.V. izvršio krivično djelo razbojništvo iz čl. 242 st.1 Krivičnog zakonika,
na način, mjesto i vrijeme kako je to bliže opisano u izreci presude.  
Naime, u postupku je nesumnjivo utvrđeno da je optuženi M.V. dana 04.07.2010.
godine, oko 01,00 h, u P., u mjestu K.R., putem telefona pozvao udruženje "...
taxi" i naručio prevoz, da bi, po dolasku naručenog vozila marke "Golf V ",
reg. broja PG ..., kojim je upravljao oštećeni  M.Č., ušao u vozilo i rekao
istom da ga odveze u pravcu mjesta M., a zatim kada je vozilo krenulo tražio
oštećenom da isto zaustavi, nakon čega je otvorio vrata, izvadio pištolj i iz
istog ispalio jedan projektil u vis, a potom zaprijetio oštećenom upućujući mu
riječi: "jesi li čuo ovo, drugi metak će u tvoju glavu, ako ne budeš slušao
šta ti se kaže, baci stanicu, vadi pare i da slučajno nijesi pokušao telefonom
ili preko taksi veze da se nekom javiš", pa kada mu je oštećeni iz straha
predao 60 €, uhvatio je istog za ruku i naređujući mu "vadi, vadi", kojom
prilikom je oštećeni uzeo torbu u namjeri da mu je preda, u kom trenutku je
uočio da je optuženi izašao iz vozila, pa je vozilo  odmah stavio u pogon i
pobjegao.  
Naprijed utvrđeno činjenično stanje, ovaj sud je na nesumnjiv način utvrdio
kako iz  potpunog, jasnog i istinitog priznanja optuženog, koji u svojoj
odbrani u bitnom navodi da se kritičnom prilikom nalazio u T., da je oko
ponoći sa svog mobilnog telefona pozvao "... taxi" i tražio vožnju kod mosta
na C.., da je zatim kada je došlo taksi vozilo ušao u isto, sjeo na zadnje
sjedište, rekao taksisti da vozi u pravcu D..., da bi nakon nekih stotinak
metara rekao taksisti da u vozilo treba da uđe njegov drug, zbog čega je
taksista stao, nakon čega je optuženi izvadio startni revolver i pucao u
vazduh, a zatim rekao taksisti da mu da novac, pa mu je taksista dao neku
manju količinu novca, da bi optuženi zatim izašao iz vozila, opalio još jedan
metak u vazduh, nakon čega je vozač taksi vozila napustio lice mjesta sa
vozilom i udaljio se velikom brzinom, a čije priznanje nije ničim dovedeno u
sumnju, naprotiv isto se u cjelosti potvrđuje kako jasnim, određenim i
objektivnim iskazom svjedoka oštećenog M.Č., tako i materijalnim dokazima
provedenim u postupku, tj. sadržinom službenih zabilješki i foto dokumentacije
Uprave policije PJ Podgorica.  
Cijeneći naprijed utvrđeno činjenično stanje, ovaj sud nalazi da su se u
radnjama optuženog stekli svi bitni elementi bića krivičnog djela
razbojništvo iz čl.242 st.1 Krivičnog zakonika, jer je optuženi postupajući na
prednje opisani način, upotrebom sile i prijetnjom da će neposredno napasti na
život i tijelo oštećenog M.Č., oduzeo tuđe pokretne stvari-novac, u namjeri da
njihovim prisvajanjem sebi pribavi protivpravnu imovinsku korist. Iz okolnosti
konkretnog slučaj proizilazi da je optuženi bio svejstan da upotrebom sile i
prijetnjom da će neposredno napasti na život i tijelo oštećenog oduzima tuđe
pokretne stvari, što je u konkretnom slučaju i htio, u namjeri da za sebe
pribavi protivpravnu imovinsku korist, pa se kao subjektivni elemenat bića
predmetog krivičnog djela u radnjama optuženog manifestuje njegov direktni
umišljaj. Naime i sami optuženi u svojoj odbrani navodi da je ranije radio kao
taksista, pa je, a obzirom da je zbog nekorektnog odnosa, napustio taj posao,
odlučio da izvrši krivično djelo baš prema taksisti i to „... taksi, jer je sa
jednim njihovim vozačem imao sukob dok je radio kao taksista, a sve ovo je
htio da uradi jer je prethodno potrošio 20,00€ jer je čašćavao neke albance
pićem u nekoj prodavnici, pa je razmišlja kako da nadoknadi taj novac, zbog
čega je i smislio da uzme pare i novac na način kako je to opisano u izreci
presude. Zbog navedenog za sud je nesumnjivo utvrđeno da je optuženi bio
svjstan svog djela i da je htio nejgovo izvršenje, postupajući sa direktnim
umišljajem.  
Sud je cijenio i navode iskaza svjedoka oštećenog M.Č.  u dijelu u kome isti
navodi da je nakon što je uspio da pobjegne optuženom i kada se uputio u
pravcu grada, optuženi sa vozilom velikom brzinom krenuo za njim i tom
prilikom pucao u pravcu njegovog vozila pokušavajući da mu svojim vozilom
prepriječi put u čemu ga je oštećeni međutim spriječio, nakon čega se optuženi
zaustavio na mostu na C., ali ovakve navode nije mogao prihvatiti jer isti
nijesu potvrđeni niti jednim dokazom provedenim u postupku.  
Odlučujući o kazni za optuženog, sud je najprije u smislu čl. 42. Krivičnog
zakonika cijenio sve okolnosti od kojih zavisi da kazna bude manja ili veća
(olakšavajuće i otežavajuće okolnosti), pa je od olakšavajućih okolnosti
cijenio njegovo priznanje djela učinjeno još prilikom prvog saslušanja u
policiji u prisustvu branioca po službenoj dužnosti, potvrđenom kako u
istrazi, tako i na glavnom pretresu, a koje priznanje je doprinijelo brzom i
efikasnom rješenju ove krivično pravne stvari, kao i njegov raniji život, tj.
neosuđivanost, a što je sud utvrdio iz izvoda iz KE za optuženog, dok
otežavajućih okolnosti nije bilo van elemenata bića krivičnog djela, pa je
naprijed navedene olakšavajuće okolnosti sud cijenio kao naročito olakšavajuće
u smislu čl. 45 i 46 Krivičnog zakonika, i optuženom ublažio kaznu ispod
zakonom propisanog minimuma kazne za predmetno krivično djelo, osuđujući ga na
kaznu zatvora u trajanju od 1 (jedne) godine i 6 (šest) mjeseci, nalazeći da
će se ovako ublaženom kaznom u svemu ostvariti svrha kažnjavanja iz čl. 32
Krivičnog zakonika, da optuženi ubuduće ne vrši krivična djela, a u okviru
opšte svrhe propisivanja i izricanja krivičnih sankcija iz čl.4 st. 2
Krivičnog zakonika.  
Shodno čl.51 Krivičnog zakonika, sud je optuženom u izrečenu kaznu zatvora
uračunao vrijeme provedeno u pritvoru počev od 05.07.2010. godine, od 16,00
časova, pa nadalje.  
Shodno čl.212 ZKP-a, sud je oštećenog M.Č. uputio da imovinsko pravni zahtjev
ostvaruje u redovnoj građanskoj parnici, obzirom da podaci krivičnog postupka
ne pružaju pouzdan osnov ni za potpuno, ni za djelimično presudjenje.  
Kako je optuženi oglašen krivim i krivično-pravno odgovornim sud je istog
shodno čl.199 i 202 ZKP-a, obavezao da na ime troškova krivičnog postupka-
sudskog paušala, koji je određen shodno složenosti predmeta, dužini trajanja
postupka i imovinskim prilikama optuženog, plati ovom sudu novčani iznos od
30,00 €, u roku od 15 dana po pravosnažnosti presude, pod prijetnjom prinudne
naplate.  
Na osnovu izloženog odlučeno je kao u izreci presude.  
OSNOVNI SUD U PODGORICI
Dana, 17.09.2010.godine  
ZAPISNIČAR,
PREDSJEDNIK VIJEĆA - SUDIJA,
Sldadjana Vlahović s.r.                                                Jelena
Perović-Kovačević s.r.  
PRAVNA POUKA: Protiv ove presude dozvoljena
je žalba Višem sudu u Podgorici, preko ovog suda,
u roku od 15 dana od dana prijema pismenog
otpravka iste.  
ZTO: Vlahović Slađana  