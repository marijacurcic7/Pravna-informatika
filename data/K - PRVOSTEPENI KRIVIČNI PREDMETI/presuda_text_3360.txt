K. br. 28/11
U IME NARODA
            OSNOVNI SUD U ŽABLJAKU, kao prvostepeni  krivični, u vijeću sastavljenom od predsjednika suda Anđelić Mihaila kao predsjednika vijeća, i sudija porotnika  Krstajić Mirjane i Tomčić Marka, kao članova vijeća, uz sudjelovanje Šibalić Ikonije kao zapisničara, u krivičnom predmetu protiv optuženog S.R. iz Ž., zbog krivičnog djela Teška krađa iz čl. 240 st. 1 tačka 1 KZ, po optužnici ODT iz Pljevalja Kt. br. 79/11 od 07. 04. 2011. godine, nakon održanog usmenog, javnog i glavnog pretresa 04. 05. 2011. godine  kojem su prisustvovali Zamjenik ODT iz Pljevalja Tomčić Milivoje i optuženi, donio je i istog dana  javno objavio

P R E S U D U
        Optuženi **S.R., zv. H.,**  od oca  Z. i  majke D. rođene P., rođen u P. ... godine, JMB ... , sa prebivalištem u Ž. – M., državljanin Crne Gore, neoženjen, nezaposlen, završio srednju poljoprivrednu školu, vojsku nije služio, slabog imovnog  stanja, neosuđivan, protiv njega se vodi krivični postupak za istovrsno krivično djelo,

K  r  i  v     j e
        Što je

        neutvrđenog datuma decembra  mjeseca 2010. godine, oko 22 časa  u naselju T., opština Ž., u namjeri da sebi pribavi protivpravnu imovinsku korist,  obio vikend kućicu, vlasništvo Ž.V., na način, što je upotrebom podesnog sredstva – pajserom odvalio ulazna vrata na vikend-kućici a zatim ušao u istu i oduzeo sledeće tuđe pokretne stvari: jednu baterijsku sijalicu marke » energizer«, jedan čajnik na struju marke »Rusell HOBBS« jedan DVD sive boje marke »Red« i jednu muzičku liniju crvene boje marke »Bush«,  oštetivši na taj način vlasnika Ž.V.  za iznos od 123,00 €,  
        \- čime je izvršio krivično djelo Teška krađa iz čl. 240 st. 1 tačka 1 Krivičnog zakonika  /KZ/,

        \- pa ga sud primjenom navedenog zakonskog propisa  i čl. 4, 5, 13, 15,  32, 36, 42, 45 tačka 3, 46 st. 1 tačka 4 KZ  i čl. 199, 212 i 364 Zakonika o krivičnom postupku /ZKP-a/,

O   s   u   đ   u   j   e
        Na kaznu zatvora u trajanju od  90  /devedeset/ dana a koje će se izvršiti  nakon pravosnažnosti presude.  
        Optuženi je dužan  platiti na ime troškova krivičnog postupka iznos od  296,50 € dok se  oslobađa plaćanja paušala.  
        Oštećeni Ž.V. nije ispostavio imovinsko pravni zahtjev za naknadu štete jer je optuženi oduzete stvari vratio.

O  b  r  a  z  l  o  ž  e  nj  e
        ODT iz Pljevalja  u optužnici Kt. br. 79/11 od 07.04. 2011. godine,  dajući opis radnje izvršenja, pravno je ocijenio, da je okrivljeni  počinio krivično djelo Teška krađa iz čl. 240 st. 1 tačka 1 KZ , na način, mjesto i u vrijeme kako je to bliže opisano izrekom presude. Na glavnom pretresu  ODT je ostao pri navodima iz optužnog akta a u završnoj riječi je predložio da se optuženi za naznačeno krivično djelo oglasi krivim i osudi po zakonu.  
        Oštećeni Ž.V.  nije pristupio na glavni pretres a u predhodnom postupku se nije pridružio krivičnom gonjenju optuženog niti je ispostavio imovinsko pravni zahtjev.  
        Optuženi S.R. je priznao krivicu  i počinjeno krivično djelo a u svojoj odbrani u predhodnom postupku i na glavnom pretresu u bitnom je istakao da,  je u decembru mjesecu 2010. godine  odlučio  da izvrši provalu jedne vikendice  koja se nalazi u naselju T., da je pretpostavljao da u njoj postoje stvari koje bi se mogle ukrasti i prodati,  da je kritične večeri  negdje oko 22 časa  pošao iz svoje kuće i sa sobom ponio: jedan pajser, torbu i rukavice, da je uz pomoć pajsera otvorio – odvalio vrata na kući, ušao u istu te je osvetljavajujći prostor jednom baterijskom lampom uočio na čiviluku u hodniku jednu baterijsku lampu koju je odmah uzeo, pa zatim iz dnevnog boravka uzeo jedan DVD sive boje i muzičku liniju crvenkaste boje, a iz kuhinje uzeo jedan čajnik na struju sive metalik boje, da je ukradene stvari stavio u torbu koju je donio sa sobom a potom napustio vikendicu, pri čemu je ukradene stvari odnio u svoju kuću i stavio ih ispod kreveta. Dalje je ukazao da je ukradene stvari kasnije ponio u N.  i poklonio ih bratu od strica Đ.O., te konačno da je nakon što je policija otkrila krađu ukradene stvari vratio od Đ. i predao ih u stanicu policije.  Nije imao primjedbi na visinu pribavljene protivpravne imovinske koristi kritične prilike, odnosno pričinjene štete oštećenom. U završnoj riječi je još jednom  izjavio da priznaje krivicu i počinjeno krivčno djelo, da   se zbog svega toga  kaje, da mu je žao što je sebe doveo u ovakvu poziciju i da je to što je uradio produkt njegove mladosti, da je stvari koje je oduzeo vratio i na određeni način obeštetio oštećenog a svoju krivično pravnu odgovornost je prepuštio sudu.   
        Sud je u dokaznom postupku proveo dokaze: na saglasan predlog ODT i optuženog pročitao iskaz svjedoka –oštećenog Ž.V. iz predhodnog postupka sa zapisnika od 20. 03. 2011.godine, pročitao: potvrdu o privremeno oduzetim predmetima UP Ispostava Žabljak br. 04-sl od 27.02. 2011. godine na ime S.R. ,  pročitao zapisnik o uviđaju UP Ispostava Žabljak br. 240/11 – 272 od 14. 02. 2011. godine, izvršio  uvid u fotodokumentaciju UP Ispostava Žabljak br. 3-5/11 od 10. 02. 2011.godine i br. 3-7/11 od 27.02. 2011. godine, pročitao  nalaz i mišljenje vještaka finansijske struke P.M., dipl. ecc. od 04.04. 2011. godine, te  izvršio uvid u  izvod iz KE za optuženog izdat od UP IP Žabljak  br. 245/11-964/1 od 4. 05. 2011.godine. U toku dokaznog postupka ODT je odustao od predloga da se neposredno sasluša vještak ekonomske strruke P.M., dipl. ecc iz N. sa razloga jer na njegov nalaz i mišljenje  nijedna od stranaka nije imala primjedbi.

Iz iskaza svjedoka – oštećenog  Ž.V. proizilazi,  da je  vlasnik vikendice u
naselju »T.« u Ž., te da je ključeve od iste dao Š.M. kako bi mu ovaj
povremeno obilazio vikendicu,  da je 10.02. 2011. godine  došao sa suprugom A.
u Ž. da obiđe vikendicu i tada uočio da su spoljna vrata na istoj oštećena i
to na dva mjesta,  pa je  ušao unutar kuće i utvrdio da mu nedostaju neke
stvari radi čega je o svemu obavijestio policiju,  te konačno utvrdio  da su
mu iz vikendice otuđene stvari: baterijska sijalica marke » Energizer«, jedan
čajnik na struju marke »Rusell HOBBS« jedan DVD sive boje marke »Red« i jedna
muzička linija crvene boje marke »Bush«. Dalje je dodao da se sjeća kako je
optuženi sa svoja dva brata unosio drva u oktobru mjesecu 2010. godine  u
njegovu kuću.  Konačno je ukazao da se ne pridružuje krivčnom gonjenju niti
ispostavlja imovinsko pravni zahtjev.
            Sud je u cjelosti prihvatio iskaze oštećenog  kao jasan logičan i nesumnjiv i koji svoju podlogu nalazi u odbrani optuženog, te ostalim provedenim dokazima kojima je sud poklonio vjeru.
            Iz  isprava – potvrda o oduzetim predmetima, fotodokumentacije i zapisnika o uviđaju  proizilazi, da   je vikend kuća u vlasništvu Ž.V. iz B., koja se nalazi u naselu »T.« opština Ž., obijena  te da su na spoljnim ulaznim vratima, koja su izgrađena od drveta  uočljivi tragovi nasilja, da su vrata bila obezbijeđena sa dvije brave pri čemu je jedna brava u svom ležištu u položaju »zaključano« a druga brava nađena je izvan svog ležišta u hodniku pored ulaznog praga, da su na vratima u  dijelu brava vidljiva jasna oštećenja – izlomljeno drvo, pri čemu je konstatovano da su iz vikendice otuđeni  predmeti tj. roba po vrsti i količini  bliže činjenično opisano izrekom presude, te da su od  optuženog oduzeti predmeti  bliže činjenično opisano u izreci presude i predati Ispostavi policije u Žabljaku.             
            Iz nalaza i mišljenja vještaka ekonomske struke proizilazi, da je vrijednost oduzetih stvari na dan izvršenja krivičnog djela a koje je optuženi pribavio na protivpravan način  iznosila 123,00 €.  Sud je  nalaz i mišljenje  prihvatio u cjelosti tim prije  jer  je isti  dat u skladu sa pravilima ekonomske struke, vrsta  robe i količina  je utvrđena  na osnovu iskaza oštećenog što se u potpunosti podudara sa odbranom optuženog i ispravama o oduzetim predmetima a vrijednost je utvrđena u skladu sa  Zakonom o obligacionim odnosima, pri čemu optuženi na gornje nije prigovorio. Takođe su prihvaćeni i dokazi – isprave o oduzetim predmetima, kao i zvanični zapisnici nadležnog državnog organa o uviđaju na licu mjesta i sačinjeni elaborat, obzirom  da su isti sastavljeni u zakonom predviđenom postupku, te da isti sadrže jasan opis materijalnih tragova koje su službena lica  našla na licu mjesta, pri čemu ovim dokazima stranke nijesu prigovorile.
            Iz izvoda iz KE za optuženog sud je utvrdio da isti ranije nije osuđivan.
            Sud je posebno cijenio odbranu optuženog pa je zaključio, da je može prihvatiti u cjelosti a ovo sa razloga jer je priznanje krivice i  počinjenog krivičnog djela bilo   potpuno, optuženi  nije imao nikakvih primjedbi na utvrđeni iznos protivpravno pribavljene imovinske koristite, odnosno na visinu pričinjene štete, odnosno jasno je kazao, da mu je bila  namjera da oduzetu robu – stvari proda, te  nadalje,   njegova odbrana  svoju potporu nalazi u svim provedenim dokazima kojima je sud poklonio vjeru.
            Na osnovu savjesne i brižljive ocjene provedenih dokaza u smislu čl. 17 i 360 ZKP-a, sud je na pouzdan način utvrdio činjenično stanje bliže opisano izrekom presude a naime da je optuženi neutvrđenog datuma decembra  mjeseca 2010. godine, oko 22 časa  u naselju T., opština Ž., u namjeri da sebi pribavi protivpravnu imovinsku korist,  obio  vikend kućicu, vlasništvo Ž.V., na način, što je upotrebom podesnog sredstva – pajserom odvalio ulazna vrata na vikend-kućici a zatim ušao u istu i oduzeo sledeće tuđe pokretne stvari: jednu baterijsku sijalicu marke » energizer«, jedan čajnik na struju marke »Rusell HOBBS« jedan DVD sive boje marke »Red« i jednu muzičku liniju crvene boje marke »Bush«,  oštetivši na taj način vlasnika Ž.V.  za iznos od 123,00 €.
            Pravnom ocjenom ovako utvrđenog činjeničnog stanja, sud nalazi  da se u radnjama optuženog stiču svi bitni zakonski elementi krivičnog djela Teška krađa iz čl. 240 st. 1 tačka 1 KZ , koje djelo čini svaki onaj ko tuđu pokretnu stvar oduzme drugom u namjeri da njenim prisvajanjem sebi ili drugom pribavi protivpravnu imovinsku korist a to izvrši obijanjem ili provaljivanjem zatvorenih zgrada, soba, kasa, ormana ili drugih zatvorenih prostorija ili drugim savlađivanjem većih prepreka. Sud pod obijanjem podrazumijeva nasilno prodiranje u zatvorene prostore i to tako što se upotrebom fizičke snage otklanjaju prepreke ( razvaljivanjem vrata), što je u konkretnom slučaju utvrđeno na nesumnjiv način kako iz odbrane optuženog tako i iz  provedenih dokaza, pri čemu ovaj sud nije prihvatio izraz »provaljivanje«, naznačen u činjeničnom opisu optužnice a sa razloga jer se pod provaljivanjem podrazumijeva nasilno prodiranje u zatvorene prostore ali bez uklanjanja prepreka i bez povrede njihove supstance (moguće i otključavanjem zatvorenih vrata) što ovdje nije bio slučaj, pa je sud u tom pravcu u činjeničnom opisu naznačio da se radi o obijanju. Optuženi je  pri izvršenju inkriminisanih radnji postupao sa direktnim umišljajem jer je svjesno u noćnim časovima decembra  mjeseca 2010. godine  izvršio nedozvoljenu radnju, dakle potpuno svjestan svoje radnje i posledice iste, te inkriminisanu radnju i voljno preduzeo usled čega je uzročno nastupila zabranjena posledica.
            Prilikom odlučivanja o vrsti i visini krivične sankcije  sud je imao u vidu težinu djela  i stepen krivice, okolnosti pod kojima je djelo učinjeno, raniji život optuženog  i druge okolnosti predviđene čl. 42 KZ , pa je u odsustvu otežavajućih okolnosti od olakšavajućih okolnosti uzeo, da je  u cjelosti priznao krivicu i počinjeno krivično djelo, da je izrazio iskreno kajanje zbog počinjenog djela,  da se radi o vrlo mladoj osobi – tek napunio 18 godina života,   da je  nezaposlen i da se oštećeni  nije pridružio krivičnom gonjenju niti ispostavio imovinsko pravni zahtjev, te konačno, da je optuženi sve oduzete stvari vratio.   Imajući u vidu  naprijed iznijeto  sud je optuženom  izrekao kaznu zatvora u trajanju od  90 dana  a ovo nakon što je shodno čl. 45 tačka 3 i čl. 46 st. 1 tačka 4 KZ  predhodno ublažio kaznu zatvora  jer je  naznačene olakšavajuće okolnosti  cijenio kao osobito olakšavajuće,  a pri ocjeni da će se i sa ublaženom kaznom postići svrha kažnjavanja predviđena čl. 33 KZ  a u vezi sa opštom svrhom  krivičnih sankcija iz čl. 4 tačka 2 KZ.
            Oglašavajući optuženog krivim sud ga je obavezao da plati na ime troškova krivičnog postupka  iznos od 296,50 €  a koji troškovi se odnose na troškove vještačenja po vještaku ekonomske struke u iznosu od 71,50 € odnosno troškovi branioca po službenoj dužnosti  radi prisustva saslušanju osumnjičenog i putni troškovi, sve u iznosu od 225 €,   a  što sve ukupno čini dosuđeni izinos, shodno čl. 202 ZKP-a, dok ga je oslobodio  plaćanja paušala pri činjenici da je optuženi nezaposlen i da ga  izdržavaju roditelji a gornje posebno imajući u vidu kratko trajanje i složenost postupka te njegovo  imovno stanje i sve u skladu sa odredbom čl. 199 st. 3 ZKP-a.
Oštećeni nije ispostavio imovinsko pravni zahtjev za naknadu štete jer je
optuženi oduzete stvari vratio.
            Sa iznijetog odlučeno je kao i u dispozitivu.  
OSNOVNI SUD U ŽABLJAKU, dana 04. 05. 2011. godine
ZAPISNIČAR
PREDSJEDNIK SUDA-VIJEĆA  
Ikonija Šibalić, s.r.
Mihailo Anđelić,s.r.  
PRAVNA POUKA:
Protiv ove presude dozvoljena je žalba u roku od
15 dana po prijemu pismenog otpravka iste preko
ovog suda Višem sudu Bijelo Polje.  