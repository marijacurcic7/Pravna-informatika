
Posl. br. K. 168/13


Osnovni sud u Cetinju, po sudiji Mariji Ćupić, kao sudiji pojedincu, uz sudjelovanje sudskog namještenika Martinović Aleksandre, kao zapisničara, u krivičnom predmetu okrivljenog S. V. zbog krivičnog djela teška tjelesna povreda iz čl. 151. st. 1. Krivičnog zakonika Crne Gore, odlučujući po Optužnom predlogu ODT Cetinje Kt. br. 553/08 od 10. 10. 2013. godine, nakon održanog glavnog pretresa u prisustvu savjetnika ODT-a u Cetinju, Đ. M. okrivljenog S. V.oštećene K. M. donio je dana 25.11.2013.godine i javno objavio 



P R E S U D U


Okr. S. V. zv. "B.", od oca U. majke B. rođene I. rođen .....1956. godine u Cetinju, gdje i prebiva, državljanin Crne Gore, preduzetnik, razveden, otac, jednog djeteta, pismen, sa završenom srednjom školom, lošeg imovnog stanja, neosuđivan, 


K R I V J E


Što je, 


Dana, 23. oktobra, 2008. godine, oko 22,00 časova u ulici .... u Cetinju, iako svjestan da će fizičkim napadom na oštećenu K. M. iz Cetinja, istoj nanijeti tjelesne povrede, voljno je oštećenu K. M. teško tjelesno povrijedio, na način što je oštećenoj zadao udarac nogom u predjelu lijeve strane tijela - rebara, nakon čega je povukao rukama za kosu , udarajući njenom glavom o obližnje drvo, da bi zatim nastavio da je povlači rukama za kosu udarajući pri tom njenom glavom o zid kuće, kojom prilikom je oštećenoj K. M. nanio tešku tjelesnu povredu u vidu otoka u potiljačnom predjelu sa tačkastim krvnim podlivima kože u potiljačnom predjelu, negnječno - razderne rane u predjelu unutrašnje strane gornje usne dužine 0,5 cm, preloma gornjeg zuba sa lijeve strane, preloma sedmog rebra sa lijeve strane i rascjepa rupture lijeve bubne opne u predjelu zadnje polovine lijeve bubne opne, 


- čime je izvršio krivično djelo teška tjelesna povreda iz člana 151. stav 1. Krivičnog zakonika.


- pa mu sud primjenom citiranog zakonskog propisa i čl. 4., 5., 13.,15, 42, 52, 53, 54, KZ -a i čl 226 -229,239 i 374 ZKP-a izriče:


U S L O V N U O S U D U 


Kojom okrivljenom utvrđuje kaznu zatvora u trajanju od 7 ( sedam ) mjeseci, i istovremeno određuje da se navedena kazna neće izvršiti ukoliko okrivljeni u vremenskom periodu od tri godine, od dana pravosnažnosti presude ne počini novo krivično djelo. 


Obavezuje se okrivljeni da na ime troškova krivičnog postupka uplati iznos od 187,00 eura, te na ime paušala iznos od 30,00 eura, sve prednje u roku od 15 dana od dana pravosnažnosti presude pod prijetnjom prinudnog izvršenja,u korist budžeta Crne Gore. 


Oštećena se radi ostvarenja svog imovinskopravnog zahtjeva upućuje na redovnu parnicu.


O b r a z l o ž e nj e


ODT Cetinje je Optužnim predlogom Kt. br. 553/08 od 10. 10. 2013. godine, okrivljenom S. V. stavilo na teret izvršnje krivičnog djela, teška tjelesna povreda iz čl. 151. stav 1. Krivičnog zakonika. 


Zastupnik optužbe, tokom glavnog pretresa i u završnoj riječi je ostao pri podnijetom optužnom predlogu i predložio da se okr. S. V. oglasi krivim i osudi po zakonu.


Okrivljeni je u svojoj odbrani na glavnom pretresu ostao pri iznijetoj odbrani pred Istražnim sudijom ovog suda dana 29. 07. 2013. godine. Naveo je da je sa K. M. tokom 2008. godine, bio u intimnoj vezi, nekoliko mjeseci. Kada je došla do raskida njihove veze, počeo je od K. M. da dobija SMS poruke, ružne sadržine, koje su ga nervirale i isprovocirale. Ne sjeća se tačno koji je datum bio, kada je sreo K. M. u "Bajovoj" ulici, te joj je i prišao i zaprijetio joj povišenim tonom , da više ne smije da mu šalje SMS poruke, i malo je za kosu počupao, čisto da bi bilo ubjedljivije to što je rekao. Naveo je da nije tačno da je udario nogom u tijelo, i da je od tog udarca pala na tlo,da nije tačno da je uhvatio rukama za glavu i da je nekoliko puta njenom glavom udarao u obližnje drvo. Nakon njihove rasprave ona je nastavila sasvim normalno da hoda i pošla koliko se sjeća kući. On je nastavio "Bajovom" ulicom prema obližnjoj prodavnici, u kojoj je obavio trgovinu i otišao kući. Kasnije kada je otišao u grad policija ga je zaustavila i saopštila mu da mora poći u stanicu policije radi davanja izjave, što je i uradio. 


U cilju razjašnjenja ove krivično - pravne stvari sud je u dokaznom postupkuna glavnom pretresu saslušao oštećenu K. M., pročitao izvještaj ljekara Hitne Pomoći J. Z. U. "Dom Zdravlja" Cetinje, br. 8782 od 23. 10. 2008. godine, izvještaj ljekara specijaliste J. Z. U. Bolnica "Danilo I" Cetinje, br. 4441 od 11. 11. 2008. godine, uput za radiološku službu J. Z. U. "Dom Zdravlja" Cetinje, od 12. 11. 2008. godine, i radiološki nalaz od 14. 11. 2008. godine, pročitao nalaz i mišljenje vještaka medicinske struke dr. N. K. specijaliste za sudsku medicinu od 27. 09. 2013. godine, pročitao nalaz i mišljenje sudskog vještaka medicinske struke dr. R. S. od 17. 09. 2013. godine,te pročitao izvještaj Uprave Policije Odjeljenje Bezbjednosti Cetinja iz kaznene evidencije br. 02 -245/1920 od 16. 09. 2013. godine, za okrivljenog S. V..


U svom iskazu datom pred Istražnim sudijom ovoga suda dana 17. 09. 2013. godine, oštećena K. M. koji je ponovila i na glavnom pretresu je navela da se sjeća, da je noći 23. oktobra 2008. oktobra išla u prodavnicu "Ražnatović" ,oko 22,00 časova, kako bi kupila cigare. Tamo je krenula od svoje kuće koja se nalazi u "Bajovoj" ulici i išla je trotoarom. Okrivljeni je naišao iz donjeg dijela grada, i išao je istom stranom trotoara kojom i ona. Sjeća se da je teturao, a pošto ga od ranije poznaje jer su bili u ljubavnoj vezi, znala je da je popio. Pokušala je da izađe na ulicu, kako se sa njim nebi u mimohodu srela na trotoaru, međutim nije uspjela jer je on potrčao za njom i sustigao je. Odmah je udario nogom u visini rebara i počeo da je vuče rukom za mantil, kako bi je sklonio sa ulice. Cijelo veijeme joj je bio u ruci mobilni telefon koji je on htio da joj uzme. Kad ju je okrivljeni dovukao na trotoar, uzeo joj je rukom kosu, počeo da je čupa i njenom glavom udara o obližnje drvo, nakon čega je produžio da je vuče prema zidu kuće i tamo opet njenom glavom udara o zid. Kada je primijetio da pokušava da nekoga dobije na telefon, kako bi joj pomogao, on je svojom drugom rukom iščupao mobilni telefon iz njene ruke nakon čega je odmah otišao, a ona je otišla kući i odmah pozvala policiju. U stanici policije je dala izjavu poslije čega je policija odvela u Hitnu Pomoć, da bi je pregledao ljekar specijalista. Sudu je pojasnila da je zub koji joj je slomljen tom prilikom, bio trojka, u gornjoj vilici sa desne strane, kao i da je na istom bila navlaka - kapa. Nakon desetak dana od kritičnog događaja ona je osjetila i probleme sa sluhom i otišla kod otorinolaringologa T. koji je konstatovao da joj je bubna opna pukla i predložio operaciju, te konstatovao oštećenje sluha koje se nije moglo otkloniti bez operacijom.Pridružila se krivičnom gonjenju protiv okrivljenog i postavila je imovinskopravni zahjtev.


Iz izvještaja ljekara hitne pomoći J. Z. U. "Dom Zdravlja" Cetinje br. 8782 od 23. 10. 2008. godine, proizilazi da je oštećenoj K. M. konstatovan prelom zuba u gornoj vilici lijevo, i da je pacijent upućen kod stomatologa na vještačenje, te da je oštećenoj konstatovana oteklina sa tačkastim krvnim podlivima u predjelu potiljka, rasječenost gornje usne sa unutrašnje strane u dužini od 0,5 cm. 


Iz izvještaja ljekara specijaliste Ambulante ORL, J. Z. U. - Opšte Bolnice "Danilo I" Cetinje, broj 4441 od 11. 11. 2008. godine, proizilazi da je oštećena zadobila povredu uha udarcem i to prije 20 dana od dana pregleda, rupturu bubnjića u zadnjim kvadratima. 


Iz uputa za radiološku službu J. Z.U. "Dom Zdravlja" Cetinje od 12. 11. 2008. godine,proizilazi da je oštećena tom prilikom upućena od dr.T. B. S. spec.opšte medicine kod radiologa radi Rtg.grudnog koša(lijeva polovina),a nakon date dijagnoze St.post contusion thoracis 1 sin.


Iz nalaza i mišljenja sudskog vještaka medicinske struke dr. K. N. od 02. 10. 2013. godine, izrađenom na osnovu pomenute dokumentacije, proizilazi da je K. M. zadobila tjelesne povrede u vidu otoka u potiljačnom predjelu sa tačkastim krvnim podlivima kože u potiljačnom predjelu, nagnječno - razdernu ranu u predjelu unutrašnje strane gornje usne dužine 0.5 cm, prelom gornjeg zuba sa lijeve strane, prelom sedmog rebra sa lijeve strane, rascjepa - rupture lijeve bubne opne u predjelu zadnje polovine lijeve bubne opne. Naprijed navedene povrede u vrijeme nanošenja, skupno procijenjeno predstavljaju tešku tjelesnu povredu. 


Rascjep - ruptura lijeve bubne opne u predjelu zadnje polovine lijeve bubne opne u vrijeme nanošenja predstavlja, sama za sebe, tešku tjelesnu povredu, dok ostale povrede koje je zadobila K. M. u vrijeme nanošenja predstavljaju, same za sebe pojedinačno procijenjene laku tjelesnu povredu. 


Otok u potiljačnom predjelu sa tačkastim krvnim podlivima kože u potiljačnom predjelu nanešen je dejstvom tupine aktivno zamahnutog mehaničkog oruđa, u što bi spadalo, šaka i slično. Nagnječno - razderna rana u predjelu unutrašnje strane gornje usne i prelom gornjeg zuba sa lijeve strane nastao je najvjerovatnije udaranjem prednje strane glave K. M. a koja glava je suspregnuta šakom od pozadi , u tupo - tvrdi predmet ( drvo, zid i sl.), ali se ne može sa potrebnom sigurnošću isključiti da su negnječno - razderna rana u predjelu unutrašnje strane gornje usne i prelom gornje gornjeg zuba sa lijeve strane nanešene dejstvom tupine aktivno zamahnutog mehaničkog oruđa, u što bi spadalo stisnuta pesnica i sl. 


Prelom sedmog rebra sa lijeve strane nanešen je dejstvom tupine aktivno zamahnutog mehaničkog oruđa, u što bi spadalo noga i sl. 


Rascijep - ruptura lijeve bubne opne u predjelu zadnje polovine lijeve bubne opne nanešen je dejstvom tupine aktvino zamahnutog mehaničkog oruđa, u što bi spadalo, šaka i slično.


Iz nalaza i mišljenja sudskog vještaka dr. R. S.  od 17. 09. 2013. Godine proizilazi da je vjestak dao svoj nalaz i mišljenje na osnovu izvještaja ljekara Hitne Pomoći J. Z. U. "Dom Zdravlja" Cetinje, br. 8782 od 23. 10. 2008. godine, u kome su konstatovane K. M. povrede u vidu preloma zuba u gornjoj vilici lijevo, otekline sa tačkastim krvnim podlivima u predjelu potiljka, rasječenosti gornje usne sa unutrašnje strane dužine 0,5 cm. Po mišljenju vještaka navedene povrede su nastale udarcima tupe zamahnute sile ( udarac otvorenom ili zatvorenim šakom, pad na tvrdu podlogu). Na osnovu prednjeg pomenuti vještak je navedene povrede kvalifikovao kao lake tjelesne povrede, pojedinačno i zbirno, osim preloma zuba, koji se smatra teškom tjelesnom povredom. 


Iz izvoda iz kaznene evidencije za okrivljenog proizilazi da nije osudjivan.


Nakon savjesne i brižljive ocjene svih provedenih dokaza pojedinačno i u njihovoj ukupnosti sud je utvrdio, da su rezultati dokaznog postupka potkrijepili navode iz optžnog akta, da je okrivljeni izvršio krivično djelo, na način, mjesto i vrijeme, kako je to predstavljeno u izreci presude, sa sljedećih razloga:


Naime, utvrđujući činjenice, radi pravilnog određenja materijalno - pravnog odnosa u ovoje krivično - pravoj stvari, sud je nesumnjivo utvrdio da je okrivljeni S. V. dana 23. oktobra, 2008. godine, oko 22,00 časova u ulici "Baja Pivljanina" u Cetinju, iako svjestan da će fizičkim napadom na oštećenu K. M. iz Cetinja, istoj nanijeti tjelesne povrede, voljno je oštećenu K. M. teško tjelesno povrijedio, na način što je oštećenoj zadao udarac nogom u predjelu lijeve strane tijela - rebara, nakon čega je povukao rukama za kosu , udarajući njenom glavom o obližnje drvo, da bi zatim nastavio da je povlači rukama za kosu udarajući pri tom njenom glavom o zid kuće, kojom prilikom je oštećenoj K. M. nanio tešku tjelesnu povredu u vidu otoka u potiljačnom predjelu sa tačkastim krvnim podlivima kože u potiljačnom predjelu, negnječno - razderne rane u predjelu unutrašnje strane gornje usne dužine 0,5 cm, preloma gornjeg zuba sa lijeve strane, preloma sedmog rebra sa lijeve strane i rascjepa rupture lijeve bubne opne u predjelu zadnje polovine lijeve bubne opne. 


Naprijed navedeno činjenično stanje sud je utvrdio, iz iskaza oštećene K. M., čiji iskaz je sud cijenio kao objektivan. Svjedok - oštećena je sudu na jasan način, predstavila odlučne činjenice u ovoj pravnoj stvari. Njenom kazivanju , da ju je okrivljeni S. V. predmetne večeri, udarao, usljed čega je zadobila teške tjelesne povrede, sud je poklonio potpunu vjeru, obzirom da su njeni navodi potkrijepljeni, nalazom i mišljenjem vještaka medicinske struke i to dr. K. N. sudskog vjestaka iz oblasti sudske medicine od 02. 10. 2013. godine, o vrsti, i težini i mehanizmu nastanka tjelesnih povreda i dr.R. S.


Iz nalaza i misljenja sudskog vještaka medicinske struke iz oblasti sudske medicine K. N. proizilazi da je K. M., kritičnom prilikom, zadobila tešku tjelesnu povrede u vidu otoka u potiljačnom predjelu, nagnječno - razderno ranu u predjelu unutrašnje strane gornje usne dužine 0, 50 cm, preloma gornjeg zuba sa lijeve strane, preloma sedmog rebra sa lijeve strane i rascjepa rupture lijeve bubne opne u predjelu zadnje polovoine lijeve bubne opne. Nalazu i mišljenju imenovanog vještaka, sud je poklonio potpunu vjeru, obzirom da je isti jasno, precizno, odgovorio na postavljeni zadatak od strane suda u skladu sa pravilima nauke i struke . 


Utvrđujući vrstu, težinu, mehanizam nastanka tjelesnih povreda kod oštećene, sud je poklonio punu vjeru nalazu i mišljenju vještaka dr. K. N. spec. sudske medicine,(koji se u konačnom ne razlikuje u dijelu koji se odnosi na konačan zaključak da je oštećena u krajnjem zadobila tešku tjelesnu povredu od nalaza i mišljenja sudskog vjestaka medicinske struke dr. R. S. obzirom da je dati nalaz i mišljenje ovog vještaka užestručniji ,jer se radi o licu čija je stručnost zapravo sudska medicina u odnosu na nalaz i mišljenje vještaka dr. S. R. koji je spec. hirurgije.


Predmetom ocjene suda bila je odbrana okrivljenog S. V. Odbrana okrivljenog je neuvjerljiva za sud, obzirom da su navodi odbrane u suprotnosti utvrđenom činjeničnom stanju. Okrivljeni tokom trajanja postupka sudu je pokušao predstaviti da je on taj koji je oštećen ponašanjem okrivljene,te da sem što je istu u znak upozorenja povukao za kosu nije joj nanio bilo kakvu povredu , pa je sud njegovu odbranu cijenio, kao sračunato datu, na izbjegavanje krivice i krivično - pravne odgovornosti. Za sud su navodi njegove odbrane neprihvatljivi i kao takvi su cijenjeni kao usmjereni na izbjegavanje njegove krivičnopravne odgovornosti za počinjeno djelo,a posebno kada se ima u vidu iskaz oštećene u sklopu sa priloženom medicinskom dokumentacijom i nalazom i mišljenjem sudskih vještaka medicinske struke.


Krivično djelo teška tjelesna povreda iz čl. 151. stav 1. Krivičnog zakonika, inkriminiše kao zabranjeno, teško tjelesno povređivanje, ili teško narušavanje zdravlja drugoga. Radnja krivičnog djela, je svako protivpravno djelovanje, na tijelo čovjeka, odnosno djelovanje na tijelo čovjeka koje može prouzrokovati oboljenje drugoga. Objekat krivično - pravne zaštite kod ovog krivičnog djela je tjelesni integritet čovjeka, odnosno njegov tjelesni integritet u bio - psihičkom smislu. Posljedica krivičnog djela je narušavanje tjelesnog integriteta ili prozrokovanje fizičkog ili duševnog oboljenja. 


U radnjama okrivljenog S. V. stekla su se sva bitna obilježja krivičnog djela teška tjelesna povreda iz čl. 151. stav 1. Krivičnog zakonika. 


Okrivljeni je krivično djelo počinio sa direktnim umišljajem. Bio je svjestan da udarcem nogom u predjelu rebara oštećene, te udaranjem njenom glavom o drvetu i o zidu, istu može teško povrijediti, što je on i zapravo htio, pa navedene radnje preduzima u cilju nanošenja teških tjelesnih povreda kod K. M. Dakle okrivljeni je bio svjestan svoga djela i htio njegovo izvršenje. 

U nedostatku, elemenata koji bi okrivljenom isključili sposobnost rasuđivanja i upravljanja svojim postupcima sud nalazi da je isti krivično - pravno odgovoran ,pa ga je oglasio krivim. 
Odlučujući o vrsti krivične sankcije koju će sud izreći okrivljenom, cijenjene su okolnosti iz čl.42. KZ-a, pa je sud od olakšavajućih okolnosti na strani okrivljenog našao da je isti, lošeg imovnog stanja, da je otac jednog djeteta, , da nakon predmetnog dogadjaja nije dolazio u incidentne situacije sa oštećenom, njegovu raniju neosuđivanost što je utvrđeno iz izvještaja iz KE za okrivljenog, dok van bitnih obilježja krivičnog dijela u pitanju sud na strani okrivljenog nije našao otežavajaćih okolnosti.
Uzimajući u obzir ovako utvrđene okolnosti sud je okrivljenom odmjerio kaznu zatvora u trajanju od 7 (sedam ) mjeseci, i istovremeno našao da su ispunjeni uslovi iz čl. 53. i 54. KZ -a, za izricanje uslovne osude, pa je istom izrekao uslovnu osudu kao posebnu vrstu krivične sankcije , određujući da se navedena kazna neće izvršiti ukoliko okrivljeni u vremenskom periodu od 3( tri) godine, od dana pravosnažnosti ove presude, ne počini novo krivično djelo . Prilikom izricanja uslovne osude, Sud je posebno cijenio protek vremena od izvršenja predmetnog krivičnog djela, uz uvjerenje da će se i ovako izrečenom uslovnom osudom obzirom na duzi rok provjere postići svrha njenog izricanja propisana čl. 52. KZ-a.
Okrivljeni je shodno čl. 226 -229 ZKP-a, obavezan da plati troškove krivičnog postupka i to na ime medicinskih vještačenja po vještacima dr. N. K. i dr. R. S. u iznosu od 187,00 eura, i troškove sudskog paušala u iznosu od 30,00 eura,u korist budžeta Crne Gore, koji iznos je sud odredio uzimajući u obzir konkretan slučaj, trajanje postupka i imovne prilike okrivljenog, a sve u roku od 15 dana, po pravosnažnosti presude, pod prijetnjom prinudnog izvršenja.
Shodno čl.239.ZKP-a oštećena je radi ostvarenja svog imovinskopravnog zahtjeva upućena na redovnu parnicu.

Sa svega izloženog, a na osnovu čl. 374. ZKP-a, odlučeno je kao u izreci presude.


OSNOVNI SUD U CETINJU


Dana, 25.11.2013. godine


Sudija

Marija Ćupić
Zapisničar

Aleksandra Martinović


PRAVNA POUKA:

Protiv ove presude nezadovoljna stranka
ima pravo žalbe u roku od 8 dana od dana 
prijema iste, Višem sudu u Podgorici, a preko
ovog suda.
