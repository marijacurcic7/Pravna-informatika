Posl.br. K. 137/13
U I M E CRNE GORE
OSNOVNI SUD U CETINJU, kao prvostepeni krivični, po sudiji Mariji Ćupić,kao
sudiji pojedincu uz sudjelovanje sudskog službenika Martinović Aleksandre kao
zapisničara, u krivičnom predmetu protiv opt. T.Z. iz Cetinja, zbog krivičnog
djela napad na službeno lice u vršenju službene dužnosti iz čl. 376. st. 2. u
vezi st. 1.Krivičnog zakonika, a po optužnom predlogu Osnovnog državnog
tužilaštva u Cetinju Kt.br. 108/13 od 31.07.2013.godine, nakon održanog
glavnog i javnog pretresa dana 03.10.2013.godine, u prisustvu zamjenika ODT-a
P. K. okr. T.Z. i ošt. B.B. donio je dana 08.10.2013.godine i javno objavio
P R E S U D U
Okr. T.Z JMBG ........od oca N. i majke D. rođene M. rođen .......godine u
Cetinju,gdje i prebiva ,ul."Hercegovačka"br.25 ,državljanin Crne
Gore,nezaposlen,oženjen,otac troje djece ,pismen,sa završenom Srednjom školom,
lošeg imovnog stanja, neosuđivan,
K r i v j e:
Što je:
Dana 25. juna 2013. godine oko 12, 15 časova, u dvorišnom prostoru
"Elektroprivrede Crne Gore" A.D. Nikšić-Elektrodistribucije Cetinje, lociranom
u ulici "Baja Pivljanina" bb, u Cetinju iako svjestan da je zabranjeno
napadati službeno lice u vršenju službene dužnosti i da se oštećeni B.B.
ovlašćeno službeno lice privrednog društva "..." D.O.O. Podgorica, nalazi u
vršenju službene dužnosti fizičkog obezbjeđenja lica i objekata
Elektrodistribucije Cetinje, istog napao, na način što je kada mu je oštećeni
saopštio da u prostorijama Elektrodistribucije Cetinje nije službenik sa kojim
bi mogao razgovarati, te mu, na njegovo insistiranje, nije dozvolio pristup
službenim prostorijama Elektrodistribucije Cetinje, oštećenom B. B. otvorenom
šakom zadao jedan udarac u predjelu glave i vrata, od kojeg udarca je isti
zadobio laku tjelesnu povredu u vidu otekline i crvenila u predjelu lijeve
strane vrata i iza lijeve ušne školjke,
- čime je izvršio krivično djelo napad na službeno lice u vršenju službene
dužnosti iz člana 376. stav 2. u vezi stava 1. Krivičnog zakonika
Pa mu sud na osnovu navedenog zakonskog propisa te primjenom čl: 4, 5, 13, 15,
42 ,52, 53 i 54 KZ-a i čl. 226-229, 374 ZKP izriče
USLOVNU OSUDU
Kojom okrivljenom utvrdjuje kaznu zatvora u trajanju od tri mjeseca i
istovremeno odredjuje da se navedena kazna neće izvršiti ukoliko okrivljeni u
vremenskom periodu od dvije godine od dana pravosnažnosti presude ne počini
novo krivično djelo.
Obavezuje se okrivljeni da na ime troškova krivičnog postupka uplati iznos od
38,50 eura, te na ime paušala iznos od 30,00 eura na blagajni Suda u roku od
15 dana po pravosnažnosti presude pod prijetnjom prinudnog izvršenja.
O b r a z l o ž e nj e
Osnovno državno tužilaštvo u Cetinju podnijetim Optužnim predlogom
Kt.br.108/13 od 31.07.2013.godine,okr. T. Z. iz Cetinja stavilo je na teret
izvršenje krivičnog djela napad na službeno lice u vršenju službene dužnosti
iz čl. 376. st. 2. u vezi st. 1. Krivičnog zakonika. U završnoj riječi na
glavnom pretresu zamjenik ODT-a u Cetinju je ostao pri podnijetom Optužnom
predlogu i predložio sudu da okrivljenog oglasi krivim za predmetno krivično
djelo i osudi ga za isto.
Okr. T.Z. je u svojoj odbrani naveo da je dana 24. juna 2013. godine u ulici
gdje živi Elektrodistribucija vršila zamjenu električnih brojila i kada se
vratio kući zatekao je dva njihova radnika koji su već bili zamijenili njegovo
električno brojilo, pa ih je upitao da li postoje tehničke mogućnosti da mu se
postavi još jedno brojilo, obzirom da u budućnosti planira da adaptira jedan
pomoćni objekat za stanovanje. Oni su otvorili ormarić i rekli su mu da
postoji jedno slobodno mjesto, ali da oni nijesu ovlašćeni da mu to odobre,
već da se obrati zahtjevom Elektrodistribuciji Cetinje, pa ukoliko mu se
odobri oni će mu postaviti brojilo. Tako je sledećeg dana oko 12.00 časova
otišao u prostorije Elektrodistribucije Cetinje i na prijavnici pokušao da
objasni zbog čega je došao. Radnik u prijavnici koji je sjedio za stolom, dok
je bio za pultom ga je pitao kod koga će, a on mu je objasnio što treba da
uradi i čak mu je pružio svoju ličnu kartu, kako bi mogao da ga legitimiše. Tu
ličnu kartu on mu je lakonski odbacio kroz otvor na pultu, i dok je on njega
čitavo vrijeme persirao, on mu je govorio "ne možeš ti da uđeš, ne možeš ti da
prođeš", i slično, čime je taj razgovor sveo na lični nivo, i ako se oni ne
poznaju od ranije, a on se njemu obraćao kao radniku Elektroprivrede, a ne
lično kao određenoj osobi. Zakoračio je unaprijed pored prijavnice i taj
radnik je munjevito istrčao napolje i brzo mu se primakao, a kako se radi o
čovjeku koji je krupnije građe instiktivno je reagovao i zadao mu jedan udarac
otvorenom šakom u predjelu glave, jer je smatrao da će da ga udari čim je
istrčao napolje, jer da nije htio da ga udari bilo bi logičnije da je pozvao
policiju, obzirom da je njegove podatke imao sa lične karte, a nije ušao u
prijavnicu kod njega, već je on istrčao napolje. Smatra da je u konkretnom
slučaju napadnut. Kada ga je udario nastala je tuča između njih i nije se
mogao sjetiti da li su se međusobno udarali, ali zna da je poslije minut-dva
leđima udario u kapiju, koja se nalazi 7-8 metara dalje od mjesta gdje je ovo
započelo- unazad, i pomislio je da ga je neko uhvatio sa leđa, pa je malo
savio glavu jer je mislio da ga još neko napada, i tada mu je B.B. zadao
udarac u predjelu tjemena, od kojeg udarca je pao jer je izgubio svijest, i
nezna koliko je bio u nesvjesnom stanju, ali kada se osvijestio ustao je i
otišao u prostorije distribucije gdje su inkasanti da se osvježi, a ljudima
koji tamo rade je rekao da je morao da se tuče sa stražarom i da pozovu
polciju. Dok je bio u nesvjesnom stanju neza da li je zadobio još neki udarac,
ali smatra da jeste, jer je kasnije imao više povreda. Pojasnio je da je
prethodno u prijavnici sjedio još jedan radnik misli da se preziva L. koji je
u jednom trentuku negdje izašao ,moguće da priča na telefon, ili sično, i
zazreo ga je napolju na udaljenosti od 2-3 metra ,ali nezna da li je on što
mogao da vidi jer nije mogao da se brani i da gleda okolo što se dešava i da
li ko gleda.
Sud je radi razjašnjenja ove krivičnopravne stvari u dokaznom postupku na
glavnom pretresu proveo sledeće dokaze: saslušao oštećenog B.B. saslušao
svjedoka L. Č. pročitao proceduru postupanja zaposlenih Sektora za
obezbjeđenje objekata Elektroprivrede Crne Gore A.D. Nikšić ref. br. 10-00-996
od 16. 01. 2013. godine, pročitao Ugovor o radu broj 176-1/2013 od 18. 03.
2013. godine zaključen između privrednog društva " ... " D.O.O. Podgorica kao
poslodavca i oštećenog B.B. kao zaposlenog, pročitao raspored dežurstava u
Elektroprivredi Crne Gore A.D. Nikšić - Elektrodistribuciji Cetinje za
vremenski period od 01. 06. do 01. 07. 2013. godine sačinjen od strane
Privrednog društva "..." D.O.O. Podgorica, pročitao nalaz i mišljenje sudskog
vještaka medicinske struke Dr. R. S. dat na zapisniku kod ODT-a Cetinje Kt.
br. 108/13 od 30. 07. 2013. godine sa pratećom medicinskom dokumentacijom u
spisima predmeta o vrsti i težini tjelesnih povreda za oštećenog B.B.,
pročitao izvještaj Uprave policije Odeljenja bezbjednosti Cetinje broj
67-03-KU-92/2013 od 30. 06. 2013. godine iz Kaznene evidencije za okrivljenog
T.Z..
Iz iskaza oštećenog B.B. proizilazi da je već četiri godine zaposlen u "..."
D.O.O. Podgorica, kao radnik obezbjeđenja i da radi na prijavnici upravne
zgrade Elektrodistribucije Cetinje ,a prijavnica se nalazi na kapiji. Tako i
dana 25. 06. 2013. godine se nalazio na svom radnom mjestu i dok je kod njega
slučajno sjedio radnik Elektrodistribucije Cetinje L. Č. u 12, 10 časova došao
je T.Z.i rekao da želi da izvrši reklamaciju, a on mu je odgovorio da radnik
koji to radi P. L. toga dana nije na poslu, već je službeno odsutan, dok je
vrijeme pauze ,pa je većina ljudi izašlo iz zgrade, tako da ne može da uđe,
jer praktično nema sa kim da razgovara. On je negodovao i zahtijevao da uđe ,
gurnuo je svoju ličnu kartu kroz otvor na pultu, a on mu je vratio, pri tom je
ne bacajući ,niti se ponašajuči na bilo koji način bezobzirno ili drsko prema
njemu. Sve vrijeme on je njega persirao, kao što i uostalom persira ostale
stranke i ni po čemu ga nije izdvajao od ostalih. Kako se u tom momentu kapija
otvorila on je izašao napolje da je zatvori ,a ovaj je provukao ruku kroz
otvor na pultu i uhvatio slušalicu telefona govoreći mu da ga neko zove, i on
mu je rekao da to ne može da radi. Ponovo se vratio unutra i kako je T.Z.i
dalje insistirao da uđe on se sagnuo da potraži proceduru postupanja
zaposlenih Sektora za obezbjeđenje objekata, kako bi mu konačno objasnio da je
potrebno da mu kaže razlog ulaska. Okrivljeni je to iskoristio i rekao je
"mene danas niko ne može da spriječi da uđem u zgradu" i krenuo je naprijed,
pa je izašao napolje sa papirom u ruci , stao ispred njega i rekao mu da ne
može da uđe unutra pokazujući na papir koji je držao u rukama jer je imao
namjeru da mu predoči zbog čega, da bi mu se ovaj unio u facu i dva puta mu
rekao "puši kurac, boli me kurac" ,a zatim ga udario otvorenom šakom u
predjelu vrata. Kako bi se odbranio od njega i on je njega udario zatvorenom
šakom u predjelu glave, od kojeg udarca se ovaj zanio ,pao na kapiju i odmah
ustao, a tada mu je naišao prijatelj B. I.- C. pa su zajedno otišli u
prostorije FC snabdijevanje. Kada je policija stigla pitali su ga policajci da
li želi da podnese krivičnu prijavu i on je rekao da ne želi to da radi, ali
je T.Z. rekao da će on da je podnese. Pojasnio je da je tog dana kao i svakog
dana na sebi imao službenu legitimaciju, čiju kopiju je dostavio u prilog
iskazu, kao i kopiju procedure postupanja zaposlenih sektora za obezbjeđenje
objekata. Kod njega u prijavnici je sjedio L. Č. koji je mogao da čuje
razgovor između njega i T. ali nezna da li je mogao da vidi događaj napolje
jer je jako tratko trajalo, a nije obraćao pažnju da li je izlazio napolje ili
ne u tom momentu. Nije se pridružio krivičnom gonjenju protiv okrivljenog i
nije postavio imovinsko pravni zahtjev.
Iz iskaza svjedoka L. Č. proizilazi da je zaposlen u Elektroprivredi Crne Gore
i da obavlja poslove elektromontera i u poslovnici Rijeka Crnojevića, a dana
25. 06. 2013. godine kako mu je nešto trebalo iz Elektrodistribucije Cetinje,
on je tamo došao i pošto je trebao da sačeka nekih 15-tak minuta sekretaricu
sjeo je u portirnicu gdje je radio B. B. radnik obezbjeđenja. Uzeo je da čita
novine i u jednom trenutku došao je jedan čovjek koji se predstavio kao T. i
koliko ga je shvatio zahtijevao je od B.B. da ga pusti da sa nekim razgovara u
vezi reklamacije računa. B. mu je objasnio da službenik koji to radi tog dana
nije na poslu, tako da ga ne može ni primiti, a T. je onda htio da razgovara
sa direktorom i sa inžinjerom, a B. mu je objašnjavao da ni oni trenutno
nijesu tu, te mu je rekao da može pokušati da ode u FC Snadbijevanje i da se
taj objekat nalazi sa spoljne strane pa da vidi da li tamo može neko da mu
pomogne. U tom trenutku njemu je zazvonio mobilni telefon i on je izašao
napolje kako bi razgovarao, tako da se udaljio nekih 20-30 metara od
portirnice i poslije par minuta kada se okrenuo vidio je da se ispred
portirnice nalaza B.B. i T. Z. te da T. zamahnutom rukom udara B. u predjelu
glave i vrata, našto mu je B. uzvratio udarac i istog udario rukom u predjelu
glave, ali nije vidio da li je to bila otvorena ili zatvorena pesnica, jer je
to bilo sekundarno. U blizini se nalazi kapija, i obojica su se pogurali do te
kapije, gdje su posrnuli i on je potrčao da ih razdvoji i spriječi dalji
sukob, a oni su obojica ustali odmah i T. je otišao u pravcu upravne zgrade ,a
sa njim je pošao i neki momak, kojeg ne poznaje, niti zna odakle se stvorio
tu, a zna da je rekao T.u "nemoj kume" i ubrzo je došla policija, praktično
poslije minut-dva.
Iz procedure postupanje zaposlenih Sektora za obezbjeđenje objekata
Elektroprivrede Crne Gore A.D. Nikšić ref. br. 10-00-996 od 16. 01. 2013.
godine proizilazi da je u pomenutom sektoru definisano da zaposleni vrši
prijem i legitimisanje stranaka, boravak izvođača radova u kompaniji, kontrolu
radnog vremena, korišćenje službenih prostorija. Isto je proslijeđeno
Elektrodistribuciji Cetinje dana 23. 01. 2013. godine pod brojem 4201-668.
Procedura se primjenjuje na sve zaposlene u EP CG, izuzev članova menadžmenta.
Portiri su dužni legitimisati svako nepoznato lice koje se pojavi po bilo kom
osnovu sa bilo kojim razlogom u prostor kompanije. Komunikacija sa licima koja
se pojave u prostor komapnije ,a nijesu zaposleni u samom lokalitetu koji su
posjetili treba biti isključivo službena i u tom smislu pitana za razloge
posjete, nakon što lice saopšti razlog svog dolaska u kompaniju, a ukoliko
izrazi želju da ide kod nekog od zaposlenih, portir je dužan upotrijebiti
raspoloživa sredstva komunikacije i upoznati zaposlenog koga i zašto traži, od
čijeg odgovora zavisi dalje komunikacija sa osobom koja je došla u kompaniju.
Ako je zaposleni saglasan da ga stranka može posjetiti portir će zatražiti
lične isprave kako bi evidentirao posjetu, dati mu karticu na kojij piše Gost
i pustiti ga u prostor kompanije upućujući ga na željenu destinaciju. Ukoliko
zaposleni ne odobri ulazak gosta, lice koje je došlo na smije ući u poslovne
prostorije. Sve stranke u kompaniji u svakom momentu moraju kod sebe imati
karticu na kojoj piše "Gost". Za neposjedovanje kartice je odgovoran zaposleni
portir EP CG.
Iz Ugovora o radu broj 176-1/2013 od 18. 03. 2013. godine zaključenog između
privrednog društva "..." D.O.O. Podgorica kao poslodavca i oštećenog B.B. kao
zaposlenog proizilazi da je dana 18. 03. 2013. godine zaključen Ugovor o radu
na određeno vrijeme između privrednog društva "..." D.O.O. Podgorica kao
poslodavca i oštećenog B.B. kao zaposlenog i da stupa na rad istog dana na
određeno vrijeme do 30. 08. 2013. godine zaključno sa 30. 08. 2013. godine.
Zaključivanjem ovog ugovora - članom 5. zaposleni se obavezuje da obavlja
poslove radnog mjesta radnika fizičkog obezbjeđenja prema sadržaju poslova
utvrđenim Pravilnikom o organizaciji i sistematizaciji radnih mjesta "..."
D.O.O. Podgorica odnosno prema sadržaju konkretnih poslova koje utvrđuje
neposredni rukovodilac, zaposleni i poslodavac prihvataju da se u slučajevima
potreba procesa i organizacije rada zaposleni može rasporediti na svako rando
mjesto koje odgovara stepenu i vrsti njegove stručne spreme, znanju i
sposobnosti.Član 6. ovog Ugovora predviđa da će zaposleni obavljati poslove u
Cetinju prema uobičajnim uslovima koji važe i za druge zaposlene kod
poslodavca.
Iz rasporeda dežurstava u Elektroprivredi Crne Gore A.D. Nikšić -
Elektrodistribuciji Cetinje za vremenski period od 01. 06. do 01. 07. 2013.
godine sačinjen od strane Privrednog društva "..." D.O.O. Podgorica proizilazi
da je kritičnog dana - 25. juna 2013. godine oštećeni B.B. bio u smjeni na
obavljanju poslovnih zadataka od 08,00 časova do 20.00 časova
Iz nalaza i mišljenje sudskog vještaka medicinske struke Dr. R. S. dat na
zapisniku kod ODT-a Cetinje Kt. br. 108/13 od 30. 07. 2013. godine sa pratećom
medicinskom dokumentacijom u spisima predmeta o vrsti i težini tjelesnih
povreda za oštećenog B.B. proizilazi da su kod istog konstatovane povrede
oteklina i crvenilo u predjelu lijeve strane vrata iza lijeve ušne školjke.
Povreda je nanešena udarcem tupe zamahnute sile (otvorena šaka) i nije
prouzrokovala teže posledice i radi o lakim tjelesnim povredama.
Iz izvještaja Uprave policije Odeljenja bezbjednosti Cetinje broj
67-03-KU-92/2013 od 30. 06. 2013. godine iz Kaznene evidencije za okrivljenog
T.Z. proizilazi da isti nije osuđivan.
Analizirajući rezultate provedenog dokaznog postupka, te na osnovu savjesne i
brižljive ocjene svih provedenih dokaza pojedinačno i u svojoj ukupnosti , sud
je nesumnjivo utvrdio da je okr.T.Z. počinio krivično djelo napad na službeno
lice u vršenju službene dužnosti iz čl.376.st.2.u vezi st.1. Krivičnog
zakonika u vremenu, mjestu i na način bliže opisan dispozitivom ove presude.
Utvrđujući činjenice radi pravilnog određenja materijalnopravnog odnosa sud je
nesumnjivo utvrdio da je okrivljeni dana 25. juna 2013. godine oko 12, 15
časova, u dvorišnom prostoru "Elektroprivrede Crne Gore" A.D. Nikšić-
Elektrodistribucije Cetinje, lociranom u ulici "Baja Pivljanina" bb, u Cetinju
iako svjestan da je zabranjeno napadati službeno lice u vršenju službene
dužnosti i da se oštećeni B.B. ovlašćeno službeno lice privrednog društva
"..." D.O.O. Podgorica, nalazi u vršenju službene dužnosti fizičkog
obezbjeđenja lica i objekata Elektrodistribucije Cetinje, istog napao, na
način što je kada mu je oštećeni saopštio da u prostorijama
Elektrodistribucije Cetinje nije službenik sa kojim bi mogao razgovarati, te
mu, na njegovo insistiranje, nije dozvolio pristup službenim prostorijama
Elektrodistribucije Cetinje, oštećenom B. B. otvorenom šakom zadao jedan
udarac u predjelu glave i vrata, od kojeg udarca je isti zadobio laku tjelesnu
povredu u vidu otekline i crvenila u predjelu lijeve strane vrata i iza lijeve
ušne školjke.
Naime, u ovakvim se radnjama okrivljenog koje se sastoje u napadu na ošt.
službeno lice B.B., kao pasivnog subjekta, u konkretnom slučaju u vršenju
službene dužnosti - fizičkog obezbjeđenja lica i objekata Elektrodistribucije
Cetinje, a koje je radnje preduzimao u okviru svojih ovlašćenja i koje
svojstvo mu je predviđeno odredbama čl. 142. KZ-a, te kod činjenice da je
djelo svršeno napadom, pritom ostvarujući teži oblik(st.2) kvalifikovan
posledicom obzirom da je oštećenom nanesena laka tjelesna povreda  u vidu
otekline i crvenila u predjelu lijeve strane vrata i iza lijeve ušne školjke
stiču sva subjektivna i objektivna obilježja krivičnog djela u pitanju, pri
čemu je sud određujući subjektivni odnos okrivljenog prema djelu utvrdio
umišljaj jer je bio svjestan svog djela i htio je njegovo izvršenje, tj.
učinilac je bio svjestan da je napao, službeno lice u vršenju službene
dužnosti ,jer se iz samog njegovog ponašanja jasno vidi da je bio svjestan da
je oštećeni službeno lice jer je vršio službenu dužnost, ne želeći pritom da
postupi po njegovim uputsvima,uz to postupajući na protivpravan način.
U tom pravcu, cijeneći provedene dokaze sud je punu vjeru poklonio iskazu
oštećenog B.B. koji je na jasan, detaljan i po ocjeni suda istinit i uvjerljiv
način predstavio radnje okrivljenog konkretnom prilikom,u sklopu sa nalazom i
mišljenjem sudskog vještaka medicinske struke i priloženom medicinskom
dokumentacijom,koje je sud takođe prihvatio. Prisutni svjedok je objektivno
predstavio sudu ono što je on bio u prilici da vidi za vrijeme koje je bio
prisutan,i u tom pravcu prenio sudu koje su radnje preduzeli okrivljeni i
oštećeni.
Da se oštećeni nalazio na svom radnom mjestu u vršenju službene dužnosti
fizičkog obezbjeđenja lica i objekata Elektrodistribucije Cetinje ,odn. da je
postupao kako navodi po onome zašto je ovlašćen ,time što je okrivljenom
saopštio da u prostorijama Elektrodistribucije Cetinje nije službenik sa kojim
bi mogao razgovarati, te mu, na njegovo insistiranje, nije dozvolio pristup
službenim prostorijama Elektrodistribucije Cetinje  proističe i iz procedure
postupanja zaposlenih Sektora za obezbjeđenje objekata Elektroprivrede Crne
Gore A.D. Nikšić ref. br. 10-00-996 od 16. 01. 2013. godine, Ugovora o radu
broj 176-1/2013 od 18. 03. 2013. godine zaključen između privrednog društva
"..." D.O.O. Podgorica kao poslodavca i oštećenog B.B. kao zaposlenog, kao i
rasporedu dežurstava u Elektroprivredi Crne Gore A.D. Nikšić -
Elektrodistribuciji Cetinje za vremenski period od 01. 06. do 01. 07. 2013.
godine sačinjen od strane Privrednog društva "..." D.O.O. Podgorica.
Cjeneći odbranu okrivljenog sud je našao da ista nije uvjerljiva i objektivna,
već naprotiv samo i isključivo sračunata na izbjegavanje krivičnopravne
odgovornosti, u kojoj funkciji je i njegov pokušaj da iskaz oštećenog
predstavi kao iskaz koji je motivisani potrebom da mu namjesti nešto što on
nije uradio,odn.da je on taj koji je napadnut ,tj.zapravo oštećen.S tim u vezi
sud nije mogao prihvatiti takve navode njegove odbrane ,a posebno kada se ima
u vidu opis okrivljenog kako je zapravo došlo do incidentne situacije,tj.da je
zakoračio unaprijed pored prijavnice i da je taj radnik munjevito istrčao
napolje i brzo mu se primakao, a kako se radi o čovjeku koji je krupnije građe
instiktivno je reagovao i zadao mu jedan udarac otvorenom šakom u predjelu
glave, jer je smatrao da će da ga udari čim je istrčao napolje, jer da nije
htio da ga udari bilo bi logičnije da je pozvao policiju, obzirom da je
njegove podatke imao sa lične karte, a nije ušao u prijavnicu kod njega, već
je ovaj istrčao napolje.
Prilikom odmjeravanja vrste i visine krivične sankcije koju će Sud izreći
okrivljenom cijenjene su okolnosti iz čl. 42. KZ -a, pa je Sud od
olakšavajućih okolnosti na strani istog utvrdio da se radi o osobi ranijeg
neporočnog načina života kako proizilazi iz izvještaja iz kaznene evidencije
za okrivljenog, porodičnom čovjeku, okolnosti pod kojima je došlo do izvršenja
djela,da se oštećeni nije pridružio krivičnom gonjenju i da nije postavio
imovinskopravni zahtjev, dok otežavajućih okolnosti van bitnih elemenata
krivičnih djela u pitanju nije bilo , pa je Sud cijeneći tako utvrdjene
okolnosti i imajući u vidu svrhu kažnjavanja okrivljenom utvrdio kaznu zatvora
u trajanju od tri mjeseca i istovremeno našao da su ispunjeni uslovi za
izricanje uslovne osude , propisani čl. 54. KZ-a, odredjujući da se izrečena
kazna neće izvršiti ukoliko okrivljeni u vremenskom periodu od dvije godine od
dana pravosnažnosti presude ne počini novo krivično djelo .
Prilikom izricanja uslovne osude Sud je vodeći računa o svrsi iste posebno
uzeo u obzir raniji neporočan način života okrivljenog,tako da je mišljenja da
izvršenje ovog krivičnog djela nije rezultat njegovog asocijalnog načina
života,a pritom kada se ima u vidu i stav oštećenog da se ne pridružuje
krivičnom gonjenju i da ne postavlja imovinskopravni zahtjev.
Okrivljeni je obavezan shodno čl.226-229 ZKP-a da na ime troškova krivičnog
postupka na blagajni ovog suda u roku od 15 dana po pravosnažnosti presude,
uplati iznos od 38,50 eura na ime angažovanja sudskog vještaka medicinske
struke , te na ime paušala iznos od 30,00 eura, a koji iznos je sud odmjerio
imajući u vidu konkretan slučaj, trajanje postupka i imovne prilike
okrivljenog.
Sa svega izloženog odlučeno je kao u izreci presude u smislu čl.374. ZKP-a.
OSNOVNI SUD U CETINJU
Dana 08.10.2013.godine
Zapisničar,  S u d i j a
Martinović Aleksandra  Marija Ćupić
PRAVNA POUKA:
Protiv ove presude može se izjaviti žalba u
roku od 8 dana od dana prijema Višem sudu
u Podgorici a preko ovog Suda.