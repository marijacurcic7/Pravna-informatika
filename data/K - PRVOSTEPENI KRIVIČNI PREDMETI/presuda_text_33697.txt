K broj 302/12
U IME CRNE GORE
OSNOVNI SUD U BARU, kao prvostepeni krivični, sudija Ljiljana Joković, kao
sudija pojedinac, sa zapisničarom Amirom Nikičić, u krivičnom predmetu
okrivljenog V.R.Z., zbog krivičnog djela – gradjenje objekta bez gradjevinske
dozvole iz čl. 326 a Krivičnog zakonika, po optužnom predlogu Osnovnog
državnog tužilaštva iz Bara Kt. br. ...od 29.06.2012. godine, nakon održanog
glavnog javnog pretresa u prisustvu zastupnika optužbe savjetnika kod Osnovnog
državnog tužilaštva u Baru Predraga Djikanovića i branioca okrivljenog po
službenoj dužnosti Marina Damjanović, advokat iz Bara, a u odsustvu
okrivljenog V. R. Z., dana 25.09.2013. godine donio je i istog dana javno
objavio
PRESUDU
Okrivljeni
V.R.Z., matični broj ...., sa brojem pasoša .... iz R. f.....
K r i v j e
Što je:
U toku maja mjeseca 2012. godine, na kat. parceli br. ...KO Kunje, Opština
Bar, kao investitor, protivno odredbi čl.69. Zakona o uredjenju prostora i
izgradnji objekata (,,Sl. List Crne Gore" br.51/08), započeo građenje objekta
bez prethodno pribavljene gradjevinske dozvole, na način što je započeo
gradjenje objekta dimenzija u osnovi cca 60 m2, spratnosti P+1;
-čime je izvršio krivično djelo - građenje objekta bez građevinske dozvole iz čl.326 a Krivičnog zakonika.
Pa mu sud primjenom čl. 4, 32, 36, 42, 52, 53 i 54 KZ i čl. 369, 370 i 374
ZKP-a,izriče
USLOVNU OSUDU
Kojom mu utvrdjuje kaznu zatvora u trajanju od 6 (šest) mjeseci i istovremeno
odredjuje da se kazna neće izvršiti ukoliko okrivljeni u roku od 2 (dvije)
godine od pravosnažnosti presude, ne učini novo krivično djelo.
Okrivljeni je dužan da plati troškove krivičnog postupka u iznosu od 180,00
eura u roku od 15 dana od dana pravosnažnosti presude, pod prijetnjom
izvršenja.
O b r a z l o ž e n j e
Optužnim predlogom Osnovnog državnog tužilaštva iz Bara Kt. br. ... od
29.06.2012. godine stavljeno je na teret okrivljenom izvršenje krivičnog djela
bliže opisanog u izreci presude.
Sud i nakon više pokužaja nije mogao obezbjediti prisustvo okrivljenog, pa je
okrivljenom V. R. Z. sudjeno u odsustvu na osnovu rješenja ovog suda Kv br.
... od 31.10.2012. godine.
U dokaznom postupku provedeni su sledeći dokazi: pročitan je iskaz svjedoka B.
N., pročitani su zapisnik o inspekcijskom pregledu Ministarstva održivog
razvoja i turizma Crne Gore – Inspekcije zaštite prostora br. .... od
11.05.2012.godine, rješenje Ministarstva održivog razvoja i turizma Crne Gore
– Odsjek inspekcije zaštite prostora br. ... od 23.05.2012.godine, dopis
Uprave za nekretnine PJ Bar br.... od 06.03.2013.godine, izvršen je uvid u LN
br. ... KO Kunje, dopis MUP-a PJ za upravne unutrašnje poslove Bar br. ... od
06.03.2013.godine.
Svjedok B.N. je izjavila da je tokom maja mjeseca 2012. godine vršeći
inspekcijski nadzor u naselju Kunje u SO Bar konstatovano da je na predmetnoj
parceli započeta izgradnja objekta cca 60 m2 spratnosti P+1. Za predmetne
radove investitor V.R. Z.nije posjedovao gradjevinsku dozvolu, što je bio
dužan da pribavi prije početka izvodjenja radova. Ovom organu opunumoćeni
predstavnik čijeg imena danas ne može da se sjeti, a čije ime postoji i u
zapisniku i rješenju, dostavio je inspekcijskom organu na uvid urbanističko
tehničke uslove s obzirom da je na to područje već bio razradjen DUP koji je
osnov za gradjenje, dakle, na predmetnom lokalitetu postoji mogućnost da se
pribavi gradjevinska dozvola. U kontrolu predmetne parcele išla je u par
navrata, naime, prvi put nisu zatekli investitora, ali su na licu mjesta
zatekli radnike koji su izvodili grube gradjevinske radove, ostavili su poziv,
a po pozivu se odazvao opunomoćeni predstavnik po punomoćju investitora koji
im je i dao podatke o investitoru i priložio urbanističko tehničku
dokumentaciju. S obzirom da investitor nije posjedovao gradjevinsku dozvolu,
donjeli su rješenje po službenoj dužnosti o rušenju predmetnih izvedenih
radova i ostavljen je rok investitoru da sam postupi po naredjenom. Vršeći
vanredni inspekcijski nadzor na lice mjesta utvrdili su da investitor nije
postupao po rješenju, već je nastavio sa izvodjenjem radova na izgradnji
objekta, i tom prilikom su zatekli takodje radnike koji su izvodili grube
gradjevinske radove. Radovi se ne izvode na osnovu urbanističko tehničkih
uslova, nego na osnovu izdate gradjevinske dozvole, a uporedjuje se projektno
tehnička dokumentacija, odnosno glavni projekat sa izvedenim stanjem na
terenu. Na osnovu urbanističko tehničkih uslova se dakle radi glavni projekat,
a ne izvode se radovi na izgradnji objekta. Radovi koji su bili izvodjeni na
terenu, ona kao inspektor zaštite nije provjeravala da li su isti u skladu sa
izdatim urbanističko tehničkim uslovima, jer to nije ni njegova zakonska
obaveza.
Iz zapisnika o inspekcijskom pregledu Ministarstva održivog razvoja i turizma
Crne Gore – Inspekcije zaštite prostora br. ... od 11.05.2012.godine
proizilazi da je sačinjen od strane inspektora zaštite prostora N. B. dana
11.05.2012. godine, kod V. R. Z. u Kunje. Postupajući po službenoj dužnosti
čiji je osnov Zakon o inspekcijskom nadzoru i Zakon o uredjenju prostora i
izgradnji objekta izvršen je insprkcijski nadzor u naselju Utjeha, u Baru. Tom
prilikom konstatovano je sledeće stanje: na kat. parceli br. ... KO Kunje u
toku su radovi na izgradnji stambenog objekta u smislu zidanja spoljašnih
zidova sa medjuspratne ploče iz posjedovnog lista br. ..., neposredno se može
utvrditi da je na predmetnoj parceli postojao prizemni objekat ali dimenzija
53 m2. Sačinjavanju inspekciskog zapisnika prisustvuje opunomoćen predstavnik
A. V. Z., po ovlašćenju br. ... koji na sačinjeni zapisnik daje sledeće
izjavu: da su parcelu kupili početkom godine sa postojaćim objektom. Rušenje
postojaćeg objekta izvršili su prije mjesec dana prije kontrole i započeli
izgradnju stamenog objekta pov. cca 60 m. Za izgradnju objekta nisu imali
gradjevnsku dozvolu, ali su predali zahtjev za izdavanje Utu br. ... od
07.05.2012. godine, s obzirom da je predmetna parcela razradjena DUP. Sa
izgradnjom će nastaviti nakon dobijanja gradjevinske dozvole. Inspekor zaštite
prostora je naložio investitoru da u roku od jednog dana obustavi svako dalje
izvodjenje radova na izgradnji objekta, te se nalaže da u roku od 30 dana od
dana sačinjavanja zapisnika dostave gradjevinsku dozvolu kako bi obustavili
vodjenje postupka u ovoj pravnoj stvari.
Iz rješenja Ministarstva održivog razvoja i turizma Crne Gore – Odsjek
inspekcije zaštite prostora br. ... od 23.05.2012.godine proizilazi da se
naređuje V.R. Zj., iz Ruske Federacije, br.pasoša .... a preko opunomoćenog
predstavnika A. V.Z., da poruši započeti objekat, u grubim građevinskim
radovima, dimenzija u osnovi cca 60 m2, P+1, na kat.parceli br... KO Kunje u
Baru. Rok za izvršenje naloženih radnji je pet dana. Ako imenovani, ne izvrši
naložene radnje u ostavljenom roku, pristupiće se administrativnom izvršenju
rješenja.
Iz dopisa Uprave za nekretnine PJ Bar br.... od 06.03.2013.godine proizilazi
da je u listu nepokretnosti br.... KO Kunje, za kat.parcelu ... kao vlasnik
upisan na V. R.Z. br. pasoša ....
Uvidom u LN br. ... KO Kunje proizilazi da je za kat.parcelu ... kao vlasnik
upisan na V. R. Z....
Iz dopisa MUP-a PJ za upravne unutrašnje poslove Bar br. ... od
06.03.2013.godine proizilazi da V. A. ima odobren privremeni boravak u Baru do
29.03.2013.godine, na adresi V. p.
Kako je zastupnik optužbe odustao od saslušanja svjedoka A. V. Z. jer je
činjenično stanje u dovoljnoj mjeri razvjetljeno, a kod činjenice da je
imenovani svjedok nedostupan nadležnim državnim organima Crne Gore, sud je
donio rješenje da se u dokaznom postupku imenovani neće saslušavati u svojstvo
svjedoka.Takodje se neće pribavljati izvod iz KE za okrivljenog, obzirom da je
isti rodjen na teritoriji druge države, pa bi pribavljanje izvoda iz KE za
okrivljenog vodilo odugovlačenju krivičnog postupka.
Ocjenom izvedenih dokaza utvrđeno je da je okrivljeni učinio krivično djelo za
koje je optužen. U postupku je na nesumnjiv način utvrđeno da okrivljeni kao
investitor toku maja mjeseca 2012. godine, na kat. parceli br. ... KO Kunje,
Opština Bar, započeo građenje objekta bez prethodno pribavljene gradjevinske
dozvole, na način što je započeo gradjenje objekta dimenzija u osnovi cca 60
m2, spratnosti P+1;
Navedeno činjenično stanje utvrđeno je iz iskaza svjedok B.N., čiji iskaz je
sud prihvatio kao jasan i objektivan, a koji iskaz je potvrđen sadržinom
zapisnika i rješenja Ministarstva održivog razvoja i turizma – Odsjek
inspekcije zaštite prostora.Naime, iz iskaza svjedoka N. B. je nesporno
utvrđeno da je tokom maja mjeseca 2012. godine vršeći inspekcijski nadzor u
naselju Kunje u SO Bar, utvrdila da je na predmetnoj parceli započeta
izgradnja objekta cca 60 m2 spratnosti P+1,te da za predmetne radove
investitor V. R. Z. nije posjedovao gradjevinsku dozvolu, što je bio dužan da
pribavi prije početka izvodjenja radova. Dalje je izjavila da je u kontrolu
predmetne parcele išla u par navrata, i da prvi put nisu zatekli investitora,
ali su na licu mjesta zatekli radnike koji su izvodili grube gradjevinske
radove, ostavili su poziv, a po pozivu se odazvao opunomoćeni predstavnik po
punomoćju investitora koji im je i dao podatke o investitoru i priložio
urbanističko tehničku dokumentaciju.Nakon donjetog rješenja o rušenju ona je
vršeći vanredni inspekcijski nadzor na lice mjesta utvrdila da investitor nije
postupao po rješenju, već je nastavio sa izvodjenjem radova na izgradnji
objekta, i tom prilikom su zatekli takodje radnike koji su izvodili grube
gradjevinske radove.Iskaz svjedoka N. B. potvrđen sadržinom zapisnika i
rješenja Ministarstva održivog razvoja i turizma – Odsjek inspekcije zaštite
prostora, koje dokaze je sud u cjelosti prihvatio. Nadalje, iz  dopisa Uprave
za nekretnine od 06.03.2013.godine, i uvidom u LN br. ... KO Kunje,se nesporno
utvrdjuje da je kat. parcela br. ...KO Kunje, vlasništvo okrivljenog V. R. Z.
Okrivljeni je kao investitor započeo gradnju objekta bez prethodno pribavljene
građevinske dozvole, pa je na taj način postupao protivno propisima iz čl. 69
Zakona o uređenju prostora i izgradnji objekata („Sl- List CG“ 51/08) kojim je
propisano da se objekat može graditi na osnovu građevinske dozvole i tehničke
dokumentacije. Dovođenjem u vezu iskaz saslušane svjedokinje N. B. sa pismenim
dokazima, sud je izveo nesumnjiv zaključak da je okrivljeni postupajući na
navedeni način ostvario sva objektivna obilježja bića krivičnog djela građenje
objekta bez građevinske dozvole iz čl. 326 a Krivičnog zakonika.
Okrivljeni je krivično djelo učinio sa direktnim umišljajem, jer je bio
svjestan da je započeo građenje objekta bez prethodno pribavljene građevinske
dozvole. Uslov za izgradnju objekata u Crnoj Gori, kao i u Rusiju u kojoj
okrivljeni ima prebivalište je pribavljanje građevinske dozvole, a uvođenje
predmetnog krivičnog djela u Krivični zakonik bilo je praćeno višemjesečnom
medijskom kampanjom, koja medijska kampanja je bila dugotrajna i obuhvatala je
sve vrste medija, tako da je okrivljeni bio upoznat da postupanjem na
predstavljeni način čini krivično djelo,ovo posebno sa razloga što je
okrivljeni kao investitor nastavio sa građenjem predmetnog objekta i nakon
donjetog rješenja o rušenju nadležnog Ministarstava održivog razvoja i turizma
Crne Gore – Odsjek inspekcije zaštite prostora.
Odlučujući se za krivičnu sankciju prema okrivljenom sud je cijenio sve
olakšavajuće i otežavajuće okolnosti iz čl. 42 Krivičnog zakonika.
Olakšavajućih okolnosti, kao i otežavajućih okolnosti na strani okrivljenog
nije bilo. Imajući u vidu prirodu i težinu krivičnog djela koje se okrivljenom
stavlja na teret ,a u nedostatku otežavajućih okolnosti, sud je okrivljenom
izrekao uslovnu osudu kojom mu je utvrdio kaznu zatvora u trajanju od šest
mjeseci i istovremeno odredio da se kazna neće izvršiti ukoliko okrivljeni u
roku od dvije godine po pravosnažnosti presude ,ne izvrši novo krivično djelo.
Ocijenjeno je da će se izricanjem uslovne osude u potpunosti postići svrha
izricanja uslovne osude i dovoljno uticati na okrivljenog da ubuduće ne vrši
krivična djela.
Sud je cijeni i ostale provedene dokaze, ali je našao da navedeni dokazi nisu
od uticaja na drugačije presuđenje u ovoj krivično – pravnoj stvari.
Odluka o troškovima zasniva se na odredbi čl. 229 ZKP-a.Dosuđeni iznos se
odnosi na troškove branioca po službenoj dužnosti adv.M. D. u iznosu od 125,00
eura, kao i troškove za rad suda koji su određeni prema trajanju, složenosti
krivičnog postupka i imovinskim prilikama okrivljenog.
Na osnovu izloženog odlučeno je kao u izreci presude.
OSNOVNI SUD U BARU
Dana 25.09.2013. godine
ZAPISNIČAR, S U D I J A
Amira Nikičić Ljiljana Joković
PRAVNA POUKA:Protiv ove presude može se
izajviti žalba Višem sudu u Podgorici u roku od
8 dana od dana prijema pismenog otpravka.
Žalba se predaje ovom sudu u dva primjerka.
DNA:
-1 x ODT
-1 x okrivljenom na oglasnoj tabli
-1 x braniocu po službenoj dužnosti
- u spise