K.br. 10/764

        U IME NARODA

OSNOVNI SUD U PODGORICI,kao krivični,po sudiji Jeleni Perović Kovačević, kao
sudiji pojedincu,uz učešće zapisničara Vlahović Slađane, u krivičnom predmetu
protiv okrivljenog NJ.V. ,zbog krivičnog djela krađa iz čl.239 st.1 Krivičnog
zakonika,odlučujući po optužnom predlogu ODT Podgorica Kt.br.1660/07 od
12.06.2008 godine, koga je na glavnom pretresu zastupla Nađa Popović,
pripravnik kod ODT-a u Podgorici, nakon održanog glavnog i javnog pretresa
dana 14.10.2010.godine, u prisustvu zastupnika optužbe i okrivljenog, istog
dana, donio je i javno objavio,  
P R E S U D U 
OKRIVLJENI:  
V.NJ. ,JMBG ...,od oca ... i majke ..., rođene ..., rođen ...godine u P.,sa
prebivalištem u P. ul....,oženjen,otac troje djece,završio srednju ekonomsku
školu,nezaposlen,lošeg imovnog stanja,  
Na osnovu čl.363 st.1 tač.3 Zakonika o krivičnom postupku,  
OSLOBAĐA SE   OPTUŽBE 
Kojom je predstavljeno da  je:  
        U periodu od 02.04.2007 godine pa sve do 21. jula 2007 godine ,u svom stambenom objektu ,u ul...., u P., oduzeo i prisvojio tuđu pokretnu stvar-električnu energiju vlasništvo «E.» P.,u namjeri da sebi pribavi protivpravnu imovinsku korist u iznosu preko 150 €,na način što je na električnom brojilu marke «Iskra» br. ... pomjerio dvije naponske kleme,tako da se utrošak električne energije nije mogao registrovati u iznosu od 108,56 €,u kom iznosu je sebi pribavio protivpravnu imovinsku korist,

-čime bi izvršio krivično djelo krađa iz čl.239 st.1 Krivičnog zakonika,  
Troškovi krivičnog postupka padaju na teret budžetskih sredstava suda,shodno
čl.203 ZKP-a.  
O b r a z  l o ž e nj e  
Optužnim predlogom ODT-a Podgorica, Kt.br.1660/07 od 12.06.2008 godine,
stavljeno je na teret okrivljenom NJ.V. izvršenje krivičnog djela krađa iz
čl.239 st.1 Krivičnog zakonika. Zastupnik optužbe je prethodno precizirao
dispozitiv optužnog predloga na način kako je to bliže opisano u izreci
presude i pri tako preciziranom optužnom predlogu  ostao do kraja glavnog
pretresa,predlažući sudu u završnim riječima  da  okrivljenog oglasi krivim i
osudi po zakonu.  
Okrivljeni NJ.V. u svojoj odbrani nije priznao izvršenje krivičnog djela koje
mu se stavlja na teret. Naveo je da živio u stanu sa svojom porodicom negdje
od 2002 godine, te da sat koji je zatekao kada se uselio je bio bez plombe i
da je u toku 2006 godine u okviru akcije E. da se prijave nepravilnosti na
brojila prijavio nepravilnost, pa je po njegovom zahtjevu je došla ekipa iz E.
i ugradili su digitalni brojilo,a staro brojilo su ponjeli sa sobom.Dalje je
naveo da nakon nekog vremena vratili su mu staro brojilo i ugradili ga, ali da
na tom brojilu nije bilo poklopca kao ni plombe, a da nije bio kući kada je
izvršena ta zamjena brojila, već kada je došao kući vidio je da je vraćeno
staro brojilo i to bez poklopca i plombe. Istakao je da ništa u vezi sa
brojilom nije uradio i da je u julu mjesecu 2007 godine došla kontrola iz E.,
kontrolisala je brojilo i rakli su mu da su sa istog pomjerene dvije kleme, da
tada nije znao šta su to kleme, a onda mu je radnik E. to pokazao. Takođe je
naveo da je tada njima objasnio da mu je vraćeno brojilo bez poklopca i
plombe, ali oni nisu to htjeli da prihvate,već su mu rekli da to njih ne
interesuje i da oni rade svoj posao. Dalje je istakao da su o tome sačinili
zapisnik, da je taj zapisnik odbio da potpiše iz razloga da te nepravilnosti
na brojilu nije on uradio, niti je to uradio neko od članova njegove porodice.
Nakon kontrole E. mu je zbog svega odredili kaznu od 1.200,00 eura, a pošto su
mu isključili struju, rekli su mu da struju neće dobiti dok ne plati kaznu,
zbog čega je bio primoran da tu kaznu plati, posebno zbog toga što su u tom
periodu bile velike vrućine i da se bez srtuje nije moglo. Pojasnio je da
njegovo brojilo zajedno sa brojilom još jednog komšije koji takođe živi u
potkrovlju zgrade, nalazi u ulazu zgrade, u ormriću, ali odvojeno od brojila
ostalih stanara, da je taj ormarić zaključan i da nije imao ključ, te da ključ
od istog imaju u E., a da su ranije imali ključ stanari. Dalje je naveo da
kada je postavljeno sporno brojilo koje je bilo bez poklopca, isto je urađeno
bez njegovog prisustva, a samo je ostvaljen zapisnik koji je kasnije našao.
Naveo je da nema nikakve odgovornosti za nepravilnosti na tom brojilu, jer je
ono takvo postavljeno od strane E. ,kao i da o svemu što je rekao mogu
posvjedočiti njegove komšije B.L. i D.L. Takođe je istakao da kući ima sve
papire u vezi radnji E., kada su mu uzeli prvo brojilo i vratili neispravno
odnosno nekompletno, jer je hvalio poklopac i plomba, da su tada službenici E.
u okviru akcije  uzeli sat i njegovom komšiji kako bi ga prekontrolisali, da
poslije jedno 3 mjeseca su vratili taj sat koji nije bio kompletan, a njegovom
komšiji je ostao digitalni sat koji su im bili zajedno postavili i da komšiji
i dan danas taj digitalni sat stoji. Pojasnio je da su mu računi za sporni
period u 2007 godine došli za april mjesec u iznosu 31,29 eura,za maj mjesec
39,52 eura,za jun mjesec 34,84 eura,za jul mjesec račun je bio 23,26 eura i to
iz razloga jer je stan bio 3 dana bez struje i 8 dana kad su bili na odmoru,
te da se 11 dana nije trošila sruja i zbog toga je manji račun, za avgust
mjesec 38,60 eura i septembar 26,52 eura.  
Sud je u dokaznom postupku saslušao svjedoke V.I., B.L., L.Š., H.B. i Đ.L.,
saslušao stalnog sudskog vještaka elektro struke P.B., pročitao zapisnik "E."
P. br.13696 od 21.07.2007 godine o kontroli mjernog mjesta, zapisnik br.IV/561
od 02.04.2007 godine, izvršio uvid u energetsku i finansisku karticu na ime
okrivljenog NJ.V. i u račune za brojilo 7862008 za period od 30.04.2007 do
30.09.2007 godine.  
Svjedok V.I. je u svom svjedočkom iskazu naveo da se sjeća predmetne
kontrole,da je to bilo u stambenoj zgradi u potkrovlju i da su tamo bila dva
brojila jedno do drugog. Na brojilu kod potrošača NJ.V. su bile skinute dvije
naponske kleme. Dalje je naveo da na satu nije bilo plombe a vizuelno brojilo
je izgledalo u redu i poklopac je bio na brojilu,da je brojilo bilo na vidnom
mjestu i dostupno svima kao i da je okrivljeni bio prisutan prilikom kontrole
i na kraju su plombirali sat kao i da mu nije bilo poznato da je to brojilo
mijenjano ili da je bilo šta drugo rađeno u vezi istog. Istakao je da se ne
sjeća tačno ali da misli da je okrivljeni platio kaznu sjutradan ili poslije
nekoliko dana, a da poklopac na satu su vratili odmah nakon plombiranja, te da
je procedura da se kada se plati kazna, ode kod potrošača ponovo i da se tada
priključi, a nije se mogao sjetiti da li je išao na priključenje ili ne.
Pojasnio je da poklopac na satu znači da je sat plombiran, da se na poklopcu
nalaze dva šarafa i kroz ta dva šarafa se provlači plomba i ukoliko sat nema
poklopac ne može biti plombiran.  
Svjedok B.L. je u svom svjedočkom iskazu naveo da su sigurno njegovo i brojilo
njegovog komšije NJ.V. bili jedan do drugog u potkrovlju zgrade,da je to
potkrovlje naknadno izgrađeno, a zbog toha im struja nije bila najbolja. Naveo
je da su u sklopu akcije E. za legalizaciju prijavili te nepravilnosti koje su
postojale, zbog čega su iz E. došli i stavili digitalna brojila. Poslije
određenog vremena, njegovom komšiji NJ.V. su vratili staro brojilo, a tom
prilikom nije bio prisutan niko od njih, a kada su došli vidjeli su da brojilo
nema poklopac. Istakao je da njemu nije poznato zašto su to uradili, kao ni to
zašto njemu nijesu vratili brojilo. Poslije toga je došla konrtrola, kada je
konstatovano da brojilo NJ.V. njie ispravano i da mora da plati kaznu od preko
1.000 eura, a kako je NJ.V. teško živio on mu pozajmio pare da bi platio
kaznu. Dalje je istakao da što je rekao je sto posto istina ,da se sve
dešavalo prije tri godine i da je stan prodao prije godinu i po ,kao i da je
kontrola prolikom koje je pronađena nepavilnot bila pet ili deset dana nakon
što su NJ.V. vratili staro brojilo bez poklopca. Dalje je naveo da se ta dva
brojila, njegovo i okrilvjenog, nalaze jedno do drugog na zidu u limenoj
kutiji sa katancem koja ima prozore, a da nije siguran kada je vidio da je
vraćeno brojilo bez poklopca. Takođe je naveo da se ne može sjetiti kako je to
vidio, a da je vjerovatno to bilo prilikom zamjene osigurača. Pojasnio je da
se ne sjeća da li je obavjestio NJ.V. o nepravilnosti koju je vidio, odnosno
da nema poklopca na njegovom brojilu, kao i da ne zna da li je okrivljeni
prijavljivao taj kvar distribuciji ili ne.  
Svjedok H.B. je u svom iskazu naveo da se ne sjeća da je postavljao sporno
brojilo niti da se sjeća okrivljenog, ni po imenu niti po liku. Nakon što mu
je predočen zapisnik o izmjeni brojila za baždarenja br. IV/651 od 02.04.2007
godine, naveo je da iz tog zapisnika proizilazi da je skinuto digitalno
brojilo E. i da je postavljeno brojilo potrošača sa podacima kao na zapisniku
i da je to potrošačevo staro brojilo. Dalje je naveo da kada se radi u zgradi
takva zamjena, ne obavještavaju potrošača, već samo izvrše zamjenu brojila i
ostave zapisnik ili na vrata stana ili na poštansko sanduče,a nekada i ostave
na brojilu, a što se plombe tiče iz tog zapisnika proizilazi da je stavljena
7/2005, te da se nije sjećao dali je stavljena ili nije, jer nekad prilikom
vraćanja brojila ono bude bez poklopca pa samim tim ne stavljaj plombu.
Istakao je da ako je u zapisniku konstatovana plomba vjerovatno je stavljena
ali nije mogao da tvdi. Takođe je naveo da kliješta za stavljanje plombe
7/2005 pripadaju njegovom kolegi Đ.L., te da inače samo upišu broj plombe a
forma zapisnika je da piše da je brojilo plombirano u prisustvo potrošača i tu
upisuju plombu bez obzira da li je bilo potrošača ili nije.Dalje je istakao da
se ne sjeća dali su taj dan stavili plombu, da je moguće brojilo bilo bez
poklopca, pa da su se naknadno vratili,stavili poklopac i plombu i onada
unijeli to u zapisnik br. IV/561, a to se u praksi dešavalo, a da li se tom
prilikom to desilo nije se mogao sjetiti. Naveo je da se sigurno plomba ne
može staviti ako nema poklopca.  
Svjedok L.Š. je u svom iskazu pred istražnim sudijom naveo da se sjeća
predmetne kontrole, te da su kontrolisali brojilo u jednoj zgrdi na S.A., a
između ostalog i brojilo koje se vodi na ime NJ.V., koje se nalazio u
potkrovlju zgrade i to dva brojila su se nalazila u ormariću, koji je bio
zaključan, ali su uspjeli da taj ormarić otvore. Zatekli su brojilo koje nije
imalo poklopac, odnosno moguće da je poklopac bio stavljen pored, ali je bio
skinut sa brojila. Istakao je da su utvrdili da su sa brojila pomjerene
naponske kleme,ali se nije mogao sjetiti da li jedna ili dvije, te da je to
zapisnički konstatovano. Njegov kolega V.I. sa kojim je vršio kontrolu ulazio
je u stanove potrošača, da je V.I. i sačinio zapisnik i konstatovao u istom
šta se u istom stanu nalazi od većih električnih aparata. Dalje je istakao da
je njihovoj kontroli prisustvovao i NJ.V. koji im je objašnjavao da su radnici
E. postavili neispravno brojilo. Na glavnom pretresu je naveo da se slabo čega
sjeća u vezi predmetne kontrole a najviše zbog obima posla i obavljenih
kontrola, a koliko se sjećao to brojilo je bilo u ulazu u nekom ormariću i da
se drugih detalja nesjeća. Nakon što mu je predočen iskaz koji je dao pred
istražnim sudijom,naveo je da se svega sjetio, da sve što je tada rekao je
tačno i da je dodao da mu se čini da je okrivljeni platio obračun na
neovlašćeno potrošenu energiju, kao i da su na silu otvorili ormarić, te da se
drugoga ne sjeća.  
Svjedok Đ.L. u je svom svjedočkom iskazu je naveo da se apsolutno ničega ne
sjeća u vezi zamjene brojila, niti da se sjeća okrivljenog. Nakon što mu je
predočen zapisnik o zamjeni brojila, svjedok je naveo da iz tog zpisnika
proizilazi da su potrošaču vratili njegovo brojilo nakon što je atestirano, da
ako je upisan broj plombe onda su ga i plombirali, a da vjerovatno  nije bio
niko od potrošača prisutan, kao i da se navedene kontrole ne sjeća da bi se
mogao  detaljnije izjasniti. Dalje je naveo da ako je upisana plomba ona bi
trebala da bude upisana u momentu kada je stavljena, da se nikada nije desilo
da su postavili brojilo i da isto u tom trenutku nijesu plombirali, da su se
naknadno vraćali i opet prekontrolisali brojilo i isto plombirali ako
prethodno nije bilo urađeno. Istakao je da nije moguće staviti plombu ako na
brojilu nema poklopca, da ako je stavljena plomba i poklopac da je klemište
potpuno ispravno. Dalje je naveo da se predmetnog događaja ne sjeća, ali da
ostaje pri svemu što je napisano na zapisniku, tj da je stavljena plomba i da
je bilo poklopca, jer se samo na tom poklopcu može staviti plomba, da ostaje
pri konstataciji sa zapisnika i  ako ga nije potpisao jer je to bio posao
njegovog kolege H.B.  
Saslušan na glavnom pretresu stalni sudski vještak P.B. je naveo da za traženi
period od 02.04.2007 godine pa do 21.07. 2007. godine potrošena je, a nije
obračunata električna energija u iznosu od 92,79 eura,odnosno sa PDV koji
iznosi 15,77 eura za navedeni period shodno Pravilima o isporuci električne
energije, u konkretnom slučaju utrošeno je a nije obračunato 108,56 eura.Dalje
je naveo da je nesporno da je brojilo čiji je broj ... bilo instalirano kod
predmetnog potrošača i da je isto prema zapisniku br. IV/561 od 02.04.2007
godine demontirano taj podatak se vidi iz energetske kartice, jer je za april
mjesec registrovana jako mala potrošnja na tom brojilu, da se iz energetske
kartice takođe vidi da je brojilo ... postavljeno u februaru mjescu,
vjerovatno prema prikaznoj potrošnji početkom februara, da što se tiče
potrošnje koja se registruje na tom brojilu tokom marta mjeseca 2007. godine,
ona je u skadu sa potrošnjom koja se u narednim i predhodnim mjesecima
registrovala na starom brojilu. Vještak je navo da je ista sutuacija i za
februar i mart mjesec kada se uzme u obzir potrošnja registrovana na oba
brojila, da je ista u saglasnosti sa potrošnjom na novom brojilu registrovanom
u martu mjesecu, te da se iz energetske kartice vidi da prije jula 2007 godine
i nakon jula 2007 godine je potrošnja ista. Istako je da je potrošač trošio u
prosjeku jednak broj kilovat časova u aprilu ,maju ,junu i julu 2007 godine.  
Sud je nalazu i mišljenju stalnog sudskog vještaka P.B.  datom na glavnom
pretresu poklonio punu vjeru, jer je isti ocijenio kao stručan,objektivan i
jasan, baziran na pravilima struke i nauke.  
Iz zapisnika "E." P. br.13696 od 21.07.2007 godine o kontroli mjernog mjesta,
proizilazi da je dana 21.07.2007. godine izvršena kontrola potrošača NJ.V.
ul....,koji posjeduje brojilo marke "Iskra" broj ..., da je kontrolom utvrđeno
da su na brojilu pomjerene dvije naponske kleme (mosta), tako da se utrošak
električne energije nije mogao registrovati na te dvije faze,te da je potrošač
isključen na brojilu i plombiran.  
Iz uvida u energetsku i finansisku karticu na ime okrivljenog NJ.V. ,
proizilazi da je potrošaču NJ.V. na adresi ... u P. u februaru mjesecu 2007
godine umjesto brojila br. ... postavljeno novo brojilo br. ..., kao i da je u
aprilu mjesecu 2007 godine brojilo broj ... koje je prethodno postavljeno,
skinuto i postavljeno je ponovo brojilo broj ... koje je ranije koristio
potrošač NJ.V., da potrošnja koja se registrovala na novom brojilu tokom marta
mjeseca 2007 godine je u skladu sa potrošnjom koja se u narednim i predhodnim
mjesecima registrovala na starom brojilu, da je ista situacija i za februar i
mart mjesec kada se uzme u obzir potrošnja registrovana na oba brojila i ista
je u saglasnosti sa potrošnjom na novom brojilu registrovanom u martu mjesecu,
da je potrošnja ista prije jula 2007 godine i nakon jula 2007 godine,te da je
potrošač u prosjeku trošio jednak broj kilovat časova u aprilu, maju, junu i
julu 2007 godine.  
Iz zapisnika br.IV/561 od 02.04.2007 godine, proizilazi da je potrošaču NJ.V.
ul.... demontirano brojilo broj ... i da mu je vraćeno i montirano brojilo
"Iskra" br.... ,kao i da su isti zapisnik potpisali monteri H.B. i Đ.L..  
Iz računa za brojilo ....za period od 30.04.2007 do 30.09.2007 godine ,
proizilazi da potrošaču NJ.V. ul... računi za utrošenu električnu energiju za
navedeni period su iznosili i to: za april  2007 godine iznosio 31,29 eura, za
maj  2007 godine iznosio 39,52 eura, za jun 2007 godine iznosio 34,84 eura, za
jul 2007 godine iznosio 23,26 eura, za avgust 2007 godine iznosio 38,60 eura,
za septembar 2007 godine iznosio 26,52 eura.  
Cijeneći rezultate cjelokupnog postupka,ovaj sud nalazi da u postupku nije
dokazano da je okrivljeni NJ.V.  izvršio krivično djelo krađa iz čl.239 st.1
Krivičnog zakonika.  
Naime,optužnim predlogom ODT Podgorica Kt.br.1660/07 od 12.06.2008 godine,
okrivljenom NJ.V. stavljeno je na teret da je u periodu od 02.04.2007 godine
pa sve do 21. jula 2007 godine,u svom stambenom objektu ,u ul...., u P.,oduzeo
i prisvojio tuđu pokretnu stvar-električnu energiju vlasništvo «E.» P.,u
namjeri da sebi pribavi protivpravnu imovinsku korist u iznosu preko 150 €,na
način što je na električnom brojilu marke «Iskra» br. ... pomjerio dvije
naponske kleme,tako da se utrošak električne energije nije mogao registrovati
u iznosu od 108,56 €,u kom iznosu je sebi pribavio protivpravnu imovinsku
korist.  
Međutim,provedenim dokazima nijesu potvrđeni navodi optužbe.  
Naime, provedenim dokazima u postupku je nesumnjivo utvrđeno da je okrivljenom
NJ.V. u njegovom stambenom objektu u ul. ..., od strane radnika E. zamjenjeno
brojilo broj ... u februaru 2007. godine i da tom prilikom mu je postavljeno
digitalno brojilo broj  ... kao i da mu je dana 02.04.2007 godine skinuto
digitalno brojilo broj ... i vraćeno prethodno brojilo broj ... a što je sud
utvrdio na osnovu  zapisnika br.IV/561 od 02.04.2007 godine, nalaza i
mišljenja vještaka elektro struke P.B., te iskaza svjedoka B.L., kao i uvidom
u energetsku i finansisku karticu na ime okrivljenog NJ.V. Takođe utvrđeno je
da je dana 21.07.2007. godine  izvršena kontrola potrošača NJ.V. ul.... koji
posjeduje brojilo marke "Iskra" broj ...  te da je kontrolom utvrđeno da su na
brojilu pomjerene dvije naponske kleme (mosta) tako da se utrošak električne
energije nije mogao registrovati na te dvije faze,da je potrošač isključen na
brojilu i plombiran,a što je sud utvrdio na osnovu zapisnika "E." P. br.13696
od 21.07.2007 godine o kontroli mjernog mjesta, te iskaza svjedoka V.I. kao i
iskaza svjedoka L.Š.  
Međutim provedenim dokazima u postupku nije utvrđeno da je okrivljeni NJ.V.  u
svom stambenom objektu u ul....,  u periodu od 02.04.2007 godine pa sve do 21.
jula 2007 godine,prisvojio električnu energiju vlasništvo”E.” P.,na na način
što je na električnom brojilu marke «Iskra» br. ... pomjerio dvije naponske
kleme, tako da se utrošak električne energije nije mogao registrovati u iznosu
od 108,56 €, jer su isto brojilo postavili radnici “E.” u neispravnom stanju
bez poklopca a samim tim i neplombiranog što je sud utvrdio na osnovu iskaza
svjedoka B.L.,koji je u svom iskazu naveo da je njegovom komšiji NJ.V. vraćeno
staro brojilo bez poklopca,a koji iskaz je u potpunoj saglasnosti sa odbranom
okrivljenog u kojoj je naveo da mu je staro brojilo vraćeno bez poklopca i
plombe, te konačno i iskazom svjedoka H.B. koji je izvršio montažu spornog
brojila i koji je u svom iskazu je naveo da se dešava da se brojilo vrati bez
poklopca pa samim tim i bez plombe, te da se nije sjetio zamjene brojila
okrivljenog, a ni svjedok Đ.L. koji je takođe montirao sporno brojilo u svom
iskazu je nave da se u vezi toga ničega ne sjeća.  
Prednje utvrđenje proizilazi i iz činjenice da je potrošnja na novom
digitalnom  brojilu bila  u saglasnosti sa potrošnjom na starom brojilu, te da
je potrošač prije i poslije kritičnog perioda, te u toku kritičnog perioda u
prosjeku trošio jednak broj kilovat časova tj. da okrivljenom NJ.V. računi za
utrošenu elektičnu energiju su bili na istom nivo prije, tokom perioda od
02.04.2007 godine do 21.07.2007 godine i poslije navedenog perioda, a što je
sud utvrdio na osnovu nalaza i mišljenja vještaka elektro struke, te uvidom u
energetsku i finansisku karticu i uvidom u račune  za brojilo ... za period od
30.04.2007 do 30.09.2007 godine,a koji su u potpunoj saglasnosti sa odbranom
okrivljenog,tako da se logički može zaključiti da je stvarno okrivljeni u
spornom periodu otuđio električnu energiju ne bi trošio u prosjeku jednak broj
kilovat časova kao prije i poslije spornog perioda, tj. da je stvarno otuđio
električnu energiju računi za utrošak iste u spornom periodu bi mu dolazili
mnogo manji nego u periodu prije i poslije spornog perioda,a ne u prosjeku
jednaki ili veći.  
Takođe, sud nije mogao cijeniti kao vjerodostojan zapinik mjernog mjesta
br.IV/561 od 02.04.2007 godine iz koga proizilazi da je potrošaču NJ.V. ul....
demontirano brojilo broj ... i da mu je vraćeno i montirano brojilo "Iskra"
br.... kao i da su isti zapisnik potpisali monteri H.B. i Đ.L., a u istom je
konstatovano da je brojilo plombirano plombom .... Naime, u zapisniku je
koknstatovano da je brojilo plombirano u prisustvu potrošača, a sprovedenim
dokazima je nesporno utvrđeno da okrivljeni nije bio prisutan prilikom zamjene
brojila, a svjedok H.B. je u svom svjedočkom iskazu naveo da je moguće da su
brojilo plombirali i nakon nekoliko dana a kasnije upisali u zapisnik broj
plombe. Kod ovakvog iskaza svjedoka te nesporno utvrđenog da je u zapisniku
konstatovano nešto što se nije desilo, da je potrošač bio prisutan, a nije bio
prisutan, da je zapisnik potpisan od strane dva zaposelna E.- H.B. i Đ.L. ali
je zapisnik nije potpisao Đ.L., a što je i sam naveo već je njega potpisao
svjedok H.B., ili sud nije mogao sa sigurnošću utvrditi da je brojilo
potrošača postavljeno i plombirano prilikom vraćanja na način kako je to
konstatovano zapisnikom, a u skladu sa odgovrajućim pravilima E., posebno što
se svjedoci koji su sačinjavali zapisnik ne sjećaju kritičnog događaja.  
Sud je odbranu optuženog NJ.V. cijenio kao objektivnu, jasnu i logičnu, u
kojoj je na vjeran način opisao predmetni događaj, a koja je u punoj
saglasnosti sa svim sprovedenim dokazima, a posebno materijalnim dokazima - sa
energetskom i finansiskom karticom i posebno računima za brojilo ... za period
od 30.04.2007 do 30.09.2007 godine i na njima zasnovanim nalazom i mišljenjem
vještaka elektro struke P.B., i njegovim usmenim izjašnjenjem, te je kao takvu
sud u potpunosti prihvatio.  
Naime, sud je nesumnjivo utvrdio da je u radu brojila okrivljenog bilo
nepravilnosti, ali krivicu za te nepravilnosti nije  mogao pripisati
okrivljenom, obzirom da cijeli postupk oko zamjene brojila orkviljenog nije po
mišljenju suda sproveden po zakonskim procedurama, a kako su računi za
utrošenu električnu energiju kod okrivljenog dolazili u uobičajenom iznosu kao
u periodu kada mu je bilo postavljeno digitalno brojilo, on po mišljenju suda
nije imao razloga da provjerava ispravnost brojila, niti da prijavljuje kvar.
Po mišljenju suda da bi postojalo krivično djelo koje se okrivljenom stavlja
na teret mora biti nesumnjivo utvrđeno da je okrivljeni svojom radnjom skinuo
dvije kleme – naponska mosta, kako se utrošak električne energije ne bi
registrovao a u cilju pribavljanja protivpravne imovinske koristi, što u
konkretnom slučaju nije dokazano, jer u slučaju postojanja nepravilnosti na
brojilu nije uslov, niti je nužno da postoji i krivica okrivljenog.  
Zbog svega navedenih razloga,sud je okrivljenog primjenom čl.363 st.1 tač. 3
ZKP-a oslobodio od optužbe, jer nije dokazano da je izvršio krivično djelo
stavljeno mu na teret.  
Shodno čl.203 ZKP-a,troškovi krivičnog postupka,a koji se odnose na troškove
angažovanja vještaka elektro struke i sudski paušal ,padaju na teret
budžetskih sredstava suda.  
Sa izloženog, odlučeno je kao u izreci presude.  
OSNOVNI SUD U PODGORICI
Dana 14.11.2010 godine  
ZAPISNIČAR
SUDIJA
Slađana Vlahović,s.r.                                                  Jelena
Perović Kovačević,s.r.  
PRAVNA POUKA:  
Protiv ove presude može se izjaviti
žalba Višem sudu  u Podgorici,
preko ovog suda u roku od 8 dana
od dana prijema presude.  
ZTO: Slađana Vlahović  