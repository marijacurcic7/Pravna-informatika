K.br.46/11
U IME CRNE GORE
OSNOVNI SUD U DANILOVGRADU kao prvostepeni krivični, po sudiji pojedincu
Vladimiru Novoviću, uz učešće Ane Ivanović, kao zapisničara, u krivičnom
predmetu okrivljenog K.V. iz D., zbog krivičnog djela nesavjestan rad u službi
iz čl.417 st.1 KZ, odlučujući po optužnom predlogu Osnovnog državnog
tužilaštva Podgorica Kt.br.1000/10 od 22.03.2011.godine, koji je na glavnom
pretresu zastupala Snežana Šišević, zamjenik ODT-a Podgorica, nakon glavnog i
javnog pretresa održanog dana 05.10.2011.godine, u prisustvu zastupnika
optužbe, okrivljenog i punomoćnika oštećenog K.B., adv. K.M., donio je dana
07.10.2011.godine i istog dana javno objavio,  
P R E S U D U
Okrivljeni K.V., od oca V. i majke D.2, rodjene D.3, rodjen ...godine u P., sa
mjestom prebivališta u selu G. bb - opština D., državljanin Crne Gore,
oženjen, otac troje djece, izvršni direktor privrednog društva DOO "L." D.,
pismen, završio srednju školu - gimnaziju, vojsku služio 1983.godine u Titovoj
Mitrovici, vodi se u vojnoj evidenciji u D., srednjeg imovnog stanja,
neosudjivan.  
Na osnovu čl.373 tač.2 ZKP-a  
OSLOBAĐA SE OD OPTUŽBE
Da je:  
Dana 20.05.2010.godine, u D., u svojstvu službenog lica - službenika "P.C.G.",
zaposlenog na poslovima prijema i otpravke pošiljki, kršenjem propisa,
očigledno nesavjesno postupao u vršenju službe, iako je bio svjestan da usljed
toga može nastupiti teža povreda prava drugog, koja povreda je i nastupila, na
način što suprotno odredbi čl.166 Pravila, procedure i uputstva za obavljanje
poštanskih usluga, presudu Osnovnog suda u Cetinju P.br.74/09 od
04.03.2010.godine, nije uručio lično oštećenom K.B., već njegovom rodjaku
K.B.2, usljed čega je oštećeni K.B. propustio rok za izjavljivanje žalbe
protiv označene presude, pa je tako oštećenom K.B. povrijedio pravo na
izjavljivanje pravnog lijeka,  
- čime bi počinio krivično djelo nesavjestan rad u službi iz čl.417 st.1 KZ.  
Na osnovu čl.230 st.1 ZKP-a, troškovi krivičnog postupka padaju na teret
budžetskih sredstava suda.  
O b r a z l o ž e nj e
Optužnim predlogom Osnovnog državnog tužilaštva Podgorica Kt.br.1000/10 od
22.03.2011.godine, okrivljenom K.V. stavljeno je na teret da je izvršio
krivično djelo nesavjestan rad u službi iz čl.417 st.1 KZ. Zastupnik optužbe
je u završnoj riječi precizirao činjenični opis krivičnog djela, na način
odredjen kao u izreci presude, dok je pravna kvalifikacija ostala ista.
Predložio je da sud okrivljenog oglasi krivim i osudi na kaznu propisanu
zakonom.  
Okrivljeni K.V. u odbrani datoj u istražnom postupku u bitnom je naveo da je
zaposlen u DOO "L." D., a da po ugovoru koji je zaključio sa P.C.G. obavlja
poslove prijema i otpravljanja pošiljki za pošte S. i G.Z.. Tokom aprila
mjeseca 2010.godine, u poštu S. pristigla je pošiljka na adresu K.B., Š. - S.
na Z.. Po prijemu pošiljke pozvao je brata od strica K.B., K.B.2 da ga pita da
li je K.B. u Š. K.B.2 mu je kazao da će navratiti do njega i primiti pošiljku
za K.B., koju će uručiti K.B. kada dodje. Nakon jedno dva do tri dana vidio se
u gradu sa K.B.2 i dao mu je pošiljku. Nije se mogao sjetiti da li se on ili
pak K.B.2 potpisao kao primalac. Tvrdi da je dvadeset dana prije prijema ove
pošiljke isto tako dobio pošiljku na ime K.B., a koju pošiljku je vratio, jer
K.B. živi u P.. Pojasnio je da je u najboljoj namjeri pošiljku uručio, kako je
ne bi vraćao, jer je bio siguran da će K.B. njegov brat od strica pošiljku
uručiti.  
Okrivljeni K.V. u odbrani datoj na glavnom pretresu u bitnom je naveo da je
izvršni direktor u DOO "L." D. i da po ugovoru za pružanje svih vrsta
poštanskih usluga, koji je DOO "L." D. zaključilo sa P.C.G., obavlja poslove
prijema i otpravljanja pošiljki za područja S. i G.Z.. Negdje u maju mjesecu
2010.godine, imao je obavezu da uruči neko pismeno koje je Osnovni sud u
Cetinju poslao K.B. na adresu Š. - D.. Bilo mu je poznato da K.B. ne živi u
Š., pa je zbog toga kada je sreo K.B.2 istom kazao da ima pošiljku koju treba
da uruči K.B.. Tom prilikom K.B.2 mu je kazao da će uzeti pošiljku, obzirom da
K.B. ne živi u Š. Pojasnio je da se sa K.B.2 sreo u centru D.. Nije mogao da
se sjeti ko je potpisao povratnicu za ovo pismeno, a tvrdi da je potpisao ili
on ili K.B.2. Povratnica je zatim uredno vraćena P. u C., a radi dostavljanja
Osnovnom sudu Cetinje. Takodje se nije mogao sjetiti da li je i prije ovog
slučaja bilo kakvih pošiljki za K.B., a koje je trebalo uručiti. Naveo je i da
je 26 godina proveo u obavljanju poslova prijema, otpravljanja i uručenja
pošiljki i da mu je poznato kako se i na koji način uručuju pošiljke. Upoznat
na različitosti u odnosu na odbranu datu u istražnom postupku, pojasnio je da
je po prijemu pošiljke, nakon što je prvi put pokušao da uruči pismeno K.B. na
adresu Š. - D., pozvao telefonom K.B.2, kako bi ga pitao da li je K.B. u Š.
Kada je od K.B.2 dobio obavještenje da K.B. nije u Š., te da se u Š. nalazi
samo majka K.B., tvrdi da mu je K.B.2 kazao da će doći neki dan da primi tu
pošiljku za K.B.. Prilikom prvog pokušaja uručenja pismena K.B., nikakvu
konstataciju na povratnici nije napisao, a pokušaj dostave se odnosio na to da
je mještane u selu pitao da li je K.B. u selu i tada je dobio odgovor da nije.
Nije išao do kuće K.B. u selu Š., iako mu je poznato gdje se ta kuća nalazi,
iz razloga što su mu ljudi iz sela kazali da se K.B. tamo ne nalazi. Kuća
K.B.2 u selu Š. udaljena je od kuće K.B. oko 15 metara. Prilikom dostavljanja
tvrdi da su ga kao dostavljača obavezivala pravila, procedure i uputstva za
obavljanje poštanskih usluga, a koja pravila mu je dala P.C.G.. Naveo je i to
da mu je poznato da K.B.2 živi u centru D., te da je svakodnevno u selu Š.,
kao i da majka K.B. živi u selu Š.. Misli da je djelimično ispoštovao
proceduru u pogledu dostavljanja predmetne pošiljke. Smatra da je pogriješio u
tome što nije ostavio izvještaj kod kuće K.B., te da je pravilno postupio kada
je pošiljku uručio K.B.2, za koga misli da je brat od strica K.B.. Nakon što
mu je predočena sporna povratnica, naveo je da je sto posto siguran da na
povratnici nije njegov potpis. U završnoj riječi je kazao da nije kriv.  
Sud je u dokaznom postupku na glavnom pretresu saslušao svjedoka-oštećenog
K.B., saslušao svjedoka K.B.2, pročitao izvještaj inspekcijske kontrole P.C.G.
- Sektora za kvalitet i unutrašnju kontrolu br.06060-5793 od
29.06.2010.godine, pročitao Ugovor o uslužnom franšizingu zaključen izmedju
privrednog društva P.C.G. DOO i privrednog društva "L." DOO, Aneks ugovora o
uslužnom franšizingu od 01.02.2010.godine, zaključen izmedju privrednog
društva P.C.G. DOO i privrednog društva "L." DOO i Aneks 2 ugovora o uslužnom
franšizingu od 01.02.2010.godine, zaključen izmedju privrednog društva P.CG
DOO i privrednog društva "L." DOO, izvršio uvid u spise predmeta Osnovnog suda
u Cetinju P.br.74/09, izvršio uvid u povratnicu koja se odnosi na pošiljku
presude Osnovnog suda u Cetinju P.br.74/09 od 04.03.2010.godine na adresu K.B.
- Š. bb, pročitao dopis P. br.13133-190 od 04.05.2011.godine i pročitao izvod
iz kaznene evidencije Ministarstva unutrašnjih poslova Republike Srbije od
23.05.2011.godine, izdat na ime okrivljenog K.V..  
Svjedok-oštećeni K.B. u iskazu datom na glavnom pretresu u bitnom je naveo da
je pred Osnovnim sudom u Cetinju, kao tužilac tužio RTV CG, a radi nekih
naknada po osnovu radnog odnosa. Tvrdi da je u tom predmetu imao punomoćnika,
adv.K.M.. U tužbi je bila stavljena njegova adresa sa lične karte, tj. Š. bb
D., a od 1995. ili 1996.godine je živio u P., u ul. M.R. - T., zgrada kod
groblja, stan br.8. U selu Š. živjeli su njegovi roditelji. Početkom juna
mjeseca 2010.godine, pozvala ga je majka i kazala mu je da je njegov rodjak
donio kod nje neko sudsko pismeno. Nije mu kazala da li je ko primio to sudsko
pismeno. Sjutradan ili pak prekosjutra od tog poziva, došao je u selo Š. i
vidio je da je to sudsko pismeno presuda Osnovnog suda Cetinje. Pozvao je na
telefon K.B.2 i K.B.2 mu je kazao da je njemu ovu presudu predao poštar u selu
M., te da ništa nije potpisivao prilikom prijema te presude. Nakon što mu je
prezentirana povratnica koja se odnosi na pošiljku presude Osnovnog suda u
Cetinju P.br.74/09 od 04.03.2010.godine, a koja je slata na adresu K.B. - Š.
bb, izjavio je da je sto posto siguran da na spornoj povratnici nije njegov
potpis, niti njegovih roditelja. Još je dodao da se nakon dogadjaja koji mu se
desio, a koji se odnosi na sporno uručenje presude Osnovnog suda u Cetinju
P.br.74/09 od 04.03.2010.godine, negdje u 2011.godini obratio P.2 u D. da mu
sve pošiljke upućene na adresu Š. bb uručuju ubuduće na adresu Ul. Đ. br...,
P., kod adv. K.M..  
Punomoćnik oštećenog K.B., adv. K.M. u završnoj riječi u bitnom je navela da
se pridružuje krivičnom gonjenju protiv okrivljenog, a da ne postavlja
imovinsko-pravni zahtjev.  
Svjedok K.B.2 u iskazu je u bitnom naveo da se nije mogao sjetiti tačnog
datuma, ali da zna da je jednom prilikom preuzeo pismo od okrivljenog K.V., a
za K.B.. To pismeno je od okrivljenog K.V. preuzeo u selu M. na lokalnom putu
Š. - D.. Sjeća se da je to pismo preuzeo tako što mu je okrivljeni doturio
pismo kroz prozor vozila, a za vrijeme dok je sjedio u svom vozilu. Prije tog
preuzimanja pošiljke tvrdi da ga je okrivljeni K.V. zvao i da mu je kazao da
je bio u selu Š., da je tamo sreo nekog čovjeka koji mu je na njegovo pitanje
odgovorio da K.B. tamo ne živi, te da u toj kući nema nikoga. Istakao je i da
je u tom telefonskom razgovoru okrivljenom K.V. kazao da K.B. živi u P., a da
u selu Š. žive roditelji K.B.. Naveo je da je njegova kuća od kuće gdje žive
roditelji K.B. udaljena jedno 20 do 30 metara. Nije se mogao sjetiti da li je
što potpisao kada je primio pismeno od K.V.. Odmah sjutradan od dana kada mu
je okrivljeni K.V. predao pismeno, isto je uručio majci K.B., K.D.. Pojasnio
je da se često srijeće sa okrivljenim K.V.m i da je do ovog slučaja od njega
preuzimao pisma da ih uručuje licima iz njegovog kraja. Nakon što mu je
prezentirana povratnica koja se odnosi na pošiljku presude Osnovnog suda u
Cetinju P.br.74/09 od 04.03.2010.godine, a koja je slata na adresu K.B. - Š.
bb, izjavio je da je sto posto siguran da na spornoj povratnici nije njegov
potpis u rubrici "Primalac".  
U izvještaju inspekcijske kontrole P.C.G. - Sektora za kvalitet i unutrašnju
kontrolu br.06060-5793 od 29.06.2010.godine, navedeno je da je po prijavi
K.B., da mu je treće lice uručilo pismeno na adresu njegovih roditelja,
izvršena provjera. Prilikom te provjere navodi se da su za K.B. u P.2 S. i
G.Z. za period aprila, maja i juna 2010.godine prispjele dvije pošiljke i to
prva 12.04.2010.godine iz Cetinja, a čiji je br.AR4513754 i druga
30.04.2010.godine br.AR4720640, takodje iz C. Druga pošiljka je u dostavnoj
knjižici dostavljena kao sudska i za ovu pošiljku je otpremljena povratnica
04.05.2010.godine Osnovnom sudu u Cetinju, a broj predmeta je 1774/09. Dalje
se navodi da je pošiljke potpisao K.B.  (u potpisu stoji K.B.3).  
Iz Ugovora o uslužnom franšizingu zaključenog izmedju privrednog društva Pošta
CG DOO i privrednog društva "L." DOO, Aneksa ugovora o uslužnom franšizingu od
01.02.2010.godine, zaključenog izmedju privrednog društva P.C.G. DOO i
privrednog društva "L." DOO i Aneksa 2 ugovora o uslužnom franšizingu od
01.02.2010.godine, zaključenog izmedju privrednog društva P.C.G. DOO i
privrednog društva "L." DOO, utvrdjuje se, izmedju ostalog, da davalac
franšizinga - P.C.G. DOO obezbjedjuje primaocu franšizinga "L." DOO (čiji je
zastupnik okrivljeni K.V.) pravo da u skladu sa ugovorom, za P.2 S. na Z. i
G.Z., vrši usluge iz oblasti poštanskog saobraćaja kao osnovne registrovane
djelatnosti davaoca franšizinga, po obimu, vrsti i tehnologiji vršenja usluga,
uz naknadu za izvršeni rad, sa obavezom pridržavanja odredjenog radnog
vremena, obaveze snošenja troškova poslovanja, uz odgovarajuću kontrolu rada i
osiguranje povjerene imovine. Primalac franšizinga se obavezuje da: organizuje
rad, u svom poslovanju primjereno koristi ime i renome davaoca franšizinga,
primjenjujući utvrdjenu tehnologiju rada, posluje na način propisan od strane
davaoca franšizinga i da koristi sve prednosti sistema davaoca franšizinga u
obezbjedjenju kvaliteta usluga koje su predmet djelatnosti primaoca
franšizinga, a posebno da vrši uredan prijem pismonosnih pošiljaka u
unutrašnjem i medjunarodnom saobraćaju, prijem paketa i vrednosnih pošiljaka u
unutrašnjem saobraćaju, prijem telegrama u unutrašnjem saobraćaju, uplate i
isplate uputnica, isplate penzija, materijalnih i socijalnih i drugih davanja.
Primalac franšize je dužan da se u obavljanju poslova pridržava jedinstvenog
tehnološkog postupka utvrdjenog važećim zakonskim propisima i podzakonskim
aktima, kao i normativnim aktima davaoca franšize, kako opšteg, tako i
pojedinačnog karaktera. Dalje, primalac franšizinga vjerodostojno i neopozivo
potvrdjuje da detaljno poznaje tehnologiju rada poštanskog saobraćaja, a i da
se odriče pozivanja na nepoznavanje tog rada kao izgovor za kršenje ili
nepravilno pridržavanje bilo koje instrukcije ili odredbe ovog ugovora.
Primalac franšizinga je prihvatio posao koji se sastoji u prenosu svih
poštanskih pošiljaka - zaključaka na relaciji D. - S. Z. - G.Z. - D. i
obratno.  
Iz uvida u spise predmeta Osnovnog suda u Cetinju P.br.74/09, utvrdjuje se da
je punomoćnik tužioca K.B. iz D. - Š. bb, M.K., advokat iz P., ul. Đ. br...,
podnijela tužbu protiv tužene J.U.R.T.V.C.G. radi naknade iz radnog odnosa. U
prilogu tužbe nalazi se i punomoćje kojim tužilac K.B. ovlašćuje punomoćnika
adv. M.K. da ga u cjelosti zastupa u svim njegovim pravnim poslovima pred
sudovima, državnim organima i trećim licima, da u njegovo ime podiže i povlači
tužbe, prizna ili se odriče od tužbenih zahtjeva, zaključuje poravnanja,
podnosi pravne ljekove i od istih odustaje ili se odriče, predlaže izdavanje
privremenih mjera i mjera obezbjedjenja, preduzima radnje u izvršnom postupku,
da primi dosudjene novčane iznose, pokretne i nepokretne stvari i troškove i
vrši sve druge pravne radnje za koje nadje da idu u njegovu korist.
Postupajući po toj tužbi, Osnovni sud u Cetinju je održao više ročišta.
Punomoćnik tužioca adv. K.M. je pristupila na ročišta dana 04.06.2009.godine i
dana 08.07.2009.godine. Po zamjeničkom punomoćju adv.M.K., adv. M.C. je
pristupila na ročišta za glavnu raspravu i to dana 16.10.2009.godine,
30.11.2009.godine i 03.02.2010.godine. Na ročištu od 03.02.2010.godine,
zaključena je glavna rasprava i rješenjem suda odredjeno je da će presuda biti
donijeta dana 04.03.2010.godine, da se na zahtjev punomoćnika stranaka presuda
dostavlja shodno odredbama ZPP-a o dostavljanju, a da rok za žalbu počinje
teći prvog narednog dana od dana prijema presude. Presudom Osnovnog suda u
Cetinju P.br.74/09 od 04.03.2010.godine, odbijen je tužbeni zahtjev tužioca. U
ovoj presudi data je pravna pouka da se protiv iste može izjaviti žalba u roku
od 8 dana od dana prijema iste i to Višem sudu u Podgorici, a preko Osnovnog
suda u Cetinju. Dostavnom naredbom naredjeno je da se presuda ima dostaviti
K.M., advokatu iz P., na adresu ul. Đ. br... i JU R.T.V. C.G. P.. Predmetna
presuda upućena je i dostavljena je JU R.T.V. C.G. dana 30.04.2010.godine i
upućena je K.B. na adresu Š. bb, a koju presudu je primilo lice čiji je potpis
nečitak dana 20.05.2010.godine. Na osnovu ovakvog dostavljanja na presudu
Osnovnog suda u Cetinju stavljena je klauzula pravosnažnosti, tj. da je
presuda pravosnažna dana 31.05.2010.godine. Dana 28.07.2010.godine, punomoćnik
K.B., adv. M.K. podnijela je predlog za povraćaj u pređašnje stanje zbog
propuštanja roka za podnošenje žalbe na presudu Osnovnog suda u Cetinju,
navodeći da tužilac K.B. nije lično primio presudu, kao ni da ona, kao njegov
punomoćnik, nikada nije primila predmetnu presudu, koja bez dostavljanja njoj
nije mogla biti pravosnažna. Rješenjem Osnovnog suda u Cetinju P.br.74/09 od
30.07.2010.godine, prihvaćen je predlog punomoćnika tužioca i dopušten je
povraćaj u pređašnje stanje zbog propuštenog roka za podnošenje žalbe, a
parnica se vraća u ono stanje u kome se nalazila prije propuštanja tog roka. U
pravnoj pouci navedeno je da protiv ovog rješenja nije dozvoljena žalba, a ovo
rješenje je zajedno sa presudom Osnovnog suda u Cetinju P.br.74/09 od
04.03.2010. godine, uručeno punomoćniku tužioca-advokatu K.M. dana 04.08.2010.
godine. Odlučujući o žalbi koju je punomoćnik tužioca podnio uz predlog za
povraćaj u predjašnje stanje koji je dozvoljen, Viši sud u Podgorici je
presudom Gž.br.3567/10 od 16.09.2010.godine, odbio kao neosnovanu žalbu i
potvrdio presudu Osnovnog suda u Cetinju P.br.74/09 od 04.03.2010.godine. U
istoj pravnoj stvari, Vrhovni sud je rješenjem Rev.br.1657/10 od
16.12.2010.godine, odbacio kao nedozvoljenu reviziju izjavljenu u korist
tužioca.  
Iz uvida u povratnicu koja se odnosi na pošiljku presude Osnovnog suda u
Cetinju P.br.74/09 od 04.03.2010.godine na adresu K.B. - Š. bb, utvrdjuje se
da je ova presuda primljena dana ...godine od strane lica čiji je potpis
nečitak.  
U dopisu Pošte br.13133-190 od 04.05.2011.godine, navedeno je da je, po
zahtjevu K.B., upravnik P.C.G. - P. D. L.P. naložio P. 81415 S. na Z. da je
potrebno da se sve poštanske pošiljke koje glase na K.B., selo Š., 81415 S. na
Z. preusmjere na adresu 81000 Podgorica - ul. Đ. br... - Advokat K.M..  
Iz izvoda iz kaznene evidencije Ministarstva unutrašnjih poslova Republike
Srbije od 23.05.2011.godine, utvrdjuje se da okrivljeni K.V. nije osudjivan.  
Sud je cijenio iskaze svjedoka-oštećenog K.B. i svjedoka K.B.2, koji su
medjusobno saglasni, pa je našao da su se isti objektivno izjašnjavali o
činjenicama koje su im poznate.  
Cijeneći odbranu okrivljenog i dokaze izvedene na glavnom pretresu sud je
zaključio  da nema dokaza  da je okrivljeni K.V. počinio krivično djelo
nesavjestan rad u službi iz čl.417 st.1 KZ, na način mjesto i vrijeme kako je
to predstavljeno u izreci presude, zbog čega ga je na osnovu čl. 373 tačka 2
ZKP-a oslobodio od optužbe.  
Iz odbrane okrivljenog K.V. i Ugovora o uslužnom franšizingu zaključenog
izmedju privrednog društva P.C.G. DOO i privrednog društva "L." DOO, Aneksa
ugovora o uslužnom franšizingu od 01.02.2010.godine, zaključenog izmedju
privrednog društva P.C.G. DOO i privrednog društva "L." DOO i Aneksa 2 ugovora
o uslužnom franšizingu od 01.02.2010.godine, zaključenog izmedju privrednog
društva P.C.G.  DOO i privrednog društva "L." DOO, utvrđuje se da je
okrivljeni kao izvršni direktor "L." DOO po osnovu franšizinga za pošte S. na
Z. i G.Z. vršio usluge iz oblasti poštanskog saobraćaja, a koje su se
sastojale u prenosu svih pošiljki na relaciji D.-S. Z.-G.Z.-D. i obratno.  
Iz odbrane okrivljenog K.V. utvrđuje se da je u maju mjesecu 2010. godine imao
obavezu da uruči pismeno koje je Osnovni sud u Cetinju poslao K.B. na adresu
Š. bb, da mu je bilo poznato da K.B. ne živi u Š.,  da nije išao do kuće K.B.
u selu Š., a gdje inače živi majka K.B., te da samim tim nije stavljao
konstataciju na povratnici u pogledu pokušaja dostave.  
Iz odbrane okrivljenog K.V. i iskaza svjedoka K.B.2 utvrđuje se da se
okrivljeni radi uručenja predmetnog pismena putem telefona čuo sa K.B.2, čija
je kuća od kuće gdje žive roditelji K.B. udaljena najviše 30 metara, te da je
u tom telefonskom razgovoru K.B.2 saopštio okrivljenom da K.B. živi u
Podgorici, a da u selu Š. žive roditelji K.B..  
Iz iskaza svjedoka K.B.2 utvrđuje se da mu je okrivljeni pismeno za K.B.
predao u selu M., na lokalnom putu Š.-D., te da je odmah sjutradan pismeno
predao majci K.B., K.D.. Da je predmetno pismeno bila presuda Osnovnog suda u
Cetinju P.br.74/09 od 04.03.2010. godine, utvrđuje se iz iskaza svjedoka
oštećenog K.B..  
Krivično djelo nesavjestan radu u službi iz čl.417 st.1 KZ čini službeno lice
koje kršenjem zakona ili drugih propisa ili opštih akata, propuštanjem
dužnosti nadzora ili na drugi način očigledno nesavjesno postupa u vršenju
službe, iako je bilo svjesno ili je bilo dužno i moglo biti svjesno da usljed
toga može nastupiti teža povreda prava drugog ili imovinska šteta, pa takva
povreda, odnosno šteta u iznosu koji prelazi 3.000 eura i nastupi.  
Okrivljenom se stavlja na teret da suprotno odredbi čl.166 Pravila, procedure
i uputstva za obavljanje poštanskih usluga (čl.166 Pravila, procedure i
uputstva za obavljanje poštanskih usluga propisuje da se sva sudska pismena od
čijeg dostavljanja teče rok za žalbu uručuju lično, te da se na isti način
dostavljaju i druga sudska pismena, na kojima je naznačeno da se uručuju
lično), presudu Osnovnog suda u Cetinju P.br.74/09 od 04.03.2010. godine, nije
uručio lično oštećenom K.B., već njegovom rođaku K.B.2, usljed čega je
oštećeni K.B. propustio rok za izjavljivanje žalbe protiv označene presude, pa
je tako oštećenom K.B. povrijedio pravo na izjavljivanje pravnog lijeka.  
Međutim, u konkretnom slučaju nema dokaza da je usljed radnji okrivljenog
oštećeni K.B. propustio rok za izjavljivanje žalbe protiv presude Osnovnog
suda u Cetinju P.br.74/09 od 04.03.2010. godine, i da je tako oštećenom
povrijedio pravo na izjavljivanje pravnog lijeka.  
Naime, iz spisa predmeta Osnovnog suda u Cetinju P.br.74/09, utvrdjuje se da
je u tom parničnom postupku oštećeni K.B. bio tužilac, da ga je zastupao
punomoćnik-advokat K.M., kao i advokat M.C., po zamjeničkom punomoćju njegovog
punomoćnika. Tužena je bila JU RTV CG, a predmet spora bila je naknada iz
radnog odnosa. U predmetnom parničnom postupku u Osnovnom sudu u Cetinju
održano je više ročišta, i na ročišta od 04.06.2009. godine i 08.07.2009.
godine, pristupao je punomoćnik tužioca advokat K.M., dok je na ročišta za
glavnu raspravu dana 16.10.2009. godine, 30.11.2009. godine i 03.02.2010.
godine, pristupio po zamjeničkom punomoćju advokata M.K., advokat M.C.. Na
ročištu od 03.02.2010. godine zaključena je glavna rasprava, određeno je da će
presuda u toj pravnoj stvari biti donijeta dana 04.03.2010.godine, te da će se
ista na zahtjev punomoćnika stranaka dostaviti u smislu čl.342 st.1 ZPP-a, po
odredbama o dostavljanju, a da rok za žalbu počinje teći prvog narednog dana
od dana prijema presude. Presudom Osnovnog suda u Cetinju P.br.74/09 od
04.03.2010. godine, odbijen je tužbeni zahtjev tužioca i u ovoj presudi data
je pravna pouka da se protiv iste može izjaviti žalba u roku od 8 dana od dana
prijema i to Višem sudu u Podgorici, a preko Osnovnog suda u Cetinju.
Dostavnom naredbom naređeno je da se presuda ima dostaviti K.M., advokatu iz
P., na adresu-ul.Đ. br... i JU RTV CG P.  
Predmetna presuda upućena je i dostavljena je JU RTV CG 30.04.2010. godine i
upućena je K.B. na adresu Š. bb.  
Upravo dostavu presude K.B. na adresu Š. bb vršio je okrivljeni, koju presudu
je predao K.B.2, bez prethodno ostavljenog izvještaja, a na povratnici je
konstatovano da je presuda primljena dana 20.05.2010.godine, što se utvrđuje
iz uvida u povratnicu koja se odnosi na pošiljku presude Osnovnog suda u
Cetinju P.br.74/09 od 04.03.2010. godine, na adresu K.B.-Š. bb.  
Članom 133 st.1 Zakona o parničnom postupku, propisano je da kad stranka ima
zakonskog zastupnika, odnosno punomoćnika, dostavljanje se vrši zakonskom
zastupniku, odnosno punomoćniku, dok je čl.136 st.1 istog zakona između
ostalog propisano da se presuda dostavlja lično stranci, odnosno njenom
zakonskom zastupniku, odnosno punomoćniku.  
Protivno ovim odredbama, Osnovni sud u Cetinju je presudu P.br.74/09 od
04.03.2010. godine, opravosnažio, stavljajući klauzulu pravosnažnosti tj. da
je presuda pravosnažna dana 31.05.2010. godine, iako za to nijesu bili
ispunjeni uslovi jer predmetna presuda nije bila dostavljena punomoćniku K.B.
advokatu M.K. Samo dostavljanje predmetne presude K.B., kao tužiocu, bilo
zakonito ili nezakonito vršeno, uredno ili neuredno, nije moglo da proizvede
nikakve posljedice po njega u pogledu povrede prava na izjavljivanje pravnog
lijeka, jer je u tom parničnom predmetu K.B. imao punomoćnika advokata K.M.,
pa u smislu citiranih zakonskih odredaba Zakona o parničnom postupku, rok za
žalbu počinje teći kako za K.B. tako i za njegovog punomoćnika tek od momenta
kada presuda bude uredno dostavljena punomoćniku.  
Osnovni sud u Cetinju je rješenjem P.br.74/09 od 30.07.2010. godine, prihvatio
predlog punomoćnika K.B., advokata K.M. za povraćaj u pređašnje stanje zbog
propuštanja roka za podnošenje žalbe na presudu Osnovnog suda u Cetinju
P.br.74/09 od 04.03.2010. godine. Iako takav predlog po svojoj sadržini u
kojem je navedeno da punomoćnik nikada nije primio presudu Osnovnog suda u
Cetinju P.br.74/09 od 04.03.2010. godine, a što je i konstatovano u
obrazloženju rješenja o dozvoli za povraćaj u pređašnje stanje,  ne
predstavlja predlog za povraćaj u pređašnje stanje, Osnovni sud u Cetinju ga
je dozvolio. U smislu čl.112 st.1 ZPP-a, ako stranka propusti ročište ili rok
za preduzimanje neke radnje u postupku i usljed toga izgubi pravo na
preduzimanje te radnje, sud će toj stranci, na njen predlog, da dozvoli da
naknadno izvrši tu radnju (povraćaj u pređašnje stanje), ako ocijeni da
postoje opravdani razlozi koji se nijesu mogli predvidjeti ili izbjeći.
Međutim, u konkretnom slučaju, punomoćnik tužioca nije propustio rok za
izjavljivanje žalbe, niti je to pravo bio izgubio, jer mu presuda Osnovnog
suda u Cetinju P.br.74/09 od 04.03.2010. godine, nije bila ni uručena.  
Nakon donošenja rješenja Osnovnog suda u Cetinju P.br.74/09 od 30.07.2010.
godine, kojim je dozvoljen povraćaj u pređašnje stanje, a na koje rješenje je
uzgred stavljena i pogrešna pravna pouka, da protiv istog nije dozvoljena
žalba iako je dozvoljena shodno čl.393 st.1 ZPP-a, kojim članom je propisano
da je protiv rješenja prvostepenog suda dozvoljena žalba ako u ZPP-u nije
određeno da žalba nije dozvoljena, a odredbama ZPP-a nije propisano da nije
dozvoljena žalba protiv rješenja kojim se usvaja predlog za povraćaj u
pređašnje stanje, predmetno rješenje Osnovnog suda u Cetinju P.br.74/09 od
30.07.2010. godine i presuda Osnovnog suda u Cetinju P.br.74/09 od
04.03.2010.godine su punomoćniku adv. K.M. uručeni dana 04.08.2010.godine.
Odlučujući o žalbi koju je punomoćnik tužioca podnio uz predlog za povraćaj u
predjašnje stanje koji je dozvoljen, Viši sud u Podgorici je presudom
Gž.br.3567/10 od 16.09.2010.godine, odbio kao neosnovanu žalbu i potvrdio
presudu Osnovnog suda u Cetinju P.br.74/09 od 04.03.2010.godine. U istoj
pravnoj stvari, Vrhovni sud je rješenjem Rev.br.1657/10 od 16.12.2010.godine,
odbacio kao nedozvoljenu reviziju izjavljenu u korist tužioca.  
Da bi se počinilo krivično djelo nesavjestan rad u službi iz čl.417 st.1 KZ,
neophodno je da službeno lice kršenjem zakona ili drugih propisa ili opštih
akata, propuštanjem dužnosti nadzora ili na drugi način očigledno nesavjesno
postupa u vršenju službe, a bilo je svjesno ili je bilo dužno i moglo biti
svjesno da usljed toga može nastupiti teža povreda prava drugog ili imovinska
šteta, pa takva povreda, odnosno šteta u iznosu koji prelazi 3.000 eura i
nastupi, pa dovodeći u vezu utvrdjeno činjenično stanje sa bitnim obilježjima
bića krivičnog djela nesavjestan rad u službi iz čl.417 st.1 KZ, kako se to
stavlja na teret okrivljenom, sud nalazi da nema dokaza da je usljed radnji
okrivljenog nastupila teža povreda prava drugog, tj. da je usljed radnji
okrivljenog K.B. povrijedjeno pravo na izjavljivanje pravnog lijeka - žalbe.  
Sa ovih razloga sud je okrivljenog primjenom čl.372 tač.2 ZKP-a oslobodio od
optužbe, jer nije dokazano da je učinio krivično djelo nesavjestan rad u
službi iz čl.417 st.1 KZ.  
Prilikom izvodjenja prednjih zaključaka sud je imao u vidu odbredbu čl.3 st.3
ZKP-a, a u kojoj je propisano da ako i nakon pribavljanja svih raspoloživih
dokaza i njihovog izvodjenja u krivičnom postupku, ostane samo sumnja u odnosu
na postojanje nekog bitnog obilježja krivičnog djela ili u pogledu činjenica
od kojih zavisi primjena neke odredbe krivičnog ili ovog zakona, sud će
donijeti odluku koja je povoljnija za okrivljenog.  
Sud je cijenio i druge provedene dokaze, pa je našao da su bez uticaja na
drugačije presudjenje u ovoj krivično-pravnoj stvari.  
Kako je okrivljeni oslobođen od optužbe, to troškovi krivičnog postupka na
osnovu čl. 230 st.1 ZKP-a padaju na teret budžetskih sredstava suda.  
Na osnovu čl.373 tač.2 ZKP-a, odlučeno je kao u izreci.  
ZAPISNIČAR,
S U D I J A,
Ana Ivanović, s.r
Vladimir Novović s.r.  
PRAVNA POUKA : Protiv ove presude dozvoljena je žalba Višem sudu u Podgorici
u roku od 8 dana, od dana prijema pismenog otpravka presude, a preko ovog
suda.  