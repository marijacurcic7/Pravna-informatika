Posl.br.K. 195/12
U I M E C R N E G O R E
OSNOVNI SUD U CETINJU, kao prvostepeni krivični, po sudiji Mariji Ćupić, uz
učešće Aleksandre Martinović, kao zapisničara, u krivičnom predmetu okrivljene
M. Elme, iz Podgorice, zbog krivičnog djela prevara iz čl. 244. stav 1.
Krivičnog zakonika, odlučujući po Optužnom predlogu ODT - Cetinje Kt. br.
314/09 od 06. 09. 2012. godine, nakon održanog glavnog i javnog pretresa , u
prisustvu zastupnika optužbe Đ. M. savjetnika u ODT Cetinje, ovlašćenog
predstavnika oštećenog privrednog društva "M.M.N. G.I.T. " u odsustvu
okrivljene , donio je dana 11.12. 2013, i javno objavio
P R E S U D U
Okr. M. E. od oca H. i majke M. rođene R. rođena .... godine, u Podgorici, sa
poslednjim poznatim boravištem u Podgorici ,u ulici ...... državljanka Crne
Gore, slikarka, udovica, pismena, sa završenom Viskom školom, neosuđivana,
K R I V A J E
Što je,
Dana, 25. juna 2009. godine u Cetinju, u namjeri da sebi pribavi protivpravnu
imovinsku korist, lažnim prikazivanjem činjenica V. R. iz Cetinja - taksisti
oštećenog privrednog društva "M.M.N G.I.T." Cetinje, da će isplatiti cijenu
korišćenih taksi usluga, svjesno i voljno taksistu V. R. dovela u zabludu, te
ga održavajući u zabludi navela da je na štetu privrednog društva "M.M.N.
G.I.T." Cetinje vozilom marke "Mazda" reg. oznaka CT AC ... odveze iz Cetinja
do Podgorice, a potom i na više lokacija u Podgorici, te se obavezala da će
cijenu taksi usluga u ukupnom novčanom iznosu od 166,60 eura platiti u roku od
pet minuta po izlasku iz navedenog taksi vozila, što nije učinila u tom roku,
a ni nakon isteka roka, na koji je način sebi pribavila protivpravnu imovinsku
korist u novčanom iznosu od 166,60 eura, a oštećenom privrednom društvu "M. M.
N. G. I. T." Cetinje za isti iznos nanijela štetu,
- čime je izvršila krivično djelo prevara iz čl. 244. stav 1. Krivičnog
zakonika
- pa joj sud primjenom navedenog zakonskog propisa te primjenom čl. 4., 5.,
13., 15., 42., 52., 53., 54., KZ - a, 226. - 229. i 374. ZKP -a., izriče
U S L O V N U O S U D U
Kojom okrivljenoj utvrđuje kaznu zatvora u trajanju od 30 dana i istovremeno
određuje da se navedena kazna neće izvršiti ukoliko okrivljena u vremenskom
periodu od jedne godine od dana pravosnažnosti presude ne počini novo krivično
djelo.
Obavezuje se okrivljena da na ime paušala uplati iznos od 30,00 eura u roku od
15 dana po pravosnožnosti presude, u korist Budžeta Crne Gore, pod prijetnjom
prinudnog izvršenja.
O b r a z l o ž e nj e
Osnovno državno tužilaštvo u Cetinju, je Optužnim predlogom Kt. br. 314/09 od
06. 09.2012. godine, okrivljenoj M. E. stavilo na teret izvršenje krivičnog
djela, prevara iz člana 244. stav 1. Krivičnog zakonika.
U završnoj riječi na glavnom pretresu zastupnik optužbe je ostalo pri
podnijetom optužnom predlogu, i predložio da se okrivljena oglasi krivom i
osudi po zakonu, za krivično djelo stavljeno joj na teret.
Okr. M. E. u svojoj odbrani na glavnom pretresu od 08. 05.2013. godine, je
kazala da nijesu tačni navodi optužbe da je počinila krivično djelo stavljeno
joj na teret. Pojasnila je da je kritičnom prilikom bila dogovorena vožnja za
16,00 eura od Cetinja do NLB banke u Podgorici, koju cijenu je dogovorila sa
taksistom. Bila je u obavezi da podigne veću količinu novca, koju nije mogla
podići u Cetinju, jer se to radi sa ličnim bankarom u najavljeno vrijeme.
Navela je da je taksista nije odvezao pred NLB banku, već kod stadiona FK
"Budućnost", gdje ga je čekala duže vrijeme. Tada mu je rekla da je odveze do
Tuzi, gdje je gospođa A. ovlašćena da izdaje novac u banci, obzirom da nije
stigla do gospođe Ć. Na putu prema Tuzima, taksista je napravio više
prekršaja, i bio zaustavljen od strane saobraćajne policije, pa su čekali dva
sata. Za svo to vrijeme je očigledno da je ostao uključen taksimetar. Tvrdi da
ona nije ta koja je napravila prekršaj već taksista, pa i dalje odbija da
plati takav račun. Istakla je da je ponudila vlasniku K. da plati sporni
račun, pod uslovom vraćanja njenih ličnih stvari, koje su ostale u vozilu, ali
se isti nije pojavio na dogovorenom mjestu, u dogovoreno vrijeme. Pojasnila je
da ona nije ta koja je pobjegla, već da je taksista V. taj koji je pobjegao,
kada mu nije dala iznos od 166,00 eura, a koje su mu trebale očigledno za
podizanje vozačke, a i kupovine "pampers" pelena koje mu je neko uporno
naručivao tokom cijele vožnje.
U cilju razjašnjenja ove krivično - pravne stvari sud je u dokaznom postupku
proveo sljedeće dokaze : saslušao svjedoka V. R. ovlašćenog predstavnika
ošt.privrednog društva "M. M. N. G. I. T." Cetinje, K. Ž. pročitao račun
privrednog društva "M. M. N. G. I. T." Cetinje br. 44/09 od 25. 06. 2009.
godine, pročitao izvještaj Uprave Policije Područna Jedinica Podgorica br. 11
- 245/09 od 25. 06. 2009. godine iz kaznene evidencije za M. E.
Svjedok V. R. je u svom svjedočenju na glavnom pretresu ostao pri svemu kao u
svom iskazu od 27. 11. 2009. godine, pred Istražnim sudijom ovoga suda, na
zapisniku o saslušanju svjedoka Kri. 219/09. Pojasnio je da je već dvije
godine zaposlen kao vozač u privrednom društvu "M. M. N. G.I.T." Cetinje.
Dana, 25. 06.2009. godine bio je u jutarnjoj smjeni kada ga je oko 08,00
časova pozvao dežurni dispečer P. V. i rekao mu da pođe na lokaciju ispred
hotela "Grand" u Cetinju, gdje ga čeka stranka. Dolaskom na pomenutu lokaciju
zatekao je tamo njemu nepoznatu žensku osobu koja je zahtijevala prevoz do
Podgorice. Sjela je u taksi i na putu prema Podgorici predstavila mu se kao E.
Đ. M. iz Podgorice. Kada su stigli u Podgoricu, imenovana je zahtijevala da
stanu ispred "Vektre", što je on i uradio, pa je ona izašla i tražila da je
čeka. Tu ju je on čekao 15 minuta. Ponovo je ušla u taksi, i tražila da je
vozi za Tuzi, i on je tamo odveo i parkirao se ispred "Rokšped" auto centra,
gdje je i čekao sat i trideset minuta, dok je imenovana razgledala skupocjena
vozila i ugovorala kupovinu istih. Nakon što su krenuli iz Tuzi, zahtijevala
je da je odveze u Podgoricu, kod stadiona F. K. "Budućnost". Tamo je čekao dva
sata. Kada se vratila, tražila je da je vozi u Tuzi, kod rodbine. Kada je tamo
odvezao čekao ju je pola sata. Poslije toga je odveo u naselje Tološi, da bi
je i tamo čekao petnaest minuta, a zatim je poveo na autobusku stanicu u
Podgorici, gdje je čekao pet minuta. Sa autobuske stanice odveo je okrivljenu
u naselje Konik, na benzinsku pumpu "Luk Oil". Nakon toga izašla je iz vozila,
rekavši da ima nešto da završi i da će se vratiti za pet minuta, jer treba šef
pumpe da joj da neki novac, pa će mu platiti. Čekao je okrivljenu pola sata,
ali se ista nije pojavljivala. Kada je preuzeo vožnju, tj. stranku -
okrivljenu, kod hotela "Grand" uključio je taksimetar, a okrivljena je
napravila račun od 166,00 eura, koji nije platila, a za navedeni novčani iznos
ima račun, koji je priložio uz krivičnu prijavu. Na glavnom pretresu, je
pojasnio da je tačno da je napravio prekršaj, ali se nije zadržavao i nije mu
tom prilikom oduzeta vozačka dozvola. Naveo je da okrivljena nije sa njim
dogovorila cijenu prevoza, već je ista samo naručila vožnju od Podgorice.
Nikakve njene lične stvari nijesu ostale u vozilu. Kada joj je rekao da cijena
prevoza iznosi 166,00 eura ista je rekla da nema problema i da će platiti, a
potom je kazala da joj je to malo mnogo i pobjegla je iz vozila. On nije sa
okrivljenom dogovarao cijenu koštanja prevoza, obzirom da mu je okrivljena
rekla u startu da ima da je vozi na više mjesta u Podgorici, tako da nije znao
koliko bi je to koštalo.
Ovlašćeni predstavnik oštećenog privrednog društva K. Ž. na glavnom pretresu
od 09. 12. 2013. godine, ostao je dosljedno pri svom svjedočkom iskazu datom
pred Istražnim sudijom ovoga suda Kri. 219/09 od 13. 01. 2010. godine,kada je
naveo da ga je dana 25. 06. 2009. godine negdje oko 08,00 časova pozvao njegov
taksista i saopštio da je čitav dan vozio okrivljenu na sve relacije kroz
Podgoricu, pa sve do Tuzi. Sve prednje je trajalo do 22,00 časova. Poslije
toga, na zadnjem odredištu gdje je njegov zaposleni odveo okrivljenu, rekla je
istom da će da se vidi sa nekim prijateljem, i da će da se vrati da mu plati
za nekih dvadeset minuta. Šofer ju je čekao tu skoro dva sata, a kada je
shvatio da se radi o prevari, pošao je na Cetinje. Kada je došao na Cetinje,
V. mu je opet objasnio, da bi on pozvao okrivljenu i otišao kod nje u hotel.
Okrivljena je dala primjedbu na visinu računa za plaćene usluge taksi prevoza,
koji je zakonski obračunat. Svjedok K. je pitao okrivljenu koliki joj iznos
nije previsok da plati, da bi ona pristala na iznos od 120,00 eura, za koji je
rekla da će platiti istog dana. Okrivljena, nije ispoštovala pomenuti dogovor,
pa smatra da se radi o prevari.
Nije se pridružio krivičnom gonjenju protiv okrivljene niti je postavio
odštetni zahtjev.
Uvidom u račun privrednog društva "M. M. N. G.I.T." Cetinje br. 44/09 od 25.
06. 2009. godine, sud je utvrdio da je isti izdat za usluge prevoza M. E. na
iznos od 166, 60 eura.
Iz izvještaja Uprave Policije PJ Podgorica br.11-245/09-19543/2-2534 od
22.09.2009.godine za okrivljenu proizilazi da nije osudjivana.
Nakon savjesne i brižljive ocjene provedenih dokaza, u ovoj krivično - pravnoj
stvari, sud je našao da je okrivljena izvršila krivično djelo prevara iz čl.
244. st. 1. Krivičnog zakonika, na način kako je to predstavljeno u izreci
presude.
Naime utvrđujući činjenice, radi pravilnog određenja materijalno - pravnog
odnosa u ovoj krivično - pravnoj stvari, sud je nesumnjivo utvrdio da je
okrivljena M. E., dana 25. juna 2009. godine u Cetinju, u namjeri da sebi
pribavi protivpravnu imovinsku korist, lažnim prikazivanjem činjenicama V. R.
iz Cetinja - taksisti oštećenog privrednog društva "M.M.N G.I.T." Cetinje, da
će isplatiti cijenu korišćenih taksi usluga, svjesno i voljno taksistu V. R.
dovela u zabludu, te ga održavajući u zabludi navela da je na štetu privrednog
društva "M.M.N. G.I.T." Cetinje vozilom marke "Mazda" regi. oznaka CT AC ...
odveze iz Cetinja do Podgorice, a potom i na više lokacija u Podgorici, te se
obavezala da će cijenu taksi usluga u ukupnom novčanom iznosu od 166,60 eura
platiti u roku od pet minuta po izlasku iz navedenog taksi vozila, što nije
učinila u tom roku, a ni nakon isteka tog roka, na koji je način sebi
pribavila protivpravnu imovinsku korist u novčanom iznosu od 166,60 eura, a
oštećenom privrednom društvu "M. M. N. G. I. T." Cetinje za isti iznos
nanijela štetu.
Naprijed navedeno činjenično stanje sud je utvrdio, na osnovu iskaza svjedoka
V. R. i iskaza ovlašćenog predstavnika oštećenog privrednog društva K. Ž. Da
je okrivljena M. E. pribavila sebi protivpravnu imovinsku korist, a oštećenom
privrednom društvu "M. M. N. I. T. Cetinje" pričinjela materijalnu štetu u
iznosu od 166, 60 eura, sud je utvrdio na uvidom u račun navedenog privrednog
društva, br. 44/09 od 25. 06. 2009. godine.
Svjedok V. R. je na jasan, detaljan način, sudu predstavio činjenice od 25.
06. 2009. godine. Pomenuti svjedok je, je po uvjerenju suda objektivno
svjedočio, pa je sud takvom njegovom iskazu poklonio potpunu vjeru. Njegovi
navodi su takođe potkrijepljeni izdatim računom, kao i kazivanjem K. Ž.
ovlašćenog predstavnika oštećenog privrednog društva. Povedeni dokazi čine
jedinstvenu logičku cjelinu, pa ih je sud ocijenio kao objektivno date,
činjenično utemeljene.
Sud je posebno cijenio, odbranu okrivljene M. E. Odbranu okrivljene M. E. sud
je cijenio, kao datu u cilju izbjegavanje krivice i krivčno - pravne
odgovornosti. Naime, tvrdnje okrivljene, da ona nije ta koja je pobjegla, već
da je vozač V. taj koji je pobjegao, kada ona nije prihavtila da mu plati
iznos od 166,60 eura su suprotne utvrđenom činjeničnom stanju, i u totalnoj
suprotnosti sa provedenim dokazima. Okrivljena prilikom ulaska u vozilo
oštećenog privrednog društva nije dogovorila, cijenu koštanja, taksi usluga sa
vozačem ovdje svjedokom V. R. Međutim, okrivljena je taksisti rekla da ima da
je vozi na više lokacija u Podgorici. Prednje utvrđena činjenica odbranu
okrivljene čini bez osnova, sa razloga što je ista znala da će je taksista
duže voziti kroz Podogricu, za koje vrijeme će biti uključen taksimetar. Njena
negodovanja u vezi visine računa su neuvjerljiva za sud. Za ovim sud je
utvrdio postojanje namjere pribavljanja protivpravne imovinske koristi, kod
okrviljene, u momentu dovođenja u zabludu V. R. nadasve okrivljena ovdje
svjedoka V. R., je držala u zabludi, za čitavo vrijeme njenog bavljenja u
Podgorici, prikazivajući mu lažno činjenicu da će taksi vožnju platiti, što i
na kraju nije učinila, govoreći da će platiti cijenu taksi prevoza za pet
minuta, ali isto nije učinila, u dogovorenom roku, a ni protekom istog.
Naime,da na njenoj strani nije postojala prevarna namjera ,a kod činjenice da
je rekla da će joj biti potrebne taksi usluge na više relacija,to je posve
nelogično da bi okrivljena sjela u vozilo ne dogovorivši ili se pak ne
interesujući se za cijenu usluga,već jednostavno pristala da plati vožnju
nakon što joj taksi usluge više ne budu potrebne.Sve prednje zapravo implicira
na zaključak da je ista izvršilac krivičnog djela koje joj je stavljeno na
teret.Da nije imala očiglednu prevarnu namjeru okrivljena bi nakon što se čula
putem telefona sa vlasnikom taksi vozila i sama odredila sumu koja je realna
za pružene usluge ispoštovala dogovor,ali ista to nije uradila.
U radnjama okrivljene M. E. stekla su sva bitna obilježja zakonskog opisa
krivičnog djela prevara iz čl. 244. stav 1. Krivičnog zakonika.
Krivično djelo prevara iz čl. 244. st. 1. Krivičnog zakonika se sastoji u
doveđenju u zabludi ili održavanju u zabludi, drugoga, i to lažnim
prikazivanjem činjenica ili prikrivanjem činjenica, u namjeri pribavljanja
protivpravne imovinske koristi, sebi ili drugome, drugoga dovede u zabludi,
usljed koje ovaj, nešto učini ili ne učini na štetu svoje ,odnosno tuđe
imovine. Radnja krivičnog djela je navođenje nekog lica, da učini nešto što je
štetno za njegovu ili tuđu imovinu. Takvo navođenje mora biti izvršene
dovođenjem u zabludi ili održavanjem u zabludi drugog, u kojem momentu mora
postojati namjera protivpravnog pribavljanje imovinske koristi.
Okrivljena je predmetno krivično djelo izvršila sa direktnim umišljajem, ista
je bila svjestna svoga djela i hjela njegovo izvršenje, ista je svjesno i
voljno dovela i održavala u zabludi oštećenog V. R. u namjeri pribavljanja
sebi protivpravne imovinske koristi.
U nedostatku elemenata koji bi isključili sposobnost, okrivljene da da shvati
značaj svojih postupaka i da njima upravlja, sud je nalazi krivično - pravnom
odgovornom i proglašava krivom.
Prilikom utvrđivanja, vrste i visine krivične sankcije koju će sud izreći
okrivljenoj cijenjene su okolnosti predviđene čl. 42. Krivičnog zakonika, pa
je Sud od olakšavajućih okolnosti na strani okrivljene našao da se radi o
osobi ranijeg neporočnog načina života, što je sud utvrdio iz izvoda iz
kaznene evidencije na ime okrivljene, te činjenicu da se oštećeni nije
pridružio krivičnom gonjenju okrivljene niti je postavio imovinsko pravni
zahtjev, dok otežavajućih okolnosti na strani okrivljene, a van elemenata
krivičnog djela u pitanju sud nije našao. Sud cijeneći tako utvrđene okolnosti
i imajući u vidu svrhu kažnjavanja, okrivljenoj utvrdio kaznu zatvora u
trajanju od 30 dana i istovremeno našao da su ispunjeni uslovi za izricanje
uslovne osude propisani čl. 54. KZ -.a, određujući da se navedena kazna neće
izvršiti ukoliko okrivljeni u vremenskom periodu od jedne godine od dana
pravosnažnosti presude ne počini novo krivično djelo, uz uvjerenje Suda da će
se u konkretnom slučaju, a uzimajući u obzir prednje navedene razloge i sa
tako utvrđenom kaznom postići svrha njenog izricanja predviđena čl. 52. KZ -a.
Odluka o troškovima krivičnog postupka temelji se na odredbi čl. 226 -229 ZKP
-a, a isti se odnose na troškove sudskog paušala u iznosu od 30,00 eura, koji
iznos je određen srazmejrno trajanju postupka i složenosti predmeta.
Na osnovu svega izloženog, a shodno čl. 374. ZKP -a, odlučeno je kao u izreci
presude.
OSNOVNI SUD CETINJE
Dana, 11. 12. 2013. godine.
SUDIJA
Marija Ćupić
Zapisničar,
Aleksandra Martinović
PRAVNA POUKA:
Protiv ove presude,nezadovoljna stranka
ima pravo žalbe, Višemsudu u Podgorici,a
preko ovog suda u rokuod 8 ( osam) dana,
od dana dostavljanja pismenog otpravka iste.