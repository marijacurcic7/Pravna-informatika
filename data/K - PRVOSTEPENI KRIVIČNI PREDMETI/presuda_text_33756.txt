U IME CRNE GORE
K. br. 40/13
OSNOVNI SUD U NIKŠIĆU sudija Babović Dragan, uz sudjelovanje Krištof Stanke
kao zapisničara, u krivičnom predmetu protiv okrivljenog T D zbog krivičnog
djela prevara iz čl. 244 st. 1 KZ, po optužnom predlogu ODT-a Nikšić Kt. br.
837/12 od 29. 01. 2012. godine, nakon dovršenog javnog glavnog pretresa dana
10. 04. 2013. godine, u prisustvu zamjenika ODT-a iz Nikšića Đorojević Dejana,
oštećenog M M i okrivljenog T D, donio je, a dana 15. 04. 2013. godine javno
objavio
P R E S U D U
Okrivljeni:
T D, od oca M i majke Lj rođene B, rođen. godine u Nikšiću, nastanjen u
Nikšiću –, državljanin Crne Gore, automehaničar, neoženjen, završio srednju
školu, lošeg imovnog stanja, ranije osudjivan presudom Osnovnog suda Nikšić K.
br. od 28. 03. 2011. godine zbog krivičnog djela iz čl. 244 st. 1 KZ – na
kaznu zatvora u trajanju od 60 dana, kaznu izdržao od 09. 09. 2011. godine do
08. 11. 2011. godine uz uslovni otpust,
K r i v j e
Što je:
Dana 22. 10. 2012. godine u Nikšiću, iako je bio svjestan svoga djela i htio
njegovo izvršenje, u namjeri da sebi pribavi protipravnu imovinsku korist,
lažnim prikazivanjem činjenica da će platiti za preuzeto vozilo, a pri
prethodno stvorenoj namjeri da cijenu za preuzeto vozilo nikad ne plati, doveo
u zabludu oštećenog M M i time ga naveo da mu na štetu svoje imovine preda
putničko motorno vozilo marke „Mercedes 190“, reg. br. NK, 1988. godište, u
vrijednosti od 1.000 €, na način što je navedeno vozilo, koje je oštećeni
prodavao, navodno odvezao do Primorja da ga isproba, nakon čega je istog dana
u večernjim časovima pozvao telefonom oštećenog M M i saopštio mu da je
zadovoljan vozilom i da će mu cijenu od 1.000 € za navedeno vozilo isplatiti
na način što će narednog dana, odnosno 23. 10. 2012. godine isplatiti pola
cijene u visini od 500 €, a ostatak od 500 € za nekoliko dana, a što
okrivljeni nije ni do danas učinio, čime je sebi pribavio protivpravnu
imovinsku korist u visini od 1.000 €, a oštećenom M M nanio štetu u navedenom
iznosu,
- čime je učinio krivično djelo prevara iz čl. 244 st. 1 Krivičnog zakonika.
Pa sud okrivljenog za navedeno krivično djelo primjenom odredbi čl. 4 st. 2,
čl. 32, 36 i 42 Krivičnog zakonika i čl. 229 i 374 Zakonika o krivičnom
postupku
O S U Đ U J E
Na kaznu zatvora u trajanju od 4 (četiri) mjeseca, koju je dužan izdržati
nakon pravosnažnosti presude.
Obavezuje se okrivljeni T D da na ime imovinsko pravnog zahtjeva isplati
oštećenom M M iznos od 1.000,00 €, u roku od 90 dana po pravosnažnosti
presude.
Dužan je okrivljeni T D na ime troškova krivičnog postupka na žiro račun ovog
suda broj 832-152-32 uplatiti iznos od 74,00 €, u roku od 15 dana po
pravosnažnosti presude pod prijetnjom prinudnog izvršenja.
O b r a z l o ž e nj e
ODT iz Nikšića optužnim predlogom Kt. br. 837/12 stavio je na teret
okrivljenom T D izvršenje krivičnog djela iz čl. 244 st. 1 KZ, pa je zamjenik
ODT-a Đ D koji je na glavnom pretresu zastupao optužbu, u završnoj riječi
ostao pri istoj, predlažući sudu da okrivljenog oglasi krivim i osudi ga po
zakonu.
Okrivljeni T D naveo je u svojoj odbrani da je dana 22. 10. 2012. godine kod
bolnice uočio vozilo marke „Mercedes“ na kojem je stojao oglas da se prodaje.
Pozvao je broj telefona koji se nalazio na oglasu i stupio je u kontakt sa
izvjesnim M M koji mu se predstavio kao vlasnik vozila. Sa M se dogovorio da
on kupi vozilo za iznos od 1.000 eura, te da to vozilo poveze u B kod nekog,
čije mu ime nije poznato da bi mu to vozilo prodao, a pošto se prethodno čuo
sa tim čovjekom koji je tražio da kupi takvo vozilo, on je htio to vozilo da
proda i na taj način zaraditi neku paru. Istoga dana pošao je u B i dolaskom u
S u blizini benzinske pumpe udario je vozilom u neku stijenu i isto sa prednje
strane u potpunosti havarisao. O tome udesu nije obavještavao policiju, niti
je sačinjavao bilo kakav zapisnik o nezgodi. Nakon udesa pozvao je M M, kazao
mu što se dogodilo, a M je zahtijevao da mu da sve pare za to vozilo. On je M
rekao da nema para, niti ih može sve dati, a M je otišao i prijavio ga u
Stanicu policije istog dana. On je kasnije zvao M M, nudeći ga da mu dug plaća
u ratama koje bi iznosile od 100-150 €, ali M na to nije pristao, nego je
tražio da mu čitav iznos iplati odjednom, što on nije mogao. Do današnjeg dana
M nije isplatio ni jedan iznos za taj dug. U završnoj riječi ostao je pri
navodima svoje odbrane, ostavljajući pitanje svoje krivice sudu na ocjenu.
Sud je u dokaznom postupku saslušao svjedoka oštećenog M M, na saglasan
predlog stranaka pročitao nalaz i mišljenje sudskog vještaka saobraćajne
struke ing. T P, te pročitao izvod iz kaznene evidencije za okrivljenog.
Svjedok oštećeni M M naveo je u prethodnom postupku i na glavnom pretresu da
je sredinom oktobra 2012. godine odlučio da proda svoje vozilo marke „Mercedes
190“ i isto je parkirao kod bolnice u Nikšiću, a na samom vozilu je zalijepio
oglas da se isto prodaje. Na oglasu je ostavio svoj broj telefona. Dana 22.
10. 2012. godine konstaktiralo ga je lice koje mu se predstavilo kao Toljić,
pitalo ga može li doći da pogleda vozilo, a istog dana T D, kako mu se kasnije
predstavio, je došao, pogledao njegovo vozilo i pitao ga može li tim vozilom
otići do primorja kako bi vidio da li vozilo ima neke nedostatke, a da će mu
odmah nakon toga saopštiti da li će vozilo kupiti. On je pristao i dao T
vozilo da ga isproba do primorja oko 16,00 h poslije podne istog dana. Toljić
je preuzeo vozilo, odvezao ga, kako mu je rekao na primorje, a istog dana
uveče oko 20,00 h ga je pozvao telefonom, rekao mu da je zadovoljan vozilom i
tada su se dogovorili da mu cijenu vozila u iznosu od 1.000 € isplati na način
što će mu 500 € donijeti narednog dana, a ostatak od 500 € za nekoliko dana,
što je on i prihvatio. Narednog dana, 23. 10. 2012. godine, T mu nije donio
dogovoreni iznos, a on ga je više puta pozivao telefonom, pri čemu se T nekad
javljao na pozive, a nekad ne, i od toga dana ga je stalno lagao da će mu
novac donijeti „sjutra, preksjutra“, ali mu nije isplatio ni jednog eura do
današnjeg dana. Shvatio je tada da ga je Toljić prevario i da je ostao i bez
novca i bez auta. Sredinom novembra sreo je u gradu T D, rekao mu da mu vrati
auto ako nema novca da ga plati, ali je on rekao da je vozilo na Primorju i da
ga uopšte nije vraćao u Nikšić. Što je T uradio sa njegovim vozilom nije mu
poznato, isti mu je kazao da se nalazi u B, da mu je neko na parkingu polomio
vjetrobransko staklo – šoferšajbnu, a on je Toljiću rekao da podju da preuzmu
to vozilo i da će šoferšajbnu on zamijeniti. Poslije dva dana T ga je pozvao
telefonom i rekao mu da je taj auto udaren, ne govoreći mu pri tom ko ga je
udario i kako, nakon čega je on T prijavio policiji. Nakon toga T mu je kazao
da je uslovno osuđen i da on želi da ga strpa u zatvor. Dana 27. 02. 2013.
godine T mu je poslao poruku da je auto u Baru i da će mu ga vratiti, da će mu
nadoknaditi nešto u novcu, zato što autu ističe registracija, pa je on i na to
pristao, ali T se poslije toga nije javljao. U završnoj riječi pridružio se
krivičnom gonjenju protiv okrivljenog, ispostavljajući imovinskopravni zahtjev
u iznosu od 1.000 €.
Nalazom i mišljenjem sudskog vještaka saobraćajne struke ing. T P navedeno je
da vrijednost putničkog motornog vozila marke „Mercedes 190“ reg. br. NK na
dan 22. 10. 2012. godine iznosi 1.980,60 €.
Iz izvedenih dokaza nesumnjivo je utvrđeno da je okrivljeni T D dana 22. 10.
2012. godine u Nikšiću, iako je bio svjestan svoga djela i htio njegovo
izvršenje, u namjeri da sebi pribavi protipravnu imovinsku korist, lažnim
prikazivanjem činjenica da će platiti za preuzeto vozilo, a pri prethodno
stvorenoj namjeri da cijenu za preuzeto vozilo nikad ne plati, doveo u zabludu
oštećenog M M i time ga naveo da mu na štetu svoje imovine preda putničko
motorno vozilo marke „Mercedes 190“, reg. br. NK, 1988. godište, u vrijednosti
od 1.000 €, na način što je navedeno vozilo, koje je oštećeni prodavao,
navodno odvezao do Primorja da ga isproba, nakon čega je istog dana u
večernjim časovima pozvao telefonom oštećenog M M i saopštio mu da je
zadovoljan vozilom i da će mu cijenu od 1.000 € za navedeno vozilo isplatiti
na način što će narednog dana, odnosno 23. 10. 2012. godine isplatiti pola
cijene u visini od 500 €, a ostatak od 500 € za nekoliko dana, a što
okrivljeni nije ni do danas učinio, čime je sebi pribavio protivpravnu
imovinsku korist u visini od 1.000 €, a oštećenom M M nanio štetu u navedenom
iznosu, čime je učinio krivično djelo prevara iz čl. 244 st. 1 KZ.
Odbrana okrivljenog T D je, po ocjeni suda, neistinita, nelogična, u
suprotnosti sa izvedenim dokazima i usmjerena i sračunato data na izbjegavanje
krivične odgovornosti.
Tvrdnje okrivljenog T D da je imao namjeru navedeno vozilo da proda „Albancu
čije mu ime nije poznato“, da je tim vozilom otišao do S, da je u S došlo do
saobraćajne nezgode u blizini benzinske pumpe u kojoj je prednji kraj tog
vozila u potpunosti oštećen su uvjerljivo besmislene, neistinite i usmjerene u
pravcu izbjegavanja krivičnopravne odgovornosti. Naime, svjedok oštećeni M M
jasno i istovjetno u prethodnom postupku i na glavnom pretresu navodi da ga je
okrivljeni T kontaktirao radi kupoprodaje vozila, da je od njega tražio da
navedeno vozilo odveze do primorja kako bi ga isprobao, a pri tom nije
pominjao nikakvog Albanca, niti preprodaju tog vozila. Takođe, nakon što je
istekao rok za plaćanje prvog dijela ugovorene cijene za vozilo, oštećeni M M
je u više navrata telefonom pozivao okrivljenog T D tražeži od njega da mu
plati cijenu vozila, a T mu se ponekad javljao na pozive, govoreći mu da je
auto na primorju, da ga nije vratio u Nikšić, da mu je neko polomio
šoferšajbnu, a nakon što je oštećeni M M rekao okrivljenom T D da pođu zajedno
do Bi preuzmu vozilo, okrivljeni T mu je rekao da je to vozilo udareno.
Takodje je naveo da mu je T poslao poruku 27.02.2013.godine, da se njegovo
vozilo nalazi u Baru i da će mu ga vratiti, a da će mu nadoknaditi nešto novca
zato što vozilu ističe registracija, pa je on i na to pristao, ali se Toljić
poslije toga nije javljao.
Okrivljeni je prilikom izvršenja krivičnog djela postupao sa direkntim
umišljajem, čime su pored objektivnih ostvareni i subjektivni elementi
krivičnog djela prevara iz čl.244.st.1. KZ. Naime, okrivljeni je lažnim
prikazivanjem činjenica da će oštećenom M M za navedeno vozilo isplatiti
kupoprodajnu cijenu od 1.000 eura, a pri prethodno stvorenoj namjeri da cijenu
za preuzeto vozilo nikad ne plati, nakon čega mu kupoprodajnu cijenu nije
isplatio i nije imao namjeru da isto plati, svjesno je doveo u zabludu
oštećenog i naveo ga da mu na štetu svoje imovine preda navedeno vozilo na
način opisan u izreci presude, a sve u namjeri pribavljanja protivpravne
imovinske koristi, pa je jasna njegova prevarna namjera. Sve prednje
proizilazi iz iskaza svjedoka oštećenog M M, koji je na istovjetan način u
prethodnom postupku i na glavnom pretresu reprodukovao kritični događaj.
Prilikom odlučivanja o krivičnoj sankciji sud je, shodno čl. 42 KZ, kao
olakšavajuće okolnosti okrivljenom cijenio loše imovno stanje, a kao
otežavajuću okolnost raniju osuđivanost, utvrđenu na osnovu izvoda iz kaznene
evidencije za okrivljenog (osuđivan je za isto krivično djelo), pa ga je
osudio na kaznu zatvora u trajanju od 4 mjeseca, koju je dužan izdržati nakon
pravosnažnosti presude, a kojom će se po mišljenju suda postići svrha
kažnjavanja iz čl. 32 KZ, a u okviru opšte svrhe propisivanja i izricanja
krivičnih sankcija iz čl. 4 st. 2 KZ.
Sud je, na osnovu čl. 239 ZKP-a, dosudio oštećenom M M imovinskopravni zahtjev
u iznosu od 1.000 €, jer je oštećeni u toj visini i ispostavio imovinskopravni
zahtjev, iako je na osnovu nalaza i mišljenja sudskog vještaka saobraćajne
struke utvrđeno da je vrijednost protivpravne imovinske koristi – vozila koju
je stekao okrivljeni 1.980,60 €.
Sud je okrivljenog, shodno čl. 226 i 229 ZKP-a, obavezao na plaćanje troškova
krivičnog postupka u iznosu od 94,00 €, što se odnosi na nagradu sudskom
vještaku za urađeni nalaz i mišljenje u iznosu od 44,00 €, kao i sudski paušal
u iznosu od 50,00 €, srazmjeran složenosti i trajanju krivičnog postupka i
imovnom stanju okrivljenog.
Iz iznijetih razloga, na osnovu čl. 374 ZKP, odlučeno je kao u izreci.
OSNOVNI SUD U NIKŠIĆU, dana 15. 04. 2013. godine.
Zapisničar,
Krištof Stanka, s.r.
|
SUDIJA,
Babović Dragan, s.r.  
---|---  
Za tačnost otpravki tvrdi i ovjerava: Namještenik suda.
PRAVNA POUKA: Protiv ove presude nezadovoljna stranka ima pravo žalbe u roku
od 8 dana, od dana prijema iste, preko ovog suda Višem sudu Podgorici.