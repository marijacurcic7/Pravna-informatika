K.br.10/777
U IME NARODA 
OSNOVNI SUD U PODGORICI, kao prvostepeni, krivični po sudiji Jeleni Perović
Kovačević, kao sudiji pojedincu, uz učešće Sladjane Vlahović, kao zapisničara
u krivičnom predmetu protiv okrivljenog D.R., zbog krivičnog djela ugrožavanje
sigurnosti iz čl. 168. st.1. Krivičnog zakonika, odlučujući o optužnom
predlogu ODT Podgorica Kt.br. 63/08 od 16.01.2008. godine, kojeg je na glavnom
pretresu zastupao Miroslav Turković, zamjenik ODT-a Podgorica, nakon održanog
glavnog i javnog pretresa dana 26.10.2010. godine u prisustvu stranaka, donio
je i istog dana javno objavio  
P R E S U D U 
Okrivljeni: 
D.R., od oca ... i majke .., rodjene ..., rodjen .... godine u P., sa
prebivalištem u mjestu rodjenja ul. ..., završio srednju školu, srednjeg
imovnog stanja, oženjen, otac troje djece, zaposlen, vlasnik preduzeća DOO
"T.", osudjivan i to: presudom Osnovnog suda u Podgorici K.br. 95/20830 od
17.02.1999. godine, zbog krivičnog djela iz čl. 131. st.1. KZ RCG, na novčanu
kaznu u iznosu od 600,00 dinara i presudom Osnovnog suda u Podgorici K.br.
01/6250 od 15.07.2002. godine, zbog krivičnog djela nedozvoljena trgovina, na
novčanu kaznu u iznosu od 300,00 €  
Kriv je 
Zato što je:
Dana 28.12.2007.godine oko 20,30 časova u ul. ... u P. ugrozio sigurnost nekog
lica prijetnjom da će napasti na život i tijelo tog lica, na način što je
nakon kraće rasprave sa oštećenim M.V., prišao oštećenom koji se nalazio u
svom vozilu i kroz otvoren prozor prislonio mu pištolj na glavu, pritom
govoreći mu "nemoj da ti jebem majku",  
- čime je izvršio krivično djelo ugrožavanje sigurnosti iz čl.168 st.1
Krivičnog zakonika  
pa ga sud primjenom citiranih zakonskih propisa, te odredbi čl. 4, 5, 15, 33,
39, 42  Krivičnog zakonika, te odredbi čl. 199, 202 i 364 Zakonika o krivičnom
postupku  
O S U Đ U J E 
Na novčanu kaznu u iznosu od 600,00 (šestoeura) €, koji kaznu je okrivljeni
dužan da plati u roku od 3 (tri) mjeseca po pravosnažnosti presude, a koja
kazna će se, ukoliko je okrivljeni ne plati u datom roku, zamijeniti kaznom
zatvora, tako što će se za svakih započetih 25,00 € novčane kazne odrediti
jedan dan zatvora, s tim da kazna zatvora ne može biti duža od 6 (šest)
mjeseci.  
Dužan je okrivljeni da na ime troškova krivičnog postupka – sudskog paušala
uplati iznos od 30,00€, u roku od 15 dana od dana pravosnažnosti presude, pod
prijetnjom prinosnog izvšenja.  
O b r a z l o ž e n j e  
Optužnim predlogom ODT Podgorica Kt.br. 63/08 od 16.01.2008. godine, stavljeno
je na teret okrivljenom D.R., da je izvršio krivično djelo ugrožavanje
sigurnosti iz čl. 168. st.1. Krivičnog zakonika. Zastupnik optužbe u završnoj
riječi u cjelosti je ostao pri podnijetom optužnom predlogu i predložio sudu
da okrivljenog oglasi krivim i osudi po zakonu.  
Okrivljeni D.R. u svojoj odbrani u potpunosti je negirao izvršenje krivičnog
djela stavljenog mu na teret i u bitnom naveo da se kritičnog dana kretao
ulicom ... u naselju T.... u P., kada se telefonom čuo sa R.R., koji je
prethodno od njega kupio neke sulundare. Nakon toga sa istim se sreo u
pomenutoj ulici na način što je R.R. išao svojim vozilom njemu u susret, te su
se tako zaustavili svojim vozilima jedan paralelno sa drugim i razgovarali ne
izlazeći pri tom iz svojih vozila. Dok su tako stajali i razgovarali u
pomenutoj ulici iza R.R. je naišlo vozilo "BMW", koji je odmah nakon što se
zaustavio počeo da svira u smislu da se oni pomjere svojim vozilima kako bi
vozač vozila "BMW" mogao da prodje. Kako je predpostavio da se tim momcima iz
"BMW" žuri, rastao se sa R.R. i tačno u trenutku kada se mimoilazio sa vozilom
"BMW", momak koji je upravljao istim ga je opsovao, a našta mu je okrivljeni
kako je naveo odgovorio, te nastavio svojim vozilom da se kreće u svom pravcu.
Kada je prošao svojim vozilom par metara vidio je u retrovizor da se ovi momci
iz "BMW" vraćaju u rikverc zbog čega je i on zaustavio svoje vozilo i izašao
iz istog. Tada su kako je naveo iz auto izašla i ova dva momka i izmedju njih
je počela verbalna rasprava. U medjuvremenu je na to mjesto došao i R.R. koji
je pri tom pitao ove momke o čemu se radi, ali kako okrivljeni navodi sve se
završilo na kratkoj raspravi i svi su sjeli u svoja vozila i otišli u željenom
pravcu. Okrivljeni je dalje naveo da kada je došao kući došla je i policija
kada su mu tom prilikom saopštili da mora da podje sa njima u prostorije CB-a
i da izjavu, a iz razloga što je imao neki pištolj, a našta je okrivljeni
odmah rekao policajcima da on nema nikakav pištolj niti ima oružni list, te da
uopšte ne posjeduje nikakvo oružje. Kako je dalje naveo odmah se odazvao
pozivu policije i dao svoj iskaz povodom kritičnog dogadjaja, te još jednom
ponovio da se kritični dogadjaj sigurno nije desio onako kako je to
predstavljeno optužnim predlogom.
U završnoj riječi okrivljeni je još jednom negirao izvršenje krivičnog djela
stavljenog mu na teret navodeći da se ne osjeća krivim za to što se desilo
zbog čega je predložio sudu da ga oslobodi od optužbe.  
Provjeravajući činjenične navode optužbe sud je u dokaznom postupku saslušao
svjedoka-oštećenog M.V., saslušao svjedoka R.R., saslušao svjedoka N.M. i
pročitao izvod iz KE na ime okrivljenog.  
Svjedok-oštećeni M.V. u svom iskazu naveo je da se kritične prilike vozio kroz
naselje T. u P.svojim vozilom "BMW" zajedno sa drugom N.M. U trenutku dok je
prolazio ul. ... ispred njega je stajalo auto "Pasat" koji je bio zaustavljen
na ulici i vozač iz tog vozila je razgovarao sa vozačem drugog vozila koje se
kretalo iz suprotnog smjera, tako da su ta dva vozila stajala paralelno jedno
sa drugim. Poslije par sekundi kako je naveo svirnuo je da bi se vozilo ispred
njega pomjerilo s obzirom da nije mogao da prodje od ovog vozila "Pasat", a
našta je vozač iz tog vozila odmahnuo rukom, vjerovatno kako je svjedok naveo
uputio neke psovke, a koje nije čuo već je samo naslutio. Poslije par sekundi
kako je svjedok naveo opet je svirnuo i u tom trenutku vozač vozila "Pasat" je
izašao iz istog i držeći pištolj u ruci došao do njega koji je i dalje sjedio
u svom vozilu "BMW",  kojom prilikom mu je kroz otvoreni prozor njegovog
vozila cijev pištolja prislonio na glavu. Svjedok oštećeni je pojasnio da ne
zna zašto mu je prozor u kritičnom trenutku bio otvoren skoro do kraja. Kako
je svjedok dalje naveo čini mu se da mu je ovaj čovjek baš dugo držao pištolj
na glavu, te kako je vidio da je pištolj repetiran osjetio je strah za svoj
život, jer kako je naveo to je bila situacija gdje niko ne bi reagovao na
način kako je to uradio okrivljeni. Nakon toga, odmah je otišao u policiju i
prijavio ovog čovjeka, nakon čega su policajci pronašli to lice i priveli ga.
Svjedok je dalje naveo da se sve odigralo na način kako je to on predstavio u
svom iskazu, te još jednom ponovio da se on svojim vozilom zaustavio iza
vozila okrivljenog, tj. "Pasata", a dok se ovo drugo vozila nalazilo okrenuto
u suprotnom smjeru. Pojasnio je da je odmah nakon toga otišao u policiju, te
da nije išao iza okrivljenog kako bi vidio gdje isti živi. Dalje je naveo da
se ne pridružuje krivičnom gonjenju protiv okrivljenog i ne traži naknadu
štete.  
Svjedok R.R. u svom iskazu naveo je da se kritične prilike kretao svojim
vozilom od kuće okrivljenog D.R. u naselju T., od koga je kupio sulundare za
šporet, kojom prilikom je sa njim u vozilu bio njegov sin. Jedno 100-200 m od
kuće okrivljenog sa istim se sreo na način što su se mimoilazili kolima i u
tom trenutku su zastali jedan pored drugoga i razgovarali ne izlazeći pri tom
iz svojim vozila. U tom trenutku kako je svjedok naveo čuo je strašnu buku, te
vidio iza sebe vozilo "BMW". Kako je pretpostavio da se tim momcima žuri
rastao se od okrivljenog i nastavio vozilom da se kreće u svom pravcu. U
jednom trenutku njegov sin koji je te prilike bio sa njim rekao mu je da su
ovi momci iz "BMW" stali i da hoće da biju D.R. Kako je bio blizu raskrsnice
svjedok se kako je naveo odmah okrenuo i vratio se nazad svojim vozilom. Kada
je došao do njih D.R. je već bio izašao iz auta i raspravljao se sa ovim
momcima, a našta ga je on kako je naveo malo odgurnuo i rekao mu da ide kući,
te takodje i ovim momcima rekao da i oni idu kući. Medjutim kako je D.R.
svojim vozilom krenuo ovi momci su krenuli za njim, tako da je i on svojim
vozilom krenuo za njima, sve dok D.R. nije došao do svoje kuće. Nakon toga
pozvala ga je policija da bi dao svoj iskaz vezano za ovaj dogadjaj. Svjedok
je dalje naveo da se sve odigralo baš onako kako je on ispričao, te naveo da
sigurno nije vidio da je bilo ko od prisutnih imao kod sebe pištolj, te da se
sve završilo na toj kratkoj raspravi izmedju D.R. i ovih momaka.  
Svjedok N.M. u svom svjedočkom iskazu naveo je da se slabo sjeća predmetnog
dogadjaja, jer je kako je naveo to bilo dosta davno. Jedino čega se sjeća
jeste da se zajedno sa oštećenim kretao vozilom kroz naselje T. u P., kada je
jedan čovjek izvadio pištolj i došao do njihovog vozila i kako je naveo čini
mu se da ga je uperio u nekog od njih, ali nije siguran. Svjedok je dalje
naveo da se ne sjeća ni gdje se odigrao predmetni dogadjaj, odnosno da mu se
čini da je bilo na ulici, te još jednom ponovio da se ne sjeća u koga je ovaj
čovjek uperio pištolj, tj. kako je naveo nije siguran da li u oštećenog ili u
njega.  
Iz izvoda iz KE koji glasi na ime okrivljenog dat od strane UP PJ Podgorica
br. 29-245708 - 671972-1436 od 15.04.2008. godine, utvrdjuje se da je isti
osudjivan i to: presudom Osnovnog suda u Podgorici K.br. 95/20830 od
17.02.1999. godine, zbog krivičnog djela iz čl. 131. st.1. KZ RCG, na novčanu
kaznu u iznosu od 600,00 dinara i presudom Osnovnog suda u Podgorici K.br.
01/6250 od 15.07.2002. godine, zbog krivičnog djela nedozvoljena trgovina, na
novčanu kaznu u iznosu od 300,00 €.  
Ocjenom navoda optužbe, odbrane okrivljenog, te provedenih dokaza, kako
pojedinačno tako i u njihovoj medjusobnoj povezanosti, sud je nesumnjivo
utvrdio da je okrivljeni izvršio krivično djelo na način, vrijeme i mjesto
kako je to predstavljeno izrekom presude.  
Naime, tokom postupka je nesporno utvrđeno da je dana 28.12.2007.godine oko
20,30 časova u ul. ... u P. okrivljeni ugrozio sigurnost oštećenog M.V.,
prijetnjom da će napasti na njegov život i tijelo, na način što je nakon kraće
rasprave sa oštećenim, prišao oštećenom koji se nalazio u svom vozilu i kroz
otvoren prozor prislonio mu pištolj na glavu, pritom govoreći mu "nemoj da ti
jebem majku". Prednje proizilazi iz jasnog iskaza svjedoka oštećenog koji je u
bitnom naveo da se kritične prilike vozio kroz naselje T. u P. svojim vozilom
"BMW" zajedno sa drugom N.M. i u trenutku dok je prolazio ul. Ivangradskom
ispred njega je stajalo auto "Pasat" koji je bio zaustavljen na ulici i vozač
iz tog vozila je razgovarao sa vozačem drugog vozila koje se kretalo iz
suprotnog smjera, tako da su ta dva vozila stajala paralelno jedno sa drugim,
te da je poslije par sekundi svirnuo da bi se vozilo ispred njega pomjerilo,
kada je vozač iz tog vozila odmahnuo rukom, a poslije par sekundi opet je
svirnuo i u tom trenutku vozač vozila "Pasat" je izašao iz istog i držeći
pištolj u ruci došao do njega koji je i dalje sjedio u svom vozilu "BMW",
kojom prilikom mu je kroz otvoreni prozor njegovog vozila cijev pištolja
prislonio na glavu i u to baš dugo, tako da je vidio da je pištolj repetiran,
zbog čega je osjetio strah za svoj život. Takođe i svjdok N.M. u svom
svjedočkom iskazu navodi da im je kritičnom prilikom prišao neki momak sa
pištoljem, ali da se zbog proteka vremena ne sjeća svih detalja. Sud je
cijenio iskaze navedenih svjedoka kao istinite, u bitnom saglasne, a na koje
iskaze ni sami okrivljeni nije imao primjedbi. Zbog navedenog sud nije
prihvatio odbranu okrivljenog, nalazeći da je ista smišljena radi izbjegavanja
krivice. Takođe, sud nije prihvati ni iskaz svjedoka R.R., nalazeći da svjedok
R.R. nije bio prisutan u toku čitavog događaja, jer je isti napustio mjesto
događaja, pa se tek nakon upozorenja sina vratio, zbog čega niti je vidio niti
je mogao čuti sve što događalo između okrivljenog i oštećenog.  
Radnja predmetnog krivičnog djela je prijetnja da će se napasti na život ili
tijelo tog lica ili njemu bliskog lica, s akcentom na činjenicu da prijetnja
mora biti ozbiljna, a to znači da prema okolnostima konkretnog slučaja treba
da izazove strah, uznemirenost, uzbuđenost ili slično osjećanje ugroženosti
života ili tijela. Prijetnja je ozbiljna kada je objektivno podobna da kod
onog kome se prijeti izazove osjećaj straha ili uopšte osjećaj nesigurnosti.
Nesporno je da je prijetnja koju je okrivljeni uputio oštećenima prilikom
predmetnog dogadjaja bila ozbiljna, s obzirom na sam ambijent u kojem se
dešavala, a imajući u  vidu da je okrivljeni prislonio pištoljo na glavu
oštećenog i rekao mu »nemoj da ti jebem majku«. Oštećeni je naveo, što je
takodje nesporno, da ga je sve to uplašilo i da se uplašio za svoj život.
Dakle, predmetno djelo je svršeno, obzirom da je prijetnjom ostvaren osjećanje
ugroženosti kod lica kojima je prijetnja bila upućena.  
Ovaj sud je mišljenja da su se u radnjama okrivljenog stekli svi bitni
elementi bića krivičnog djela ugrožavanje sigurnosti iz čl. 168 st.1 Krivčnog
zakonika, koje čini onaj ko ugrozi sigurnost nekog lica prijetnjom da će
napasti na život ili tijelo tog lica ili njemu bliskog lica, kao i da je tom
prilikom okrivljeni D.R. postupao sa direktnim umišljajem jer je bio svjestan
da svojim radnjama može izazvati strah kod oštećenog, pa je to i htio.  
Odlučujući o vrsti i visini kazne za okrivljenog, sud je u smislu čl. 42.
Krivičnog zakonika cijenio sve okolnosti od kojih zavisi da kazna bude manja
ili veća (olakšavajuće i otežavajuće okolnosti) u okviru zakonom propisanog
minimuma i maksimuma za predmetno krivično djelo, pa je od olakšavajućih
okolnosti cijenio njegove lične i porodične prilike, da je oženjen i otac
troje djece, dok je od otežavajućih okolnosti cijenio njegov raniji život,
tj.osuđivanost, a što je sud utvrdio iz izvoda iz KE za okrivljenog, pa je
cijeneći naprijed navedene okolnosti, kao i imovno stanje okrivljenog, da je
isti srednjeg imovnog stanja sa mjesečnim primanjima od oko 1.000,00€, te da
je vlasnik porodične kuće od oko 400,00m2,  a što je sud utvrdio iz odbrane
okrivljenog, te cijeneći stepen krivice za učinjeno krivično djelo, sud
okrivljenog osudio i izrekao mu novčanu kaznu u iznosu od 600,00 €, nalazeći
da će se ovako odmjerenom kaznom, a vodeći pri tome računa o imovnim prilikama
oštećenog shodno čl.42 st.2 Krivičnog zakonika, u svemu ostvariti svrha
kažnjavanja iz čl. 32 Krivičnog zakonika, da okrivljeni ubuduće ne vrši
krivična djela, a u okviru opšte svrhe propisivanja i izricanja krivičnih
sankcija iz čl.4 st. 2 Krivičnog zakonika.  
Kako je okrivljeni oglašen krivim, sud je istog shodno čl.199 i 202 ZKP-a
obavezao na plaćanje troškova krivičnog postupka - sudskog paušala, koji je
određen shodno dužini trajanja postupka, složenosti predmeta i imovinskim
prilikama okrivljenog, u iznosu od 30,00 €, sve u roku od 15 dana po
pravosnažnosti presude, pod prijetnjom prinudnog izvršenja.  
Na osnovu svega izloženog odlučeno je kao u izreci presude.  
OSNOVNI SUD U PODGORICI
Dana 26.10.2010. godine  
Zapisničar
S U D I J A
Sladjana Vlahović s.r.
Jelena Perović Kovačević s.r.  
PRAVNA POUKA:
Protiv ove presude može se
Izjav
iti žalba u roku od 8 dana
od dana prijema iste Višem sudu
u Podgorici, a preko ovog suda.  
ZTO:Sladjana Vlahović  