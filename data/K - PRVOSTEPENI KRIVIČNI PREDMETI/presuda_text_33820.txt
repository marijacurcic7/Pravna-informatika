K.br. 44/13
U IME CRNE GORE
OSNOVNI SUD U NIKŠIĆU, kao prvostepeni,  sudija Babović Dragan, uz
sudjelovanje Krištof Stanke kao zapisničara u krivičnom predmetu protiv
okrivljene M T, zbog krivičnog djela teško djelo protiv bezijednosti javnog
saobraćaja iz čl. 348.st.3. u vezi čl. 339.st.3. u vezi st.1. Krivičnog
zakonika po optužnom predlogu ODT Nikšić Kt.br. 822/12 od 29.01.2013.godine
nakon dovršenog glavnog i javnog pretresa dana 29.11.2013.godine u prisustvu
zamjenika ODT-a Nikšić Sindjić Vanje, okrivljene M T i njenog branioca adv.
Lukovac Veselina, donio je i istog dana javno objavio,
P R E S U D U
Okrivljena:
M T od oca Zi majke V, rodjene S, rodjena.godine u Nikšiću sa prebivalištem u
mjestu rodjenja –, završila srednju tehničku školu,lošeg imovnog stanja,
državljanka Crne Gore, ranije neosudjivana,
K r i v a j e
Što je:
Dana 23.10.2012.godine u Nikšiću na ne pridržavajući se saobraćajnih propisa
upravljala putničkim motornim vozilom marke „Audi A3“, reg.br. i time tako
ugrozila saobraćaj da je dovela u opasnost život i tijelo oštećenog K B na
način što krećući se iz pravca stare pošte prema R nije obratila pažnju na
pješaka K B koji je prelazio kolovoz van obilježenog pješačkog prelaza sa
desne na lijevu stranu u smjeru kretanja vozila okrivljene, usled čega je
vozeći ovako protivno odredbi čl.13.st.1. Zakona o bezijednosti saobraćaja na
putevima, iako je bila svjesna da svojom radnjom može učiniti djelo, ali je
olako držala da do toga neće doći ili da će to moći spriječiti prednjim
dijelom vozila kojim je upravljala, udarila i na kolovoz oborila K B koji je
tom prilikom zadobio tešku tjelesnu povredu u vidu preloma I prsta lijeve šake
i nagnječenje jabučice desnog oka,
- čime je izvršila krivično djelo teško djelo protiv bezbjednosti javnog
saobraćaja iz čl. 348 st. 3 u vezi čl. 339 st. 3 u vezi st. 1 Krivičnog
zakonika.
Pa joj Sud za navedeno krivično djelo primjenom čl. 4 st. 2. 42, 52, 53 i 54
Krivičnog zakonika i čl. 226, 229 i 374 Zakonika o krivičnom postupku, izriče:
USLOVNU OSUDU
Kojom joj predhodno utvrđuje kaznu zatvora u trajanju od 2 (dva) mjeseca i
istovremeno određuje da se ista neće izvršiti, ako okrivljena u roku od 1
(jedne) godine po pravosnažnosti presude ne izvrši novo krivično djelo.
OBAVEZUJE SE okrivljena da na ime troškova krivičnog postupka plati iznos od
189,50 (stoosamdesetdevetipedeset) eura u roku od 15 dana, po pravnosnažnosti
presude pod prijetnjom prinudnog izvršenja, na žiro račun ovog suda
br.832-152-32.
O b r a z l o ž e n j e
ODT u Nikšiću svojim ptužnim predlogom Kt.br. od 29.01.2013.godine stavio je
na teret okrivljenoj M T izvršenje krivičnog djela koje je činjenično i pravno
opisano izrekom presude pa je zamjenik ODT-a Sindjić Vanja na glavnom pretresu
ostajući pri optužnom predlogu konačno predložila da sud okrivljenu za
počinjeno krivično djelo oglasi krivom i osudi po zakonu.
Okrivljena M T u svojoj odbrani u bitnom je istakla da je dana
23.10.2012.godine upravljala svojim putničkim motornom vozilom “ ”, reg.
oznaka PG te da se kretala od skvera ka R i to lijevom saobraćajnom trakom
desne kolovozne površine dok se ispred njenog vozila kretalo vozilo i to
desnom saobraćajnom trakom na nekih 5 do 6m, kada je i primijetila na nekih
5-6 m od njenog vozila pješaka koji je stupio na kolovoznu površinu i to
desnu, te kada mu se približila na jedno metar, metar ipo, zaustavila je svoje
vozilo, a pješak je teturao po ulici i u jednom momentu došao do njene desne
bočne strane vozila i u predjelu desnog blatobrana se nekako naslonio na njeno
vozilo na način što se rukama naslonio na haubu i to laktovima. Navela je da
je nakon toga pješak pao na asvalt, te da su ona i njena drugarica koja je
bila sa njom u vozilu izašla iz istog kako bi mu ukazale pomoć, kada su
primijetile da je to lice u alkoholisanom stanju. Pješaka su podigle sa ulice
i ponudile da ga povezu do bolnice na pregled, medjutim isti je to odbio, a
nešto kasnije je pošao da se pregleda, a sa njim u društvu je bila njena
drugarica dok je ona ostala na licu mjesta kako bi se izvršio uvidjaj. Nadalje
je pojasnila da je prije kontakta pješaka uočila na jedno 5 do 6 metara i da
se kretala brzinom od oko 20 do 30 km/h, da je zaustavila polako svoje vozilo
tako da nije bilo tragova kočenja, te kada je prvi put uočila pješaka vidjela
je da isti tetura iz kog razloga je smanjila brzinu. Istakla je da je na jedno
15 do 20m prije nezgode zaustavila vozilo da bi propustila jednog pješaka na
prelazu, nakon čega je nastavila kretanje, a potom uočila ovog pješaka. Nakon
što je pješak pao na asvalt glava mu je bila okrenuta u pravcu skvera, dok su
mu noge bile okrenute prema R i pokušala je da istog upozori tako što je dala
zvučni signal, tj.sirenu. navela je da je sa njom u vozilu kritične prilike
bila njena drugarica S A, dok se vozač vozila koji se kritičnom prilikom
kretao ispred nje zove S M, nadalje ističući da je ona pješaka prvi put uočila
kada se nalazio iza zadnjeg kraja vozila koje se kretalo ispred nje. S je
nakon što je vidio da je navedeni pješak kontaktirao njeno vozilo zaustavio
svoje vozilo i došao na mjesto nezgode kada se pješaku obratio riječima “Kako
to prelaziš ulicu, zamalo mi nijesi pao na zadnji dio auta”. U završnoj riječi
pridružila se završnoj riječi svog branioca.
U završnoj riječi branilac okrivljene je u bitnom istakao da smatra da nije
dokazano da je okrivljena počinila djelo koje joj je stavljeno na teret, jer
je predmetnu saobraćajnu nezgodu skrivio oštećeni K B koji je neoprezno,
nepravilno i van obilježenog pješačkog prelaza prelazio kolovoz navedene
ulice, a što je utvrdjeno i provedenim dokazima, te smatra da je isključivi
razlog za nastanak saobraćajne nezgode je upravo tako nepropisno postupanje
oštećenog kao pješaka, pa sa navedenih razloga predlaže da sud okrivljenu
oslobodi od optužbe, a da ukoliko sud drugačije rezonuje predlaže da sud
prilikom odmjeravanja kazne kao olakšavajuće okolnosti na strani okrivljene
uzme činjenicu da je ista ranije neosudjivana, njenu relativnu mladost u
vrijeme izvršenja krivičnog djela – navršenih 18 godina, te njeno korektno
držanje nakon nezgode, kao i njeno kasnije interesovanje za zdravlje
oštećenog, kao i činjenicu da se oštećeni ne pridružuje krivičnom gonjenju
protiv iste, pa smatra da će se i sa najblažom kaznom postići svrha
kažnjavanja.
Sud je u dokaznom postupku neposredno saslušao svjedoka-oštećenog K B, te
svjedoke S A i S M, te pročitao zapisnik o uvidjaju UP PJ Nikšić Ku.br. od
26.10.2011.godine, te izvršio uvid u skicu lica mjesta, na saglasan predlog
stranaka pročitao nalaz i mišljenje sudskog vještaka saobraćajne struke ing. T
P, a koji je vještak na glavnom pretresu neposredno saslušan i koji je dao
pojašnjenje u pogledu datog nalaza i mišljenja i nalaz i mišljenje sudskog
vještaka medicinske struke A dr. I, izvršio uvid u dopis UP PJ Nikšić Ku.br.
/13 od 05.06.2013.godine i izvod iz kaznene evidencije na ime okrivljene.
Svjedok oštećeni K B je na glavnom pretresu u svom iskazu u bitnom naveo da je
dana 23.12.2012.godine pošao u prodavnicu auto djelova kako bi kupio neki dio
za svoje vozilo, pa da je nakon što je kupio dio za svoje vozilo uputio se,
odnosno kretao se trotoarom od prodavnice u pravcu skvera put R. U jednom
momentu htio je da predje Bulevar jer je prethodno svoje vozilo parkirao u
blizini M kada je primijetio jedno vozilo koje se kretalo od pošte ka skveru,
pa je pretpostavio da može preći B, te kako je na isti zakoračio nakon tri,
četiri koraka osjetio je jak udar i više se ničega ne sjeća do momenta dok ga
je jedna gospodja pitala “znaš li gdje si”, na što joj je odgovorio da ne zna,
a ona mu je odgovorila da se nalazi u bolnici i da je sa njihovim vozilom imao
udes. Dalje je naveo da je svijesti došao dok se nalazio na stolu u hiruškoj
ordinaciji kada su mu ljekari sanirali povredu prsta koju je zadobio u
navedenom udesu. Još dok se nalazio u bolnici dva policajca su ga
alkotestirala nakon čega je primio infuziju, a onda na svoju ruku izašao iz
bolnice. Nadalje je pojasnio da ne zna da li je Bulevar prelazio na
obilježenom pješačkom prelazu, ali da mu je policajac koji ga je alkotestirao
kazao da je B prelazio van obilježenog pješačkog prelaza. Kada je izašao iz
prodavnice vidio je da B prolaze kola, a kada je krenuo da predje B samo je
primijetio jedno vozilo koje ga je i udarilo, a da ne zna kojom se trakom
kretala okrivljena kritičnom prilikom, kao ni to ko ga je odvezao u bolnicu. U
završnoj riječi nije se pridružio krivičnom gonjenju protiv okrivljene.
Svjedok S A je na glavnom pretresu u svom iskazu u bitnom istakla da se dana
23.10.2012.godine nalazila u vozilu marke “ ”, kojim vozilom je upravljala
njena kuma M T dok se ona nalazila na mjestu suvozača. Kritične prilike
kretale su se od skvera prema R i to lijevom saobraćajnom trakom desne
kolovozne trake brzinom ne većom od 20 km/h, dok se ispred njih u desnoj
saobraćajnoj traci kretalo jedno vozilo na udaljenosti od njih od 7 do 8m, te
da je u jednom momentu primijetila da iza tog vozila koje se kretalo ispred
njih izlazi jedan pješak, a kojeg je uočila i T pa je počela da svira, nakon
čega je skrenula ulijevo na pješačko ostrvo, a potom zaustavila svoje vozilo,
u kom momentu prilazi pješak i pada na desni blatobran T vozila, a nakon toga
na asvalt. Ona i T su odmah izašle iz vozila i istom pješaku ponudile pomoć,
koju je on odbio u početku, a nakon toga su uspjele da ga ubijede da podje kod
ljekara. Ona je sa njim pošla u bolnicu dok je T ostala na lice mjesta kako bi
se izvršio uvidjaj. Pojasnila je da je navedenog pješaka primijetila da stupa
na kolovoz iza desnog dijela vozila koje se kretalo ispred njih desnom
saobraćajnom trakom, nakon kontakta ovog pješaka sa njihovim vozilom vozač
vozila koji se kretao ispred njih se zaustavio i ponudio im da im pomogne oko
pješaka nakon čega se obratio pješaku, govoreći mu “jesi li ti lud, zamalo da
mi padneš na auto”. Istakla je da je T zaustavila svoje vozilo i to na
udaljensoti od oko 1 m, prije nego što je pješak udario u njeno vozilo.
Svjedok S M je na glavnom pretresu u bitnom naveo da se kritičnog dana kretao
B i to desnom saobraćajnom trakom desne kolovozne trake od pravca skvera ka R,
dok se lijevom kolovoznom trakom kretalo vozilo okrivljene te da je u jednom
momentu primijetio da se sa desne strane kolovoza kretalo jedno lice koje je
namjeravalo da predje sa jedne na drugu stranu B, kada je i uočio da se isto
lice otežano kretalo, a iz kog razloga nije mu poznato, nakon čega je on malo
manervisao sa svojim vozilom, te istog pješaka mimoišao, nakon ćega je
pogledao na retrovizor iz razloga jer je pomislio da može doći do neke nezgode
kada je i primijetio da se ovaj pješak približava vozilu kojim je upravljala
okrivljena. Primijetio je da je okrivljena pokušvala da izbjegne pješaka nakon
što je vozilom prošla skroz lijevo koliko je to mogla od pješačkog ostrva i
primijetio je da se ista kritičnom prilikom kretala veoma malom brzinom. U
jednom momentu došlo je do kontakta izmedju vozila i navedenog pješaka i to
desnom prednjom stranom vozila u predjelu desnog blatobrana pa je imao utisak
da se pješak praktično naslonio na vozilo okrivljene, nakon čega je isti pao
na asvalt. Dalje je naveo da je nakon toga zaustavio vozilo, pozvao policiju i
ponudio se da navedenog pješaka povezu u bolnisu na pregled, isti je to odbio
i kazao da mu nije ništa, nakon čega je došla policija i izvršila uvidjaj.
Pojasnio je da od mjesta sa kojeg je okrivljena startovala pješak se nalazio
na jedno desetak metara i da je nakon što ga je on mimoišao, isti je prelazio
kolovoz i bukvalno naletio na vozilo okrivljene, a takodje se pješak nalazio
na kolovozu kada je okrivljena startovala vozilo nakon što je propustila
pješaka na pješačkom prelazu. Pješak je kada ga je on mimoišao bio na kolovozu
otprilike korak, dva, a on se kretao dva do tri metra ispred vozila okrivljene
i to istom saobraćajnom trakom i to on desnom kolovoznom trakom, a ona lijevom
kolovoznom trakom u istom pravcu. Pretpostavlja da okrivljena nije mogla
vidjeti pješaka od njegovog vozila, nadalje je istakao da nakon što je izašao
iz svog vozila i prišao pješaku istom nije ništa govorio, sem što ga je
ponudio da ga poveze u bolnicu kako bi mu se ukazala pomoć.
Iz zapisnika o uvidjaju Uprave policije PJ Nikšić Ku.br. od 26.10.2012.godine,
te skice lica mjesta utvrdjeno je da se saobraćajna nezgoda dogodila dana
23.10.2012.godine oko 13,40 časova na dijelu B u Nikšiću. Učesnici u
saobraćajnoj nezgodi su M T koja je upravljala putničkim motornim vozilom
marke „Audi A3“, reg. oznake PG koja se kretala od u pravcu R i K B koji je
kao pješak prelazio kolovoz. Kolovoz na gdje se dogodila saobraćajna nezgoda
je od asvaltnog zastora, širine desne kolovozne trake 6,50 m, na mjestu
nezgode je prav i pregledan, uslovi za vožnju su povoljni, vidljivost
optimalna za dnevne uslove vožnje, kolovoz suv. Lokalitet saobraćajne nezgode
je na dijelu gdje je kolovozna površina izgradjena od asvaltnog zastora sitne
granulacije bez udarnir rupa i drugih oštećenja. Kolovozna površina je
ograničena ivičnjacima strandardne visine iza kojih su postavljeni betonski
trotoari namijenjeni za kretanje pješaka. Kolovoz bulevara na mjestu nezgode
razdojen je uzdužnim zelenim radjelnim pojasnom na dvije kolovozne trake
namijenjene za kretanje vozila u oba smjera. Mjesto nezgode je u zoni
ograničenja brzine kretanja vozila pod optimalnim uslovima do limita za
naseljena mjesta od 50 km. putničko motorno vozilo marke „“ nakon nezgode
zatečeno je na saobraćajnoj traci do sredine kolovoza prednjim dijelom
okrenuto u smjeru kretanja, prednji lijevi točak putničkog vozila nalazi se na
samoj lijevoj ivici desne kolovozne trake, rastojanje od zadnjeg lijevog točka
putničkog vozila marke „“ pa do lijeve ivice desne kolovozne trake iznosi 30m,
a rastojanje od zadnjeg lijevog točka putničkog vozila marke „“ pa do
pješačkog prelaza iznosi 11,70m. Nije bilo tragova kočenja ili tragova
zanošenja od put.mot.vozila marke „“ na desnoj kolovoznoj traci. Na putničkom
vozilu marke „“ nastupila je deformacija poklopca motora, a pješak K B je
zadobio teške tjelesne povrede.
Iz nalaza i mišljenja vještaka saobraćajne struke ing. utvrdjeno je da
postupak oba učesnika u saobraćajnoj nezgodi stoji u uzročnoj vezi sa nastalom
saobraćajnom nezgodom. Vozač put.mot.vozila marke „“ bio je na rastojanju od
mjesta kontakta kada je pješak K B stupio na desnu ivicu kolovoza 36,5m, a
dužina zaustavnog puta za brzinu kretanja vozača sa putničkim vozilom iznosila
je 13,5m. Vozač sa put.mot.vozilom marke „“ imao je vremena i prostora da
preduzme adekvatne mjere za izbjegavanje kontakta sa tijelom pješaka. Pješak K
B bio je dužan da prije stupanja na desnu ivicu kolovoza uvjeri sebe da li tu
radnju može bezbjedno izvršiti, kao i da ocijeni brzinu kretanja put.vozila
marke „“ i njegovu udaljenost od mjesta gdje je započeo prelaziti kolovoz, pa
kada se uvjeri da radnju prelaženja preko kolovoza može bezbjedno izvršiti
nastavi kretanje u suprotnu stranu. Takodje pješak K B je bio dužan da kolovoz
prelazi na obilježenom pješačkom prelazu. Na glavnom pretresu vještak je
pojasnio da je osnovni nalaz i mišljenje dao na osnovu podataka uzetih iz
zapisnika o uvidjaju i skice lica mjesta, koristeći deformacije na putničkom
vozilu koje su evidentirane na zapisniku o uvidjaju gdje se vidi da je glava
pješaka dospjela na poklopac motora po desnoj strani kako je to konstatovano u
zapisniku o uvidjaju. Da je povrijedjeni pješak prešao rastojanje od desne
ivice kolovoza do mjesta kontakta 4m, tj. prešao na desnu saobraćajnu traku i
dio lijeve saobraćajne trake koristeći prelazak kolovoza pod pravim uglom na
11,70m. Pojasnio je da je očito da je vozač sa put.mot.vozilom prešao
obilježenu horizontalnu signalizaciju – pješački prelaz i da je ostvario
kontakt sa tijelom pješaka gdje mu je u fazi kontakta glava izbačena na desnu
stranu poklopca motora. Vještak je isključio mogućnost da je pješak prelazio
kolovoz i da je pao preko desne bočne strane putničkog vozila, da se oslonio
na ruke i da je glavom napravio deformaciju na poklopcu motora, već je pješak
bio nabačen na prednji desni dio vozila gdje je glava dospjela na poklopac
motora sa desne strane od kojeg kontakta su nastupile deformacije. Imajući u
vidu da je pješak prešao rastojanje od 4m, da se kretao normalnim hodom od
0,90m/s ili 3,2 km/h da bi pješak prešao rastojanje od 4m bilo mu je potrebno
4,4 sekunde , a imajući u vidu brzinu kretanja vozila kad je pješak stupio na
desnu ivicu kolovoza, vozač je bio na rastojanju od mjesta kontakta 36,5 m sa
usporavanjem do pozicije zaustavljanja, pa je iz tog razloga imao vremena i
prostora da reaguje na uredjaj za zaustavljanje i da zaustavi vozilo čija
dužina zaustavnog puta iznosi 13,5m, tako da ni u kom slučaju ne bi moglo doći
do kontakta pješaka i putničkog vozila da je vozač blagovremeno reagovao na
uredjaj za zaustavljanje. Vještak je dalje pojasnio da je okrivljena mogla
uočiti pješaka i na 50m udaljenosti i to kada je krenuo da prelazi kolovoz
obzirom da se radi o kolovozu sa dvije saobraćajne trake i da se put prostire
u pravom pravcu više stotina metara, te je u konačnom ostao pri osnovnom
nalazu, kao i dopuni osnovnog nalaza sa glavnog pretresa.
Iz dopisa UP PJ Nikšić Ku.br. od 05.06.2013.godine utvrdjeno je da od strane
ovlašćenog policijskog službenika V V nije izvršeno fotografisanje lica
mjesta, kao ni zatečenih tragova, a u kojoj su učestovali M T i K B.
Iz nalaza i mišljenja vještaka medicinske struke I dr. A, utvrdjeno je da je
oštećeni K B zadobio povrede u vidu nagnječenja jabučice desnog oka koja
povreda je lake prirode, te prelom prvog prsta lijeve šake koja povreda je po
svojoj prirodi teška tjelesna povreda.
Sud je nalaze i mišljenja vještaka prihvatio kao stručne i jasne i date po
pravilima struke i nauke.
Cijeneći navedene dokaze, posebno nalaz i mišljenje vještaka saobraćajne
struke, zapisnik o uvidjaju saobraćajne nezgode, skicu lica mjesta, te
svjedočke iskaze oštećenog K B, te svjedoka S M, cijeneći ih pojedinačno i u
njihovoj medjusobnoj vezi nesumnjivo je utvrdjeno da je okrivljena dana
23.10.2012.godine u Nikšiću na, ne pridržavajući se saobraćajnih propisa
upravljala putničkim motornim vozilom marke »«, reg. br., i time tako ugrozila
saobraćaj da je dovela u opasnost život i tijelo oštećenog K B na način što
krećući se iz pravca stare pošte prema nije obratila pažnju na pješaka K B
koji je prelazio kolovoz van obilježenog pješačkog prelaza sa desne na lijevu
stranu u smjeru kretanja vozila okrivljene usled čega je vozeći ovako protivno
odredbi čl.13.st.1. Zakona o bezbijednosti saobraćajna na putevima, iako je
bila svjesna da svojom radnjom može učiniti djelo ali je olako držala da do
toga neće doći ili da će to moći spriječiti, prednjim dijelom vozila kojim je
upravljala udarila i na kolovoz oborila oštećenog K B koji je tom prilikom
zadobio tešku tjelesnu povredu u vidu preloma prvog prsta lijeve šake i
nagnječenje jabučice desnog oka, kojim radnjama je okrivljena ostvarila sva
bitna obilježja krivičnog djela teško djelo protiv bezbijednosti javnog
saobraćaja iz čl.348.st.3. u vezi čl.339.st.3. u vezi st.1. Krivičnog
zakonika.
Činjenično stanje izreke presude utvrdjeno je provedenim dokazima.
Nesumnjivo je utvrdjeno, da se predmetna nezgoda dogodila na način opisan u
izreci presude, te da okrivljena koja se kretala vozilom marke »«, reg.
oznaka, nije obratila pažnju na pješaka K B koji je prelazio kolovoz van
obilježenog pješačkog prelaza sa desne na lijevu stranu u smjeru kretanja
vozila okrivljene, već je na opisan način udarila oštećenog i nanijela mu
navedene povrede. Okrivljena se kritičnom prilikom nije pridržavala odredbe
čl. 13 st. 1 ZOBS-a na putevima, shodno kojoj odredbi je bila dužna da obrati
pažnju na pješake koji se nalaze na kolovozu ili stupaju na kolovoz.
Okrivljena je imajući u vidu utvrdjeno činjenično stanje nesumnjivo bila u
mogućnosti da obrati pažnju na pješaka kojeg je mogla blagovremeno da vidi na
kolovozu i objektivno shodno naprijed datoj saobraćajnoj analizi, bila u
mogućnosti da izbjegne kontakt sa pješakom, što nije učinila. Postupajući na
način kao u izreci presude, okrivljena se nije pridržavala citirane zakonske
odredbe što je imalo za posljedicu uzrokovanje predmetne nezgode u kojoj je
oštećeni K B zadobio tešku tjelesnu povredu. Pri izvršenju predmetnog
krivičnog djela okrivljena je postupala sa svjesnim nehatom, svjesna da usljed
njenog činjenja može nastupiti zabranjena posljedica, pa je olako držala da
ona neće nastupiti ili da će je moći spriječiti, pa su se u njenim radnjama,
pored objektivnih, stekli i subjektivni elementi bića krivičnog djela
stavljenog joj na teret.
Sud je cijenio odbranu okrivljene, te svjedočki iskaz S A koje su istakle da
je okrivljena prije kontakta zaustavila svoje vozilo, te da je oštećeni K
udario u njeno vozilo, kao i da je svjedok S nakon što je izašao iz vozila
Koprivici se obratio riječima »kako to prelaziš ulicu zamalo mi nijesi pao na
zdadnji dio auta«, ali iste nije prihvatio, jer su po mišljenju suda smišljeno
dati iskazi u cilju izbjegavanja ili umanjenja krivice okrivljene, budući da
su opovrgnuti nalazaom i mišljenjem vještaka saobraćajne struke ing. P T, koji
je u svom nalazu istakao da je vozilo okrivljene prilikom kontakta bilo u
pokretu, te iskazom svjedoka S M koji je u bitnom istakao da se okrivljena
kretala veoma malom brzinom, te da on ništa nije govorio pješaku nakon što je
izašao iz vozila, sem što ga je ponudio da ga poveze u bolnicu kako bi mu se
ukazala pomoć.
Prilikom utvrdjivanja krivične sankcije sud je na strani okrivljenog u smislu
čl.42. KZ, cijenio njenu relativnu mladost u vrijeme izvršenja krivičnog djela
(18 godina), loše imovno stanje, raniju neosudjivanost, a što se sud uvjerio
uvidom u izvod iz kaznene evidencije , činjenicu da se oštećeni nije pridružio
krivičnom gonjenju, dok otežavajućih okolnosti sud nije našao. Imajući
navedeno u vidu, Sud je mišljenja da, radi krivično – pravne zaštite, prema
okrivljenoj nije nužno primijeniti kaznu, već da će se samim upozorenjem, uz
prijetnju kaznom kao u izreci presude, i rokom provjeravanja od jedne godine,
na okrivljenu u dovoljnoj mjeri uticati da ubuduće ne vrši krivična djela,
čime će u potpunosti biti ostvarena svrha izricanja uslovne osude iz čl. 52
KZ, a u okviru opšte svrhe izricanja krivičnih sankcija iz čl. 4 st. 2 KZ.
Kako je okrivljevljena oglašena krivom sud je obavezao da na ime troškova
krivičnog postupka plati iznos od 189,50 eura od čega na ime naknade vještaku
saobraćajne struke ing. P T, za uradjeni nalaz i pojašnjenje istog na glavnom
pretresu iznos od 115,50 eura, vještaku medicinske struke A dr. I iznos od
44,oo eura, a iznos od 30 ,oo eura na ime paušala kao dijela troškova
krivičnog postupka, a koji troškovi krivičnog postupka su srazmjerni trajanju
i složenosti krivičnog postupka, kao i imovnim prilikama okrivljene shodno čl.
229. u vezi čl. 226. ZKP-a.
Iz iznijetih razloga,a primjenom čl. 374. ZKP-a, odlučeno je kao u izreci
presude.
OSNOVNI SUD U NIKŠIĆU, dana 29.11.2013.god
S U D I J A,
D,na, 29.11.2013.godine.
Presudu dostaviti:
-ODT-u Nikšić,
- braniocu okrivljene,
- okrivljenoj,
U spise predmeta.
S U D I J A,