U I M E C R N E G O R E
K. br. 74/13
OSNOVNI SUD U NIKŠIĆU kao prvostepeni krivični, sudija Perović Ivan uz
sudjelovanje Ćuzović Plane kao zapisničara, u krivičnom predmetu protiv
okrivljenog R I zbog krivičnog djela iz čl.384 st.1 KZ, postupajući po
optužnom predlogu ODT-a Nikšić Kt. br. 738/12 od 15.02.2013.g., nakon
dovršenog javnog glavnog pretresa dana 14.06.2013. g. u prisustvu zamjenika
ODT-a Krivokapić Vesne, predstavnika oštećene E Lješković Milice i okrivljenog
R I, donio je i istog dana javno objavio
P R E S U D U
Okrivljeni:
R I od oca M majke R rođene G, rođen u Nikšiću, nastanjen u mjestu rođenja,
državljanin Crne Gore, završio srednju školu, nezaposlen, srednjeg imovnog
stanja, neoženjen, ranije osuđivan presudom Osnovnog suda Nikšić K.br. od
08.04.1998.g. zbog kriv.djela iz čl.172 st.1 u vezi st.3 KZRCG na kaznu
zatvora od 30 dana-uslovno na jednu godinu, koja osuda je brisana dana
14.02.2013.g. od strane UP PJ Nikšić
K r i v j e
Što je:
Neutvrđenog dana u periodu od 10.04.2012.g. do 12.04.2012.g. u Nikšiću, u svom
poslovnom objektu koji se nalazi u ulici M ,samovlasno pribavio pravo za koje
je smatrao da mu pripada, na način što je, nakon što su dana 10.04.2012.
ovlašćeni radnici E Nikšić isključili brojilo broj sa niskonaponske mreže zbog
neplaćenog duga na ime utrošene električne energije, isto samovlasno
priključio na nisko - naponsku mrežu E Nikšić,, iako je bio svjestan svog
djela i htio njegovo izvršenje,
- čime je učinio krivično djelo samovlašće iz čl.384 st.1 Krivičnog zakonika.
Sud okrivljenom R I za navedeno krivično djelo primjenom čl.4 st.2, čl.42,
čl.52, čl.53 i čl.54 Krivičnog zakonika i čl. 374 Zakonika o krivičnom
postupku, izriče
USLOVNU OSUDU
Kojom mu utvrđuje kaznu zatvora u trajanju od 30 /trideset/ dana i istovremeno
određuje da se ova kazna neće izvršiti ako okrivljeni u roku od 1 /jedne/
godine po pravosnažnosti presude ne učini novo krivično djelo.
Obavezuje se okrivljeni da na ime paušalnih troškova krivičnog postupka plati
iznos od 30,00 eura u roku od 15 dana po pravosnažnosti presude pod prijetnjom
prinudnog izvršenja na žiro račun Osnovnog suda u Nikšiću broj 832-152-32 i da
sudu dostavi dokaz o izvršenoj uplati.
O b r a z l o ž e nj e
ODT iz Nikšića optužnim predlogom Kt. br. 738/12 stavio je na teret
okrivljenom R Iu izvršenje krivičnog djela iz čl.384 st.1 KZ, pa je zamjenik
ODT-a Krivokapić Vesna koja je zastupala optužbu na glavnom pretresu, u
završnoj riječi ostala pri istoj predlažući sudu da okrivljenog oglasi krivim
i osudi po zakonu.
Predstavnik oštećene E Nikšić LJ M u završnoj riječi pridružila se krivičnom
gonjenju protiv okrivljenog.
Okrivljeni R I negirao je izvršenje krivičnog djela, navodeći u svojoj odbrani
da je od 2007.g vlasnik poslovnog objekta u zgradi B u ulici koji faktički
nije korišten od kraja 2010.g. do juna 2012.g. kada je izdat pod zakup.Poznato
mu je da je postojao dug za struju koji je nastao za vrijeme zakupa od strane
firme “ ” čiji je vlasnik R R njegova majka do kraja 2010.g., a kada je izdao
ovaj poslovni prostor u junu 2012.g novom zakupcu misli da je račun iznosio
više od 1.000,00 eura. Ništa mu nije poznato o isključenju struje u ovom
objektu u aprilu 2012.g., ali zna da je stuje u objektu bilo kada je isti u
junu 2012.g izdao novom zakupcu. Ključ od ovog objekta jedino je on imao a
brojilo za ovaj objekat smješteno je vani i on je obilazio uredno objekat.
Okrivljeni je u završnoj riječi ostao pri iznijetoj odbrani, ostavljajući
pitanje svoje krivice sudu na ocjenu.
Sud je u dokaznom postupku na saglastan predlog stranaka pročitao iskaz
svjedoka K M dat kod ODT-a Nikšić dana 13.02.2013.g., pročitao zapisnik E
Nikšić o izvršenju naloga za obustavu snadbijevanja električnom energijom broj
od 10.04.2012.g., pročitao zapisnik E NIkšić o izvršenju naloga za obustavu
snadbijevanja električnom energijom broj od 12.04.2012.g. i pročitao izvod iz
kaznene evidencije za okrivljenog dok je sud donio rješenje da se neće
saslušavati u svojstvu svjedoka J Ž budući da bi insistiranje na izvođenju tog
dokaza isključivo doprinijelo odugovlačenju postupka.
Svjedok Kilibarda Mirko naveo je u svom iskazu da je radnik E, da je dana
10.04.2012.g. sa kolegom J Žm vršio isključenja neurednih platiša i da su u
ul.Manastirskoj na osnovu naloga isključili potrošača R I na brojilu koje su
plombirali tzv.kodiranom plombom a dana 12.04.2012.g. sa istim kolegom je išao
u obilazak prethodno isključenih potrošača i tada su na brojilu R I utvrdili
da je isti otkinuo plombu i samovoljno se priključio na elektro distributivnu
mrežu a kako nijesu obavezni da potrošača obavijeste o isključenju jer je
potrošač prethodno obaviješten putem računa za utrošenu električnu energiju,
oba zapisnika su potpisali samo on i kolega Jokić dok pri svakom isključenju
potrošaču ostave zapisnik na brojilu sa napomenom da se hitno javi u E.
Zapisnikom E Nikšić o izvršenju naloga za obustavu snadbijevanja električnom
energijom broj od 10.04.2012.g. konstatovano je da je poslovni objekat
potrošača R I isključen sa elektro mreže na brojilu br. i plombiran plombom a
zapisnikom E Nikšić o izvršenju naloga za obustavu snadbijevanja električnom
energijom broj od 12.04.2012.g. konstatovano je da se potrošač samovoljno
priključio.
Imajući u vidu sadržinu izvedenih dokaza, sud je na nesumljiv način utvrdio da
je okrivljeni R I neutvrđenog dana u periodu od 10.04.2012.g. do 12.04.2012.g.
u Nikšiću, u svom poslovnom objektu koji se nalazi u ulici
Manastirskoj,samovlasno pribavio pravo za koje je smatrao da mu pripada, na
način što je, nakon što su dana 10.04.2012. ovlašćeni radnici E Nikšić
isključili brojilo broj sa niskonaponske mreže zbog neplaćenog duga na ime
utrošene električne energije, isto samovlasno priključio na nisko - naponsku
mrežu E Nikšić, iako je bio svjestan svog djela i htio njegovo izvršenje,
kojim radnjama je ostvario sva bitna obilježja krivičnog djela samovlašće iz
čl.384 st.1 KZ.
Sud nije prihvatio odbranu okrivljenog R I nalazeći da je neosnovana i
sračunata data radi izbjegavanja krivice.
Najprije, nesporno je da je dana 10.04.2012.g. izvršeno isključenje objekta
okrivljenog R I sa elektro mreže. Prednje prozilazi iz zapisnika E Nikšić o
izvršenju naloga za obustavu snabdijevanja električnom energijom broj od
10.04.2012.g. kao i iz svjedočkog iskaza K M radnika E Nikšić a jasno je da je
upravo okrivljeni osoba koja posjeduje pravni interes da obavi samovlasno
priključenje (koje je konstatovano zapisnikom E Nikšić o izvršenju naloga za
obustavu snadbijevanja električnom energijom broj od 12.04.2012.g. a i
pomenuti svjedok se izjasnio da je došlo do samovlasnog priključenja) kako bi
obezbijedio nesmetano snabdijevanje električnom energijom svom objektu bez
plaćanja duga za utrošenu električnom energiju
Okrivljeni tvrdi kako ne zna ništa o isključenju struje u objektu u aprilu
2012.g. ali je to po ocjeni suda paušalan pokušaj izbjegavanja odgovornosti
jer kod činjenica koje upravo okrivljeni ističe - kako je samo on imao ključ
od objekta i kako je objekat redovno obilazio, jasno je da bi morao opaziti
kako je poslovni prostor isključen sa elektro mreže.
Kako je okrivljeni bio svjestan da samovlasno pribavlja pravo za koje je
smatrao da mu pripada što je očito i htio opisnim postupkom-priključujući svoj
objekat na niskonaponsku mrežu nakon isključenja istog, jasno je da je
djelovao sa direktnim umišljajem.
Prilikom odlučivanja o krivičnoj sankciji sud je kod okrivljenog shodno čl. 42
KZ kao olakšavajuće okolnosti cijenio činjenicu da se radi o o nezaposlenom
licu dok nije našao otežavajućih okolnosti jer je prethodna osuda brisana pa
je istome sud shodno čl. 53 i 54 KZ izrekao uslovnu osudu, uz utvrđivanje
kazne zatvora od 30 dana koja se neće izvršiti ukoliko isti u roku od 1
godine, po pravosnažnosti presude, ne učini novo krivično djelo, čime će se
postići svrha uslovne osude iz čl. 52 KZ u okviru opšte svrhe propisivanja i
izricanja krivičnih sankcija iz čl. 4 st. 2 KZ.
Sud je okrivljenog shodno čl.226 i čl.229 ZKP-a obavezao okrivljenog da na ime
paušalnih troškova krivičnog postupka plati iznos od 30,00 eura srazmjerno
složenosti i trajanju krivičnog postupka te imovnom stanju okrivljenog.
Na osnovu iznijetog, shodno čl. 374 ZKP -a odlučeno je kao u izreci presude.
OSNOVNI SUD U NIKŠIĆU, dana 14.06.2013. godine.
Zapisničar SUDIJA
Plana Ćuzović s.r. Ivan Perović s.r.
ZA TAČNOST OTPRAVKA TVRDI:
radnik suda.
PRAVNA POUKA: Protiv ove presude dozvoljena je žalba u roku od 8 dana
od dana prijema iste preko ovog suda Višem sudu u Podgorici.