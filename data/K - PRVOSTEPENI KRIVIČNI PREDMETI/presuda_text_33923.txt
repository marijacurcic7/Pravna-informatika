K.br.76/13
U IME CRNE GORE
OSNOVNI SUD U NIKŠIĆU kao prvostepeni krivični, sudija Kovačević Vesna, uz
sudjelovanje Abramović Milijane, kao zapisničara u krivičnom predmetu protiv
okrivljenog R Đ zbog krivičnog djela samovlašće iz čl.384 st.1. KZ po optužnom
predlogu ODT-a u Nikšiću, Kt.br.749/12 od 19.02.2013. godine, nakon dovršenog
glavnog i javnog pretresa, dana 15.03.2013.godine, u prisustvu zastupnika
ODT-a Nikšić, Ivanišević Ivane, predstavnika oštećene E Nikšić – Lješković
Milice i okrivljenog R Đ, istog dana donio je a dana 18.03.2013. godine i
javno objavio
P R E S U D U
Okrivljeni: R Đ, od oca B i majke Z,rodj. L, rodj.. u, sa prebivalištem u
Nikšiću, završio srednju školu, oženjen-otac dvoje djece, penzioner, lošeg
imovnog stanja.
K r i v j e
Što je:
Neutvrđenog dana u periodu od 09.04.2012.god. do 12.04.2012.god. u Nikšiću, u
svom porodičnom stanu koji se nalazi u ulici, svjestan svog dijela čije je
izvršenje htio, samovlasno pribavio pravo za koje je smatrao da mu pripada, na
način što je, nakon što su dana 09.04.2012.godine ovlašćeni radnici E Nikšić
isključili brojilo broj sa nisko-naponske mreže zbog neplaćenog duga na ime
utrošene električne energije, isto samovlasno priključio na nisko-naponsku
mrežu E Nikšić,
-čime je počinio krivično djelo samovlašće iz čl. 384.st.1. Krivičnog zakonika,
- pa Sud okrivljenom za navedeno krivično djelo primjenom čl.4 st.2,42
st.1.,čl.52,53,54. Krivičnog zakonika i čl.226.,229 i 374 st. 1 Zakonika o
krivičnom postupku, i z r i č e
U S L O V N U O S U D U
Sa kojom mu utvrđuje kaznu zatvora u trajanju od 45 (četrdesetpet) dana i
ujedno određuje da se ova kazna neće izvršiti pod uslovom da okrivljeni u roku
od jedne godine od dana pravnosnažnosti presude ne izvrši novo krivično djelo.
OBAVEZUJE SE okrivljeni da na ime troškova kriv.postupka plati iznos od 40,00
(četrdeset) eura u roku od 15 dana, po pravosnašnosti presude pod prijetnjom
prinudnog izvršenja, na žiro-račun ovog suda br.832-152-32.
O b r a z l o ž e n j e
Optužnim predlogom ODT-a Nikšić Kt.br. od 19.02.2013. godine stavio je na
teret okrivljenom R Đ, izvršenje krivičnog djela samovlašće iz čl.384 st.1.
KZ, pa je zastupnik ODT-a Ivanišević Ivana, zastupajući optužni akt na glavnom
pretresu u završnoj riječi ostala pri istom predlažući sudu da okrivljenog
oglasi krivim i osudi po zakonu.
Okrivljeni nije priznao krivično djelo i krivicu za isto, pa je u svojoj
odbrani naveo da je tačno da živi u porodičnom stanu koji se nalazi u u
Nikšiću sa svojom porodicom, majkom, ženom i dvoje djece od kojih jedno živi i
studira u B, a koje se brojilo i dalje vodi na njegovog oca, ali da njemu kao
i članovima njegove porodice o ovom isključenju struje nije ništa poznato iako
se stalno nalaze kući, pa pošto mu struja nije bila ni isključena nije imao
razloga da se ponovo priključi iako ima dug za struju.U završnoj riječi je
istakao da se ne osijeća krivim i da nema što više da kaže u svoju odbranu.
U dokaznom postupku sud je na saglasan predlog stranaka pročitao iskaz
svjedoka J D dat na zapisniku od 13.02.2013. godine, pročitao zapisnike E o
izvšrenju naloga za obustavu snabdijevanja elektičnom energijom br. od
09.04.2012.god. i br. od 12.04.2012.godine.
Cijeneći navode optužbe i odbrane, te provedene dokaze kako pojedinačno tako i
u njihovoj medjusobnoj povezanosti, sud nalazi da je okrivljeni počinio
kriv.djelo stavljeno mu na teret, na način, vrijeme i mjesto kako je to bliže
predstavljeno izrekom ove presude, pa je istog oglasio krivim i krivično
pravno odgovornim:
Uvidom u zapisnik o izvršenju naloga za obustavu snabdijevanja električnom
energijom br. od 09.04.2012.god.,sud je utvrdio da je konstatovano da su zbog
neplaćenog duga za isporučenu energiju radnici E Nikšić dana 09.04.2012.god.
isključili potrošača R B na brojilu br., a uvidom u zapisnik o izvršenju
naloga za obustavu snabdijevanja električnom energijom br. od
12.04.2012.godine sud je utvrdio da je konstatovano da je potrošač otkinuo
plombu i samovoljno se priključio na elektrodistributivnu mrežu.
Saslušan u svojstvu svjedoka Jolović Dražen je u svom iskazu u bitnom istakao
da je radnik E Nikšić i da je dana 09.04.2012. godine sa kolegom B P bio na
terenu i da su izvršavali poslove na isključenju neurednih platiša i tog dana
na osnovu naloga isključili potrošača R B na brojilu i isto plomnbirali
plombom S-da bi dana 12.04.2012. godine takođe sa kolegom B P bio u obilasku
potrošača koje su prethodno isključili sa mreže i tom prilikom kod potrošača R
B utvrdili da je isti otkinuo plombu koju su prethodno postavili i da se
samovoljno priključio na mrežu.
Cijeneći provedene dokaze pojedinačno i u njihovoj medjusobnoj vezi te isto
dovodeći u vezi sa odbranom okrivljenog, sud je na nesumnjiv način utvrdio da
je okrivljeni neutvrdjenog dana u periodu od 09.04.2012.god. do
12.04.2012.god. u Nikšiću, u svom porodičnom stanu koji se nalazi u, svjestan
svog dijela i htio njegovo izvršenje, samovlasno pribavio pravo za koje je
smatrao da mu pripada, na način što je, nakon što su dana 09.04.2012.godine
ovlašćeni radnici E Nikšić isključili brojilo broj sa nisko-naponske mreže
zbog neplaćenog duga na ime utrošene električne energije, isto samovlasno
priključio na nisko-naponsku mrežu E Nikšić, sa kojim radnjama je sa direktnim
umišljajem počinio krivično djelo samovlašće iz čl.384 st.1 KZ .
Naime, sud nije prihvatio odbranu okrivljenog, jer je za sud nelogično da
okrivljenom nije poznato da je bio isključen sa elektrodistributivne mreže, iz
razloga što živi u stanu sa majkom, suprugom i dvoje djece i da se po
kazivanju okrivljenog stalno nalaze kući a obzirom da je električna energija
neophodna i svakodnevna potreba svakog građanina okrivljeni bi zasigurno morao
znati da mu je isključena električna energija. U prilog navedenom je i iskaz
svjedoka J D koji se svjedok objektivno, jasno i istinito izjasnio o
činjenicama važnim za ovu krivičnu stvar a koji svjedok nije imao razloga da
predstavi stanje drugačije od zatečenog a koji iskaz nije doveden u sumnju
nijednim provedenim dokazima, već je naprotiv potvrđen zapisnicima o izvršenju
naloga za obustavu snadbijevanja električnom energijom. Svjedok se određeno
izjasnio da su prilikom kontrole ustanovili da se okrivljeni samovoljno
priključio na elektrodistributivnu mrežu, a koji je prethodno bio iskljkučen
zbog neplaćenog duga i da je tom prilikom otkinuo plombu koju se prethodno
postavili sto je i zapisnički konstatovano. Imajući u vidu prednje i činjenicu
da je okrivljeni jedini imao pravni interes da se samovoljno priključi na
brojilu nakon isključenja s obzirom da je struja svakodnevna potreba običnog
građanina, sud je odbio odbranu okrivljenog, kao nejasnu, nelogičnu i u
suprotnosti sa provedenim dokazima, kojima je sud dao punu vjeru.
Krivično djelo samovlašće čini onaj ko samovlasno pribavlja neko svoje pravo
za koje smatra da mu pripada. Učinilac ovog djela samovlasno preduzima neke
djelatnosti mimoilazeći nadležne državne organe i propisani postupak da bi
pribavio to svoje pravo pa kako je okrivljeni u konkretnom slučaju to učinio i
prikopčao se bez saglasnosti na elektodistributivnu mrežu smatrajući da mu to
pravo pripada po nalaženju suda, postupao je sa direktnim umišljajem, jer je
bio svjestan svog djela i htjenja njegovog izvršenja.
Sud nije provodio dokaz neposredno saslušanja svjedoka B P, a po saglasnom
predlogu stranaka, s obzirom da je provedenim dokazima u potpunosti utvrđeno
činjenično stanje, pa provođenjem istih ne bi uticalo na drugačiju odluku suda
u ovoj pravnoj stvar.
Prilikom utvrdjivanja vrste i visine krivične sankcije, Sud je na strani
okrivljenog u smislu čl.42 st.1. KZ, kao olakšavajuće okolnosti cijenio
njegovu porodičnost, oženjen otac dvoje djece, penzioner, lošeg imovnog
stanja, a imajući u vidu mjesto rođenja okrivljenog sud je prihvatio predlog
zastupnika ODT-a i nije provodio kao dokaz pribavljanje izvoda iz kazne
evidencije, već je okrivljenom primjenom načela in dubio pro reo uzeo kao
olakšavajuću okolnost da do sada nije osuđivan, dok otežavajućih okolnosti sud
nije našao pa je u odsustvu otežavajućih okolnosti stav Suda da će čl. 53 i 54
KZ izricanjem uslovne osude uz određivanje kazne zatvora u trajanju od 45 dana
koja se kazna neće izvršiti ako okrivljeni u roku od 1 godine ne izvrši novo
krivično djelo na okrivljenog dovoljno uticati da da ubuduće ne vrši kriv.
djela te da će se u konkretnom slučaju postići svrha uslovne osude iz čl. 52
KZ, a u okviru opšte svrhe propisivanja i izricanja krivičnih sankcija iz čl.4
st.2. KZ.
Pošto je okrivljeni oglašen krivim sud ga je obavezao da na ime troškova kriv.
postupka plati iznos od 40,00 eura na ime paušala kao dijela troškova kriv.
postupka a koji iznos troškova kriv. postupka je srazmjeran trajanju i
složenosti kriv. postupka i imovnim prilikama okrivljenog a ovo shodno čl.226
u vezi čl.229 ZKP-a i Uredbe o naknadi troškova u sudskim postupcima.
Sa svega izloženog a primjenom čl.374 st.1. ZKP-a, odlučeno je kao u izreci
presude.
OSNOVNI SUD U NIKŠIĆU, dana 18.03.2013. godine.
ZAPISNIČAR S U D I J A
D-na: presuda od 18.03.2013.god.
-primerak presude dostaviti:
- okrivljenom,
- ODT
- u spise,
S U D I J A
Abramović Milijana, s.r. Kovačević Vesna, s.r.
Za tačnost otpravka tvrdi i ovjerava
Službenik Suda
PRAVNA POUKA: Protiv ove presude nezadovoljna stranka ima pravo žalbe u roku
od 8 dana od dana prijema iste preko ovog suda, Višem sudu Podgorica.