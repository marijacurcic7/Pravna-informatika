CRNA GORA
OSNOVNI SUD U NIKŠIĆU
K. br.81/2013
Dana 09.10.2013.godine
U IME CRNE GORE
OSNOVNI SUD U NIKŠIĆU, sudija pojedinac Djuričković Igor, uz sudjelovanje
namještenika Papović Budimirke kao zapisničara, rješavajući u krivičnom
predmetu okrivljenog K R iz Nikšića, zbog krivičnog djela laka tjelesna
povreda iz člana 152 stav 2 u vezi stava 1 KZ, postupajući po optužnom
predlogu ODT Nikšić Kt.br.33/13 od 18.02.2013. godine, nakon javnog glavnog
pretresa održanog dana 07.10.2013.godine, u prisustvu zamjenika ODT-a Lukovac
Sofije i okrivljenog, donio je i dana 09.10.2013.godine javno objavio:
P R E S U D U
Okrivljeni:
K R, , od oca P i majke S rodjene A, rodjen. godine u , sa prebivalištem u
Nikšiću, ulica, državljanin Crne Gore, po zanimanju vozač, oženjen, otac dvoje
djece, lošeg imovnog stanja, ranije osudjivan presudom Višeg suda u Podgorici
K.br. od 06.02.2013.godine, zbog krivičnog djela iz člana 30 stav 1 u vezi
člana 19 KZ RCG i člana 37 stav 2 u vezi stava 1 KZ RCG na kaznu zatvora u
trajanju od 1 godine
K r i v j e
Što je:
Dana 09.01.2013. godine, u Nikšiću, u kafe baru A K, koji se nalazi u ulici,
svjestan svog djela i htio njegovo izvršenje, oštećenom Đ S nanio laku
tjelesnu povredu u vidu razderne rane u čeonom dijelu poglavine, na način što
ga je staklenom pivskom flašom, kao sredstvom podobnim da tijelo teško
povrijedi ili zdravlje teško naruši, udario u predjelu glave,
- čime je počinio krivično djelo laka tjelesna povreda iz člana 152 stav 2 u
vezi stava 1 Krivičnog zakonika,
- pa sud okrivljenom zbog izvršenja navedenog krivičnog djela primjenom
citiranih zakonskih odredbi, odredbi iz člana 4 stav 2, člana 42, 52, 53 i 54
KZ, kao i odredbi iz člana 226, 229 i člana 374 ZKP-a izriče:
USLOVNU OSUDU
Sa kojom okrivljenom utvrdjuje kaznu zatvora u trajanju od 3 (slovima:tri)
mjeseca i istovremeno odredjuje da se navedena kazna neće izvršiti ukoliko
okrivljeni u roku od dvije godine od dana pravosnažnosti presude ne počini
novo krivično djelo.
Obavezuje se okrivljeni da na ime troškova krivičnog postupka plati novčani
iznos od 121,50 eura u roku od 15 dana od dana pravosnažnosti presude, pod
prijetnjom prinudnog izvršenja, na žiro račun Osnovnog suda u Nikšiću broj
832-152-32 i da sudu dostavi dokaz o izvršenoj uplati.
O b r a z l o ž e nj e
Osnovni državni tužilac u Nikšiću svojim optužnim predlogom Kt.br. od
18.02.2013. godine, stavio je na teret okrivljenom K R izvršenje krivičnog
djela laka tjelesna povreda iz člana 152 stav 2 u vezi stava 1 KZ, koje
krivično djelo je činjenično opisano u izreci presude. Zamjenik ODT-a Lukovac
Sofija, koja je zastupala optužni akt na glavnom pretresu, u svojoj završnoj
riječi, ostala je pri navodima podnijetog optužnog akta i predložila sudu da
okrivljenog za počinjeno krivično djelo oglasi krivim i osudi po zakonu.
Okrivljeni K R u svojoj odbrani datoj u prethodnom postupku i na glavnom
pretresu, negirajući izvršenje krivičnog djela koje mu je stavljeno na teret
optužbom, u bitnom je istakao da je dana 09.01.2013. godine bio u lokalu A K
lociranom u ulici Serdara Šćepana, da je po dolasku u taj lokal u istom
zatekao samo konobaricu G O, da je ubrzo nakon njega u lokal došao i njegov
drug Ž M, da su stali za šank, a da je ubrzo poslije Ž u taj lokal došao
oštećeni Đ S, vlasnik A K, koji je bio u vidno alhoholisanom stanju i stao sa
njima i ubrzo počeo da ga provocira i da ga poziva na tuču, na šta je on
reagovao tako što je oštećenog  Đ pokušavao da smiri, ali ga je u jednom
momentu oštećeni Đ jednom rukom zagrlio, a stisnutom pesnicom druge ruke
udario u predjelu obraza, od kog udarca je on posrnuo i pao, a oštećeni Đ
krenuo da ga i dalje udara ali ga je u tome spriječio Ž, nakon čega je on
ustao i oštećenog Đ pitao zašto ga je udario, a Đ tada krenuo na njega i
uhvatio ga rukama za jaknu u predjelu grudi, nakon čega su se on i oštećeni Đ
počupali i porvali i u tom rvanju obadvojica pali na pod kafane, tako što je
oštećeni Đ pao prvi, a on pao preko njega, s tim što su pali pored jednog
potpornog četvrtastog betonskog stuba sa oštrim ivicama, pri čemu on nije
vidio da li je oštećeni Đ prilikom pada udario glavom o taj stub, ali je
neposredno zatim kada ih je Ž razdvojio, vidio da oštećeni Đ ima povredu u
predjelu čela iz koje mu je išla krv i on je tada zajedno sa Ž napustio kafe
bar A K i uputio se svojoj kući.
U svojoj završnoj riječi okrivljeni je, ostajući pri svojoj odbrani, predložio
sudu da ga oslobodi od optužbe.
Sud je na glavnom pretresu u dokaznom postupku neposredno saslušao oštećenog Đ
S i svjedoke G O i Ž M, na saglasan predlog stranaka pročitao nalaz i
mišljenje vještaka medicinske struke dr. B V i neposredno saslušao imenovanog
vještaka medicinske struke i pročitao izvod iz kaznene evidencije za
okrivljenog dat od Uprave policije CG Ispostava P.
Analizirajući provedene dokaze pojedinačno i u njihovoj medjusobnoj
povezanosti, dovodeći ih u vezu sa navodima optužbe i odbranom okrivljenog,
sud je na nesumnjiv način utvrdio da je okrivljeni K R počinio krivično djelo
koje mu je stavljeno na teret optužbom i istog oglasio krivim i krivično-
pravno odgovornim iz sljedećih razloga:
Oštećeni Đ S u svom iskazu datom u prethodnom postupku naveo je da je zakupac
kafe bara A klub, koji se nalazi u ulici i da ga je dana 09.01.2013. godine,
neko od stanara zgrade u kojoj se nalazi navedeni ugostiteljski objekat pozvao
i obavijestio da je u lokalu u toku neka svadja i gužva, nakon čega je on
došao u lokal i u istom zatekao okrivljenog K R, Ž M i konobaricu G O i, pošto
ga je u periodu prije kritičnog dogadjaja okrivljeni u više navrata u tom
lokalu, iz njemu nepoznatih razloga, provocirao, vrijedjao i pozivao na tuču,
pretpostavio da je nered u lokalu pravio okrivljeni K R, zatim prišao
okrivljenom K i istom rekao da se pomjeri sa mjesta pored šanka na kojem je
stajao jer stojeći na tom mjestu ometa konobaricu, na šta ga je okrivljeni
pitao zašto da se pomjeri i nakon što je on okrivljenog u više navrata pozvao
da se pomjeri, a okrivljeni to odbio da učini, on je okrivljenog uhvatio za
ruku u namjeri da ga pomjeri sa tog mjesta, nakon čega je došlo do čupanja i
guranja izmedju njega i okrivljenog K za koje vrijeme je okrivljeni u jednom
momentu sa šanka uzeo jednu staklenu čašu i gadjao ga sa istom ali ga nije
pogodio, da bi nakon toga okrivljeni K uzeo jednu praznu staklenu pivsku flašu
i istom ga udario u predjelu glave iznad čela od kod udarca je on pao na pod
kafane, aokrivljeni K tada krenuo ka njemu da ga ponovo udari i uspio da ga
jedan put udari stisnutom pesnicom u predjelu lica, kada ga je svjedok Ž
spriječio da ga i dalje udara, nakon čega je imenovani svjedok okrivljenog K
izgurao van lokala. Istakao je i da je od udarca koji mu je okrivljeni zadao
pivskom flašom ona pao na pod kafane i da prilikom pada nije udario glavom od
četvrtasti potporni stub koji se nalaz u unutrašnjosti lokala, jer su u
momentu dešavanja kritičnog dogadjaja i on i okrivljeni K od tog potpornog
stuba bili udaljeni oko 3,50m i objasnio da je kritičnog dana pio alkoholna
pica, jer mu je bila slava, ali da u vrijeme dešavanja kritičnog dogadjaja
nije bio u takvom stanju da bi pod dejstvom alkohola bez razloga izazivao
svadju sa okrivljenim K.
U svom iskazu datom na glavnom pretresu oštećeni Đ S je naveo da je kritičnog
dana u svoj lokal A K došao jer ga je neko od komšija tog ugostteljskog
objekta pozvao i rekao da je u istom došlo do svadje izmedju jednog lica koje
se preziva V i okrivljenog K R, da je po dolasku u lokal u istom zatekao
okrivljenog K R, Ž M i konobaricu G O, dok to lice koje se preziva V nije
zatekao i da je po dolasku u lokal sa okrivljenim K poveo razgovor u vezi sa
tom svadjom o kojoj je obaviješten od strane komšija, da bi ubrzo došlo do
rasprave izmedju njega i okrivljenog K, a zatim i do medjusobnog čupanja i
guranja sa okrivljenim u kojem čupanju i guranju je on zadobio povredu u vidu
rasjekotine na glavi i da je u periodu nakon kritičnog dogadjaja bio ubijedjen
da mu je tu povredu nanio okrivljeni K, tako što ga je udario staklenom
pivskom flašom po glavi, ali da su mu kasnije u razgovoru očevidci tog
dogadjaja Ž M i G O rekli da je tu povredu glave zadobio tako što je prilikom
pada udario glavom u potporni betonski stub koji se nalazi u unutrašnjosti
lokala i u ubijedili ga da se tako povrijedio, zbog čega nije siguran da li ga
je kritičnom prilikom okrivljeni K R udario staklenom flašom po glavi i nanio
mu povredu u vidu posjekotine iznad čela. Istakao je i da se nakon kritičnog
dogadjaja, tokom marta mjeseca 2013.godine on vidio sa okrivljenim K i da su
tom prilikom izgladili sve nesporazume, tako da su sada u dobrim odnosima.
Nakon što je upoznat sa sadržinom svog iskaza datog u prethodnom postupku i
upozoren na razlike izmedju tog iskaza i iskaza datog na glavnom pretresu, te
pozvan da objasni razlika izmedju ta dva iskaza oštećeni Đ S je istakao da
ostaje pri iskazu datom na glavnom pretresu i da ne može da objasni zašto je
prilikom saslušanja pred državnim tužiocem dao iskaz u kome je decidno naveo
da ga je kritičnom prilikom okrivljeni K R udario staklenom pivskom flašom u
predjelu glave i nanio mu povredu u vidu rasjekotine iznad čela i da kritičnom
prilikom povredu glave nije mogao zadobiti padom i udarom glavom od betonski
potporni stub koji se nalazi u unutrašnjosti lokala.
U konačnom, istakao je da se kao oštećeni ne pridružuje krivičnom gonjenju
protiv okrivljenog i da ne ispostavlja imovinsko pravni zahtjev.
Svjedok G O u svom iskazu datom u prethodnom postuku navela je da je zaposlena
u kafe baru A K, koji se nalazi u ulici, da je vlasnik tog lokala oštećeni Đ
S, da je dana 09.01.2013. godine radila u drugoj smjeni, da se sjeća da je oko
19 časova u lokal došao okrivljeni K R, kome se ubrzo pridružio svjedok Ž M,
da je u lokal oko 21 sat došao oštećeni Đ S i pridružio se okrivljenom K I Ž
koji su stajali za šankom, da su njih trojica medjusobno razmijenili pića i
razgovarali, a pošto u lokalu nije bilo drugih gosti ona je prošla iza šanka i
sjela da obavi telefonski razgovor i da je dok je razgovarala telefonom
vidjela da je izmedju okrivljenog K i oštećenog Đ došlo do čupanja i da je u
jednom momentu okrivljeni K pao unazad, ali da ona nije vidjela zbog čega je
pao, da je okrivljeni K nakon što je ustao oštećenog Đ pitao što ga je udario,
na šta je oštećeni Đ počeo da se kune da ga nije udario i da su zatim oštećeni
Đ i okrivljeni K stali za šank i razgovarali, da bi se ubzo zatim opet
počupali, tako što su se držali rukama za garderobu u predjelu grudi i dok su
se tako držali na udaljenosti za dužinu ruku jedan od drugoga okrivljeni K je
u jednom momentu sa šanka uzeo staklenu čašu i sa istom gadjao u pravcu
oštećenog Đ S, ali ga nije pogodio tako da se ta čaša razbila od zid iza
oštećenog Đ, a zatim je okrivljeni K R sa šanka uzeo jednu staklenu pivsku
flašu sa kojom je zamahnuo u pravcu Đ S, nakon čega je ona vidjela da je Đ
krvav u prerdjelu glave ali nije vidjela sami momenat kada, odnosno kako je
oštećeni Đ zadobio tu povrerdu, s tim što pretpostavlja da je oštećeni tu
povredu zadobio kada ga je okrivljeni K udario flašom po glavi kojom je
zamahnuo put njega i da su nakon toga okrivljeni i oštećeni nastavili da se
čupaju i zalijeću jedan na drugog zbog čega je ona napustila lokal i telefonom
pozvala policiju. Istakla je i da je kritičnom prilikom oštećeni Đ pao na
ledja i da je tačno da se u predmetnom lokalu nalazi jedan četvrtasti potporni
betonski stub, ali da u momentu kada je pao na pod kafane oštećeni Đ S nije
bio u blizini tog betonskog stuba.
U svom iskazu datom na glavnom pretresu svjedok G O navela je da je kritičnom
prilikom vidjela da je u lokalu A K došlo do čupanja i guranja izmedju
okrivljenog K R i oštećenog Đ S i da su u tom guranju u jednom momentu njih
dvojica pali na pod kafane, da se Ž M koji je takodje bio prisutan u kafani
nije miješao u to čupanje i guranje izmedju okrivljenog i oštećenog, da ona
nije vidjela da je u tom čupanju i guranju izmedju oštećenog i okrivljenog
bilo razmjene udaraca, ali da je vidjela da je za to vrijeme na pod kafane
pale neke čaše i flaše i da je ona tada napustila lokal i telefonom pozvala
policiju, da bi po povratuku u lokal vidjela da je oštećeni Đ povrijedjen,
odnosno da je oštećeni imao jednu posjekotinu u kosmatom dijelu glave iznad
čela iz koje mu je išla krv, ali da ona nije vidjela kako je oštećeni Đ tu
povredu zadobio.
Nakon što je upoznata sa sadržinom svog iskaza koji je dala u prethodnom
postupku i upozorena na razlike izmedju tog iskaza i iskaza koji je dala na
glavnom pretresu, te pozvana da objasni razlike izmedju ta dva iskaza svjedok
G O je istakla da ostaje pri iskazu koji je dala na glavnom pretresu i da je
iskaz koji je dala na glavnom pretresu dala i prilikom saslušanja pred
zamjenikom ODT-a, ali da ne može da objasni zašto je bez primjedbi potpisala
zapisnik o njenom saslušanju pred zamjenikom ODT Nikšić, u kojem je unijet
iskaz u kojem je kritični dogadjaj opisan drugačije u odnosu na način kako je
ona kritični dogadjaj opisala u iskazu datom na glavnom pretresu.
Svjedok Ž M u svom iskazu naveo je da je dana 09.01.2013. godine, negdje pred
veče, došao u kafe bar A K, čiji je vlasnik oštećeni Đ S, da je u tom lokalu
zatekao okrivljenog K R, da su on i okrivljeni stajali za šankom lokala i da
je na oko pola sata nakon toga u lokal došao i oštećeni Đ koji im se
pridružio, da je u razgovoru koji su vodili oštećeni Đ čitavo vrijeme
provocirao okrivljenog K i pozivao ga da se tuku, da bi u jednom momentu
oštećeni okrivljenog K udario pesnicom u predjelu glave, od kog udarca je
okrivljeni posrnuo i naslonio se na šank, a on uhvatio oštećenog da ga odvoji
od okrivljenog, ali je oštećeni Đ uspio da odgurne okrivljenog K, tako da je
okrivljeni pao, a on je tada uhvatio sa ledja oštećenog Đ za ruke u namjeri da
ga spriječi da napada okrivljenog K, da bi u medjuvremenu okrivljeni K ustao i
obratio se oštećenom Đu pitajući ga zašto ga je udario, kada je oštećeni Đ
uspio da mu se istrgne, došao do okrivljenog K i uhvatio ga rukom za jaknu u
predjelu grudi, nakon čega su se njih dvojica počupali i pogurali i u tom
guranju pali tako da je oštećeni Đ pao prvi na ledja i prilikom pada udario
glavom od četvrtasti betonski stub, a okrivljeni K pao preko oštećenog i on im
je tada prišao i vidio da je oštećeni Đ krvav u predjelu čela, nakon čega su
on i okrivljeni K otišli iz lokala, a oštećeni Đ ostao u istom.
Stalni sudski vještak medicinske struke dr Bulatović Veselin u svom nalazu i
mišljenju, koji nalaz i mišljenje je sud cijenio kao jasan, stručan i
objektivan, jer je isti dat po pravilima struke i na osnovu vjerodostojne
medicinske dokumentacije koja se nalazi u spisima predmeta, naveo da je u
izvještaju ljekara specijaliste hitno prijemne službe JZU Opšta bolnica
Nikšić, broj protokola 306 od 09.01.2013. godine, navedeno da se oštećeni Đ S
javio na pregled zbog povrede glave zadobijene od strane drugih lica i da je
kliničkim pregledom oštećenog kod istog konstatovano postojanje povrede u vidu
razderne rane u čeonom dijelu poglavine, koja povreda je po svojoj prirodi
laka tjelesna povreda, koja povreda je mogla nastati jednokratnim dejstvom
tupine aktivno zamahnutog orudja, kao na primjer udarcem staklenom flašom,
većom drvenom motkom, metalnom šipkom, većim kamenom i slično.
Odgovarajući na pitanja postavljena na glavnom pretresu imenovani vještak je
istakao da se u potpunosti ne može isključiti mogućnost da je opisana povreda
kod oštećenog nastala mogla nastati i uslijed pada i udara povrijedjenog
dijela glave u ivicu betonskog potpornog stuba, ali da u tom slučaju ta
povreda nikako ne bi mogla nastati prilikom pada oštećenog unazad na ledja,
već bi se moralo raditi o padu prilikom kojeg je oštećeni padao naprijed i
udario direktno čolom u ivicu betonskog stuba, s tim što bi s obzirom na
prirodu takvog pada u ovom slučaju kod oštećenog najvjerovatnije došlo i do
kontakta i nekog drugog dijela glave, odnosno lica sa ivicom betonskog stuba,
uslijed kojeg kontakta bi bilo povrreda i na tim djelovima glave, tako da je
po mišljenju vještaka sa velikom vjerovatnoćom povreda oštećenog Đ u vidu
razderne rane u čeonom dijelu poglavine nastala kao posljedica udarca
staklenom flašom u povrijedjeni dio glave, a ne kao posljedica pada i udara
glavom, odnosno čelom, u ivicu betonskog stuba.
Na osnovu navedenog iskaza oštećenog Đ Slavka datog u prethodnom postupku,
koji iskaz je sud cijenio kao istinit, u kojem iskazu je oštećeni naveo da ga
je kritičnom prilikom okrivljeni K udario staklenom pivskom flašom u predjelu
glave i na taj način mu nanio povredu u vidu rasjekotine u čeonom dijelu
poglavine, koje kazivanje oštećenog je u pogedu načina dešavanja kritičnog
dogadjaja potvrdjeno dijelom iskaza svjedoka G O datog u prethodnom postupku u
dijelu u kojem je imenovana svjedokinja navela da je kritičnom prilikom
vidjela da je okrivljeni K sa flašom u ruci zamahnuo da udari oštećenog Đ i da
je odmah nakon toga vidjela da okrivljeni ima povredu u kosmatom dijelu glave
iz koje mu je išla krv, dok sami momenat povrijedjivanja oštećenog nije
opazila, pri čemu je iskaz oštećenog dat u prethodnom postupku u dijelu
lokalizacije, vrste, težine i mehanizma nastanka povrede koju je kritičnom
prilikom zadobio oštećeni Đ S potvrdjeno nalazom i mišljenjem vještaka
medicinske struke dr.B V i navedenim izjašnjenjem imenovanog vještaka na
glavnom pretresu u kome se imenovani vještak izjasnio da povreda u vidu
razderne rane u čeonom dijelu poglavine kod oštećenog nije mogla nastati padom
oštećenog unazad-na ledja i udarom glave o ivicu betonskog stuba, kako je
navodno po kazivanju okrivljenog K i svjedoka Ž oštećeni kritičnom prilikom
pao i zadobio povredu, već da je povreda oštećenog nastala najverovatnije kao
posljedica udarca staklenom flašom, sud je na nesumnjiv način utvrdio da je
okrivljeni K R dana 09.01.2013. godine, u Nikšiću, u kafe baru A K, koji se
nalazi u ulici, oštećenom Đ S nanio laku tjelesnu povredu u vidu razderne rane
u čeonom dijelu poglavine, na način što ga je staklenom pivskom flašom, kao
sredstvom podobnim da tijelo teško povrijedi ili zdravlje teško naruši, udario
u predjelu glave, kojim radnjama je okrivljeni počinio krivično djelo laka
tjelesna povreda iz člana 152 stav 2 u vezi stava 1 KZ na način, u vrijeme i
na mjestu kako je to predstavljeno u izreci presude.
U tom pravcu sud je prilikom ocjene odbrane okrivljenog našao da je ista
neosnovana i usmjerena na izbjegavanje krivično pravne odgovornosti, iz
razloga što je odbrana okrivljenog u potpunosti opovrgnuta iskazima oštećenog
Đ S i dijelom iskaza svjedoka G O datim u prethodnom postupku, a pogotovo
nalazom i mišljenjem vještaka medicinske struke dr. B V i izjašnjenjem
imenovanog vještaka na glavnom pretresu u pogledu mehanizma nastanka povrede
koju je kritičnom prilikom zadobio oštećeni Đ S, kojim dokazima je sud iz već
navedenih razloga poklonio povjerenje i na istima zasnovao odluku okrivici
okrivljenog u predmetnom postupku.
Iz istih razloga sud je cijeneći iskaz svjedoka Ž M i iskaze oštećenog Đ S i G
O date na glavnom pretresu našao da su isti neobjektivni i da kritični
dogadjaj ne opisuju na način kako se isti zaista desio i da su ti iskazi kao
takvi dati sa očiglednom namjerom da se okrivljenom pomogne u izbjegavanju
krivično pravne odgovornosti u predmetnom postupku, pogotovo kada se ima u
vidu činjenica utvrdjena kazivanjem oštećenog Đ S na glavnom pretresu da se
nakon kritičnog dogadjaja, tokom marta mjeseca 2013.godine, dakle nakon što su
oštećeni Đ S i svjedok G O dali svoje iskaze pred zamjenikom ODT-a, oštećeni
pomirio sa okrivljenim Kem i da su nakon toga okrivljeni i oštečeni u dobrim
odnosima.
Takodje, prihvatajući iskaz oštećenog Đ S dat prethodnom postupku u cjelosti
sud je utvrdio da su oštećeni Đ S i okrivljeni K R prvo imali prepirku, nakon
čega su se počupali, da bi zatim okrivljeni prvo staklenom čašom gadjao
oštećenog i promašio ga, a zatim oštećnog udario staklenom pivskom ffašom na
način bliže opisan u izreci presude, tako da po mišljenju suda u momentu kada
je okrivljeni K oštećenom Đ zadao povredu u čeonom dijelu poglavine udarajući
ga staklenom pivskom flašom u taj dio glave, nije postojao istovremeni
protivpravni napad oštećenog na okrivljenog, koji bi bio povod da okrivljeni
inkriminisanu radnju preduzme u nužnoj odbrani, niti se ponašanje oštećenog
koje prethodilo udarcu staklenom flašom koji mu je zadao okrivljeni K po
ocjeni suda može smatrati omalovažavanjem ili grubim ponašanjem oštećenog
prema okrivljenom u smislu odredbe člana 152 stav 3 u vezi stava 2 KZ.
Cijeneći subjektivni odnos okrivljenog prema počinjenom krivičnom djelu sud je
našao da je okrivljeni prilikom izvršenja predmetnog krivičnog djela postupao
sa direktnim umišljajem, jer iz utvrdjenog činjeničnog stanja proizilazi da je
okrivljeni preduzimajući radnje bliže opisane u izreci presude, bio svjestan
da postupajući na taj način, dakle udarajući oštećenog staklenom pivskom
flašom u predjelu glave, bio svjestan da na taj način oštećenog udara
sredstvom odobnim da zdrvlje teško naruši ili tijelo teško povrijedi i da na
taj način oštećenom nanosi povredu u predjelu glave, odakle proizilazi da je
okrivljeni preduzimajući radnje bliže opisnee u izreci presude bio svjestan da
na taj način čini predmetno krivično djelo i htio njegovo izvršenje
Prilikom donošenja odluke o krivičnoj sankciji okrivljenom, sud je u smislu
člana 42 stav 1 KZ-a kao olakšavajuće okolnosti na strani okrivljenog našao
porodične prilike-činjenicu da je okrivljeni oženjen i otac dvoje djece, loše
imovne prilike i činjenicu da se oštećeni nije pridružio krivičnom gonjenju
protiv okrivljenog, dok je raniju osudjivanost okrivljenog utvrdjenu uvidom u
izvod iz kaznene evidencije sud istom cijenio kao otežavajuću okolnost u
sklopu ličnosti okrivljenog, s tim što je pri tom sud imao u vidu i činjenicu
da je od ranije osudjivanosti okrivljenog protekao vremenski period od deset
godina, u kojem periodu okrivljeni nije ispoljavao nikakvu kriminalnu
aktivnost. Cijeneći navedene olakšavajuće okolnosti sud je našao da se radi o
osobito olakšavajućim okolnostima i da prema okrivljenom u konkretnom slučaju
radi ostvarivanja ciljeva krivično-pravne zaštite društvenih vrijednosti nije
nužno primijeniti kaznu i istom na osnovu člana 53 i 54 KZ izrekao uslovnu
osudu, sa kojom je okrivljenom utvrdio kaznu zatvora u trajanju od 3 mjeseca i
istovremeno odredio da se ova kazna neće izvršiti ukoliko okrivljeni u roku od
dvije godine od dana pravosnažnosti presude ne počini novo krivično djelo,
smatrajući da će se i sa prijetnjom izvršenja utvrdjene kazne zatvora, uz
provjeru ponašanja okrivljenog u roku od dvije godine na istog u dovoljnoj
mjeri uticati da ubuduće ne vrši nova krivična djela i da će se na taj način u
ovom konkretnom slučaju ostvariti svrha izricanja uslovnih osuda iz člana 52
stav 2 KZ, u okviru opšte svrhe izricanja krivičnih sankcija iz člana 4 stav 2
KZ.
Odluku o troškovima krivičnog postupka sud je donio primjenom odredbi člana
226 i 229 ZKP-a i istom obavezao okrivljenog da na ime troškova krivčnog
postupka plati iznos od 121,50 eura, od čega se iznos od 71,50 eura odnosi na
ime nagrade vještaku medicinske struke za dati nalaz i mišljenje i odbranu
istog na pretresu, dok se iznos od 50,00 eura odnosi na ime paušala kao dijela
troškova krivčnog postupka, koji iznos je odredjen imajući u vidu složenost
predmeta, trajanje postupka i imovne prilike okrivljenog.
Na osnovu svega izloženog, primjenom odredbi člana 374 ZKP-a odlučeno je kao u
izreci presude.
OSNOVNI SUD U NIKŠIĆU, dana 09.10.2013. godine.
Zapisničar S U D I J A
Papović Budimirka s.r. Djuričković Igor s.r.
Za tačnost otpravki tvrdi i ovjerava: Službenik suda
PRAVNA POUKA: Protiv ove presude dozvoljena je žalba u roku od 8 dana od dana
prijema
iste preko ovog suda Višem sudu Podgorica.


