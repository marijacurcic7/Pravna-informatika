K.br.87/13
U IME CRNE GORE
OSNOVNI SUD U NIKŠIĆU, kao prvostepeni krivični, sudija Vukota Vujačić, uz
sudjelovanje Mirković Branke, kao zapisničara, u krivičnom predmetu protiv
okrivljenog K S, zbog kriv.djela samovlašće iz čl.384 st.1. KZ, po optužnom
predlogu ODT u Nikšiću Kt.br.391/12 od 20.02.2013.godine, nakon dovršenog
glavnog i javnog pretresa dana 05.06.2013. god. u prisustvu zastupnika ODT-a
Ivanišević Ivane i okrivljenog K S, istog dana donio je i javno objavio
P R E S U D U
Okrivljeni: K S, , od oca B i majke M, rođene R, rođen. godine, u Nikšiću, sa
prebivalištem u Nikšiću, državljanin Crne Gore, neoženjen, privatni
preduzetnik, završio srednju školu, lošeg imovnog stanja, ranije osuđivan
presudom Opštinskog suda u Nikšiću K. br., od 15.1.1985. godine, zbog kriv.
djela iz čl. 221 st.3. u vezi st.1. KZ CG, kazna zatvora u trajanju od 30
dana, presudom Osnovnog suda u Nikšiću K. br. 372/94, od 18.1.2000 godine,
zbog kriv. djela iz čl. 217 st. 2. u vezi st. 1. KZ CG, kazna zatvora u
trajanju od 5 mjeseci, i presudom Osnovnog suda u Nikšiću K. br., od 14.5.2000
godine, zbog kriv. djela iz čl. 33. Zakona o inspekcijskoj kontroli, kaznom
zatvora u trajanju od 40 dana, uslovno na jednu godinu.
K r i v j e
Što je:
Neutvrđenog dana u periodu od 20.12.2011. godine do 23.12.2011. godine u
Nikšiću, u zakupljenom poslovnom objektu koji se nalazi u, samovlasno pribavio
pravo za koje je smatrao da mu pripada, na način što je, nakon što su dana
20.12.2011 godine ovlašćeni radnici E Nikšić isključili brojilo broj sa
niskonaponske mreže zbog neplaćenog duga na ime utrošene električne energije,
isto samovlasno priključio na niskonaponsku mrežu E Nikšić, iako je bio
svjestan svog djela i htio njegovo izvršenje,
- čime je počinio krivično djelo samovlašće iz čl. 384 st.1. Krivičnog
Zakonika,
- pa mu Sud primjenom navedenog zakonskog propisa, te čl. 4 st. 2., čl.42
st.1.,čl. 52, 53 i 54 Krivičnog Zakonika i čl. 226, 229 st.1. i čl. 374 st. 1.
ZKP-a, izriče
USLOVNU OSUDU
Sa kojom se okrivljenom utvrđuje kazna zatvora u trajanju od 2 (dva) mjeseca i
istovremeno određuje da se navedena kazna neće izvršiti u koliko okrivljeni u
roku od jedne godine od dana pravosnažnosti presude ne počini novo krivično
djelo.
OBAVEZUJE SE okrivljeni da na ime paušala kao dijela troškova krivičnog
postupka plati novčani iznos od 40,00 (četrdeset) eura u roku od 15 dana od
dana pravosnažnosti presude, pod prijetnjom prinudnog izvršenja, a koji iznos
ima uplatiti na žiro račun ovog Suda br. 832-152-32.
O b r a z l o ž e n j e
Optužnim predlogom ODT u Nikšiću Kt.br. od 20.02.2013.godine okrivljenom K S
stavljeno je na teret izvršenje krivičnog djela samovlašće iz čl. 384 st. 1.
KZ, pa je zastupnik ODT-a, Ivanišević Ivana, u završnoj riječi ostala pri
istom predlažući sudu da okrivljenog oglasi krivim i osudi po Zakonu.
Predstavnik oštećene E Nikšić,M Ž, u završnoj riječi se pridružio krivičnom
gonjenju protiv okrivljenog K S, dok imovinsko pravni zahtjev nije istakao.
Okrivljeni K S u svojoj odbrani nije priznao izvršenje krivičnog djela i
krivicu za isto, bliže navodi da je prije dvije godine, kada je uzeo pod zakup
kafanu koja se nalazi u Nikšiću u, dug za utrošenu električnu energiju, za taj
objekat, iznosio oko 2.800 eura, da se brojilo u toj kafani vodi na ime bivšeg
vlasnika tog poslovnog prostora, G S, i da je od momenta kada je ušao u taj
poslovni prostor redovno plaćao račune za utrošenu električnu energiju. Navodi
da nikada radnici E nijesu isključivali taj objekat sa mreže, ni na samom
brojilu, ni na priključnom ormaru, niti bilo gdje drugo, i da se nešto tako
desilo da bi on za to znao, jer stalno prebiva u tom objektu. Dakle, negirao
je da su dana 20.12.2011 godine radnici Distribucije isključili taj objekat,
brojilo za taj objekat sa niskonaponske mreže, ni na samom brojilu, ni na
priključnom ormaru, ni bilo gdje drugo, i da mu nije poznato da li su oni dana
23.12.2011 godine dolazili u kontrolu, i da samim tim, kako brojilo nije bilo
isključeno sa mreže dana 20.12.2012.god. on nije ni morao isto naknadno
uključivati. Na kraju je ostao pri svojoj odbrani, ističući da nije počinio
predmetno kriv. djelo, pa je tražio da ga sud oslobodi od odgovornosti.
U dokaznom postupku sud je neposredno saslušao svjedoke H I, K M i J Ž i
izvršio uvid u zapisnike o izvršenju naloga za obustavu snadbijevanja
električnom energijom broj od 23.12.2011 godine i broj, od 20.12.2011. godine
i pročitao izvod iz kaznene evidencije izdat na ime okrivljenog br. od
27.03.2013.godine.
Svjedok H I u svojoj izjavi je naveo da je vlasnik poslovnog prostora koji je
izdao u zakup okrivljenom K S i da taj objekat koji koristi K S ima poseban
priključak električne energije do tep ormara, i od tep ormara do brojila, koji
se nalazi u samom objektu, ali nije mogao da se izjasni da li se taj tep ormar
zaključava ili ne. Naveo je da mu nije poznato da li su radnici E dolazili
dana 20.12.2011 godine, i isključivali struju za taj objekat,da ga K S o tome
nije obavještavao. Kaže da, ako su radnici E bili isključili taj objekat sa
mreže, da mu nije poznato ko ga je kasnije uključio. Takođe je naveo da bi ga
okrivljeni Kandić sigurno obavjestio, da se to desilo, jer dug, koji postoji
prema E, dug za struju prethodnog držaoca tog objekta je njegov dug, jer je
okrivljeni K od kada se uselio u taj objekat, redovno, svakomjesečno plaćao
račune za utrošenu električnu energiju u tom objektu.
Svjedok J Ž je u svojoj izjavi naveo da je dana 20.12.2011.godine, kao radnik
E, po nalogu predpostavljenih, zajedno sa K M, obilazio potrošače koji nijesu
redovno izmirivali dug za struju, tako da su tog dana isključili sa
niskonaponske mreže jedan objekat u, u kom se brojilo za struju vodi na ime G
S, da su ga isključili na priključnom- tep ormaru, na način što su iz istog
izvadili osigurače, o čemu su sačinili zapisnik, i da su dana
23.12.2011.godine obišli taj objekat i ustanovili da je neko isti samovoljno
priključio na mrežu na tep ormaru, a na način što je tamo stavio nove
osigurače, umjesto onih koje su oni skinuli i ponijeli sa sobom prilikom
kontrole od 20.12.2011. godine.
Svjedok K M je u svojoj izjavi naveo da su dana 20.12.2011.godine, na osnovu
naloga isključili brojilo koje se vodi na G S, na priključnom ormaru, i da su
dana 23.12.2011.godine ponovnim obilaskom utvrdili da se taj potošač
samovoljno priključio na elektrodistributivnu mrežu. Takođe je istakao da
predmetne zapisnike o kontroli mjernog mjesta nijesu u obavezi da podnose na
potpis potoršaču.
Zapisnikom o izvršenju naloga za obustavu snadbijevanja električnom energijom
broj od 20.12.2011. godine, sud je utvrdio da je potrošač G S isključen na
priključnom ormaru zbog duga za isporučenu električnu energiju, dok je
zapisnikom o izvršenju naloga za obustavu snadbijevanja električnom energijom
broj 0000141 od 23.12.2011.godine utvrđeno je da je taj potrošač, samovoljno
priključio objekat na mrežu.
Okrivljeni K S je negirao izvršenje predmetnog krivičnog djela, koje mu je
stavljeno na teret, u bitnom ističući da radnici E nikada nijesu isključivali
taj objekat u kom on drži kafanu, za koji se brojilo vodi na bivšeg vlasnika G
S, sa mreže, i da bi, da se nešto tako desilo on to morao znati, jer je stalno
prebiva u tom objektu, i da samim tim nije ni bilo potrebe da samovoljno
priljučuje, taj objekat na elektro mrežu, što je po ocjeni suda potpuno
kontradiktorno tvrdnjama svjedoka K M i J Ž, koji su na identičan način naveli
da su dana 20.12.2011.godine isključili taj objekat, pa time i samo brojilo,
sa mreže na način što su skinuli osigurače na tep ormaru tog objekta, i da su
iste odnijeli sa sobom, a da su dana 23.12.2011.godine, ponovnom kontrolom,
tamo zatekli nove osigurače i da je tako, taj objekat samovoljno priključen na
elektro mrežu. A ovakvi, jasni i uvjerljivi iskazi ovih svjedoka su u potpunoj
saglasnosti sa konstatacijama zapisnika o izvršenju naloga za obustavu
snadbijevanja električnom energijom od 20.12.2011.godine i od
23.12.2011.godine . Dakle cijeneći iskaze svjedoka K M i J Ž kao uvjerljive i
istinite, a budući da su isti u potpunosti podkrijepljeni konstatacijama
zapisnika o izvršenju naloga za obustavu snadbijevanja električnom energijom
od 20.12.2011.godine i od 23.12.2011.godine, sud je nesumnjivo zaključio da je
okrivljeni K S neutvrđenog dana u periodu od 20.12.2011. godine do 23.12.2011.
godine u Nikšiću, u zakupljenom poslovnom objektu koji se nalazi u, samovlasno
pribavio pravo za koje je smatrao da mu pripada, na način što je, nakon što su
dana 20.12.2011 godine ovlašćeni radnici E Nikšić isključili brojilo broj sa
niskonaponske mreže zbog neplaćenog duga na ime utrošene električne energije,
isto samovlasno priključio na niskonaponsku mrežu E Nikšić, iako je bio
svjestan svog djela i htio njegovo izvršenje, pa je ponašajući se na taj način
ostvario sva bitna obeležja krivičnog djela samovlašće iz čl. 384 st.1.
Krivičnog Zakonika.
Iz naprijed navedenih razloga sud je odbacio odbranu okrivljenog K S kao
neistinitu, nepotpunu i kontradiktronu sa provedenim dokazima kojima je sud
dao punu vjeru, a pri tom je sud imao na umu činjenicu da je okrivljeni K
jedni imao interes da nakon isključenja objekta sa elektro mreže, isti
samovoljeno priključi, a sa razloga da bi u tom objektu obavljao djelatnost,
pa je ovakvu odbranu okirivljenog sud cijenio kao usmjerenu na izbjegavanju
sopstvene krivice.
Takođe, sud je cijenio i iskaz svjedoka H I, vlasnika predmetnog objekta , pa
je našao da taj iskaz nije mogao uticati na odluku u ovoj krivičnopravnoj
stvari.
Sud cijeni da je okrivljeni K S bio svjesan da se samovoljno priključuje na
niskonaponsku mrežu E Nikšić i da pribavlja pravo za koje smatra da mu
pripada, što je jasno i htio, u čemu se ogleda njegov svjestan odnos prema
učinjenom djelu izražen kroz direktni umišljaj, tako da su se pored
objektivnih stekli i subjektivni elementi bića predmetnog krivičnog djela, što
istog čini krivično-pravno odgovornim.
Prilikom utvrdjivanja vrste i visine krivične sankcije, Sud je na strani
okrivljene u smislu čl.42 st.1. KZ, kao olakšavajuće okolnosti cijenio njegovu
lošu materijalnu situaciju, dok mu je od otežavajućihokolnost sud cijenio
njegovu raniju osuđivanost, vodeći svakako pri tom računa da se te osude ne
odnose za ista ili slična djela kakvo je djelo iz izreke ove presude, i da od
tih osuda prošao dugi vremenski period (od zadnje osude preko 13 godina), u
što se sud uvjerio u vidom u izvod iz kaznene evidencije, pa mu je, vodeći
računa o samoj težini djela iz izreke ove presude, primjenom čl.53 i 54 KZ,
izrekao uslovnu osudu, kao u izreci, nalazeći da će se sa prijetnjom izvršenja
utvrdjene kazne zatvora, te provjerom ponašanja okrivljenog u periodu od jedne
godine u dovoljnoj mjeri uticati na njega, da ubuduće ne čini nova krivična
djela, čime će se sa uspjehom ostvariti svrha uslovne osude iz čl.52 KZ u
okviru opšte svrhe izricanja kriv.sankcija u smislu čl.4 st. 2. KZ.
Kako je okrivljeni oglašen krivim, sud ga je obavezao da na ime troškova
krivičnog postupka plati iznos od 40,00 eura, a koji iznos se odnosi na ime
paušala kao dijela troškova krivičnog postupka i isti je srazmjeran trajanju i
složenosti krivičnog postupka i imovnim prilikama okrivljenog, a ovo shodno
čl. 229 st.1. u vezi čl. 226 ZKP-a .
Sa svega izloženog, a primjenom čl.374 st.1. ZKP-a, odlučeno je kao u izreci
presude.
OSNOVNI SUD U NIKŠIĆU, dana 05.06.2013.god.
Zapisničar, S U D I J A,
Mirković Branka,s.r. Vukota Vujačić,s.r.
Za tačnost otpravka tvrdi i ovjerava
službenik suda
PRAVNA POUKA: Protiv ove odluke nezadovoljna stranka ima pravo žalbe u roku od
8 dana, od dana prijema iste preko ovog suda, Višem sudu Podgorica.
D-na: presuda od 05.06.2013.god.
primerak presude dostaviti:
- ODT,
- okrivljenom,
- u spise,
S U D I J A
POSTUPLJENO: 05.06.2013.g.