K. br. 11/13


U IME CRNE GORE


Viši sud u Bijelom Polju, kao prvostepeni krivični sud, u vijeću sastavljenom od sudija Gorice Đalović, kao predsjednika vijeća, Varagić Jokana i Vanje Rakonjac, kao članova vijeća, uz učešće namještenika suda Sonje Marković, kao zapisničara, u krivičnom predmetu optuženog V. N. iz K., zbog krivičnog djela nasilje u porodici ili u porodičnoj zajednici iz čl. 220 st. 4 u vezi st. 1 Krivičnog zakonika (Kz), po optužnici Višeg državnog tužilaštva u Bijelom Polju, Kt. br. 3/13 od 18.02.2013. godine, nakon održanog usmenog, glavnog i javnog pretresa, dana 14.06.203. godine, u prisustvu zamjenika Višeg državog tužioca, R. J., optuženog V. N., njegovog branioca, advokata Č. V. iz P., i predstavnika oštećene porodice, Lj. R., donio je dana 18.06.2013. godine i javno objavio


P R E S U D U


Optuženi V. N., JMBG ...., od oca M. i majke D., rođene Š., rođen .... godine
u selu P., opština K., sa prebivalištem u mjestu rođenja, zaseok S.,
državljanin Crne Gore, neoženjen, nezaposlen, pismen, sa završenom Osnovnom
školom, lošeg imovnog stanja, osuđivan presudom Osnovnog suda u Kolašinu, K.
br. ... od .... godine, zbog krivičnog djela iz čl. 152 st. 2 u vezi st. 1 KZ,
izrečena kazna četiri mjeseca zatvora, uslovno za jednu godinu, nalazio se u
pritvoru od 17.12.2012. godine do 18.06.2013. godine.
K R I V JE
Što je:
-dana 17.12.2012. godine, u prijepodnevnim časovima, u porodičnoj kući u mjestu S. – P., opština K., primjenom grubog nasilja narušio tjelesni integritet oštećenog - člana svoje porodice, oca V. M., starog 82. godine, na način što ga je najmanje osam puta izudarao pesnicama i nogama u predjelu glave i tijela, kojom prilikom je oštećeni zadobio povrede u vidu krvnih podliva u predjelu: sredine čela lako ulijevo 1 x 1 cm, lijeve strane čela 8 x 3 cm, desne strane čela 6 x 2,5 cm, korjena nosa 0,2 x 0,9 cm, lijeve jagodice 3 x 6 cm, desne jagodice 4 x 2,5 cm, desnog donjoviličnog ugla 4 x 3,5 cm, u predjelu desne ključne kosti 5 x 6 cm, oguljotine u predjelu nosa 1,1 x 0,2 cm, desne strane nosa 1,6 x 0,2 cm, grlene jagodičice 3 x 0,3 cm, lijevom podviličnom predjelu na tri mjesta 0,2 x 3 cm, 0,3 x 2 cm, 0,3 x 2,5 cm, u predjelu donje usne i nagnječenja tkiva velikog mozga u površinskom dijelu oba tjemena predjela, koja povreda je po težini teška tjelesna povreda opasna po život, a zatim ga tako povrijeđenog ostavio da leži na podu hladne sobe više sati, usled kojeg dugotrajnog ležanja nakon povređivanja je kod oštećenog došlo do naglog pogoršanja već postojećeg teškog zdravstvenog stanja i zatajenja disanja zbog zapaljenja pluća, koje je direktno učestvovalo u izazivanju smrtnog ishoda kod oštećenog, dana 24.12.2012. godine u 8,40 sati, u Kliničkom Centru Crne Gore u Podgorici,
-čime je izvršio krivično djelo nasilje u poridici ili u porodičnoj zajednici iz čl. 220 st. 4 u vezi st. 1 Krivičnog zakonika,
- pa ga ovaj sud, primjenom tog propisa i čl. 15, 32, 36, 42 st. 1 i 51 st. 1
Kz, te čl. 226, 227 st. 2 i 374 Zakonika o krivičnom postupku (Zkp),
O S U Đ U J E
Na kaznu zatvora u trajanju od 4 (četiri) godine, u koju mu se ima uračunati
vrijeme provedeno u pritvoru od 17.12.2012. godine do 18.06.2013. godine.
Optuženi se obavezuje da na ime paušala plati iznos od 70,00 € (sedamdeset
eura), a na ime troškova krivičnog postupka iznos od 1.409,75 €
(hiljadučetiristotine-deveteuraisedamdesetpetcenti) u Budžet CG, na žiro račun
br. 832-7114-98, u roku od 15 (petnaest) dana po pravnosnažnosti presude, pod
prijetnjom prinudnog izvršenja, dok će se o visini i obavezi ostalih plaćanja
troškova postupka donijeti posebno rješenje kada se ti podaci pribave.
Imovinsko – pravnog zahtjeva nije bilo.
O b r a z l o ž e n j e

Optužnicom Višeg državnog tužilaštva u Bijelom Polju, Kt. br. 3/13 od 18.02.2013. godine, optuženom V. N. stavljeno je na teret izvršenje krivičnog djela nasilje u poridici ili u porodičnoj zajednici iz čl. 220 st. 4 u vezi st. 1 Kz, za koje je i oglašen krivim, sa preciziranim činjeničnim opisom predmetnog krivičnog djela, kao u dispozitivu presude. 

Glavni pretres je održan i zaključen u prisustvu zamjenika VDT-a u Bijelom
Polju, R. J., optuženog V. N., njegovog branioca, advokata Č. V. i
predstavnika oštećene porodice, R. Lj.
Zamjenik VDT-a, u završnoj riječi na glavnom pretresu, ostao je pri navodima
iz optužnice, elaborirajući izvedene dokaze, ističući da je nastupanje smrti
kod oštećenog u direktnoj uzročno posledičnoj vezi sa postupanjem okrivljenog,
a u konačnom predlažući da sud optuženog oglasi krivim i kazni na kaznu u
granicama propisanim zakonom.
Predstavnik oštećene porodice pok. V. M., R. Lj., nije se pridružila krivičnom
gonjenju protiv optuženog, niti je postavila imovinsko pravni zahtjev u ime
oštećene porodice.


Optuženi V. N. u svom iskazu, koji je dao u ODT-u u Kolašinu, naveo je kako priznaje izvršenje krivičnog djela i s tim u vezi pojasnio da mu je otac bio težak bolesnik kod koga je nastupila staračka senilnost i nekad nije bio u stanju da upravlja svojim postupcima. Naveo je da je kritičnog dana ležao na krevetu pokušavajući da zaspe, dok je njegov otac sjedio za kuhinjskim stolom i pritom držao nož u ruci, da bi u jednom trenutku pokušao da sebi odsiječe nogu. Tražio je od oca da to ne radi, a ovaj je zahtijevao da ga vodi kod ljekara, pa je u jednom momentu iznerviran tim očevim ponašanjem nekoliko puta ga udario otvorenim šakama u predjelu glave i tijela. Od tih udaraca otac mu je pao pored stola i misli da je tada izgubio svijest. Polušao je da ga podigne sa poda, a ne zna ko je pozvao policiju. Misli da je neko od slučajnih prolaznika ko je čuo da se nešto događa u kući. Istakao je da dodatno osjeća krivicu zbog djela koje je učinio i izrazio iskreno kajanje, s obzirom na činjenicu da je njegov otac imao 83. godine i bio teško bolestan. Pojasnio je da je oca udario pet do šest puta otvorenim šakama, a kritičnom prilikom nije konzumirao alkohol. 


Na glavnom pretresu, za razliku od postupka istrage, nije priznao izvršenje predmetnog krivičnog djela i u svojoj odbrani je naveo da je sa ocem živio u porodičnoj kući na selu i vodio računa o njemu, s obzirom da mu je otac bio star čovjek i težak bolesnik, te imao problema sa srcem, bruhom i trombozom vena na nogama. Povodom očevih zdravstvenih problema vodio ga je kod ljekara u Kolašin i to možda jednom u par mjeseci, a zbog udaljenosti sela u kom žive od K. nije bio u mogućnosti da ga često vodi kod ljekara. Otac mu je često bio agresivnog ponašanja i u više navrata je pokušao sebi da oduzme život, koristeći sjekiru, kosijer i slične naprave, ali je on uvijek uspijevao da ga spriječi u toj namjeri. Pet – šest dana prije kritičnog događaja pokušao je sebi sjekirom da odsiječe nogu, ali je uspio da ga spriječi u toj namjeri. 


Kritičnog dana, u jutarnjim časovima oko 09:00 h, u njihovu porodičnu kuću u posjetu su došli R. M. i V. M., te su se isti kod njih zadržali oko sat vremena. Dok su sjedjeli u kuhinjskim prostorijama njegov otac se žalio posjetiocima kako ga on bije i zlostavlja, što nije bila istina, a što je on i rekao ovim ljudima naglašavajući da ne shvataju njegovog oca za ozbiljno. Nakon odlaska R. i V., nakon što su se bavili uobičajenim poslovima, oko 14:00 h, njegov otac je opet uzeo nož, te mu je isti oteo iz ruke i objasnio mu da ne smije tako da se ponaša. Nakon toga otac je izašao iz kuće do česme  i misli da je pao kod iste, s obzirom da kad se vratio u kuću bio je sav krvav. Tada je bilo oko 15:00 h. U međuvremenu, dok je bio u podrumu kako bi donio drva iz istog, čuo je kako je na spratu nešto palo, te kad se vratio otac mu je rekao da je on pao, ali u međuvremenu je opet sjeo na stolicu, pa opet uzeo nož sa kim, pretpostavlja, da je htio da odsiječe nogu. Tada mu je uzeo nož i kako je bio iznerviran ''zakačio'' ga je otvorenom šakom u predjelu glave nekoliko puta, moguće tri, četiri ili pet, šest puta. Otac je sjeo na pod i nije htio da ustane sa istog, iako ga je on molio da to učini. On sam je sjeo na kauč i dok je razmišljao šta da radi došla je policija iz K.. Prema policajcima se nije ponašao agresivno, osim što je pokušao da im pokaže neke papire koji su se odnosili na bolest njegovog oca. 


Ponovio je kajanje zbog predmetnog događaja i istakao da nije imao namjeru da naškodi svom ocu, pa iako zna da je udarac njegovom šakom ''težak'', bio je toliko iznerviran da nije znao šta da radi. Svog oca je u oktobru 2012. godine vodio kod doktora u Kolašin i kasnije u Podgoricu, a nije ga zlostavljao i matretirao.


Prilikom objašnjavanja razlika iz kazivanja u postupku istrage i sa glavnog pretresa pojasnio je da je tačan iskaz sa glavnog pretresa a da je na isti način kazivao i kod tužioca, a ne zna kako je drugačije upisano na zapisnik, iako je potvrdio da je potpisao taj zapisnik. Prilikom odgovora na pitanja naveo je da se njegov otac na njegovo ponašanje nije žalio njegovim sestrama, jer nije imao razloga, a ranije ga nikada nije udarao. Tog dana, nakon što je izudarao oca, otac je ostao na podu u sjedećem položaju, dok je on sam sjedio na krevetu. Policija je došla sat ili sat i po kasnije u odnosu na vrijeme kad je izudarao oca. Naglasio je da oca nije udarao direktno po licu, već po glavi, a da to što je bio krvav po licu je posledica od njegovog prethodnog pada vani kod česme. Čuo je da je otac rekao policajcima da ga je on izudarao, tvrdeći da su mu noge ''crne'' zbog njegovih udaraca. Naveo je da je petnaest godina pio zaposlen u preduzeću Željeznica Crne Gore, na željezničkim stanicama Lutovo i Bratonožići, kao radnik obezbjeđenja, te je dvije godine ranije u odnosu na kritični događaj zatražaio raskid radnog odnosa, kako bi boravio u kući sa ocem i vodio računa o njemu. Njihova porodična kuća u selu udaljena je oko pola sata hoda od kuća prvih komšija, a nekad bi ih posjećivali jednom nedeljno, dok nekad ne bi imali posjete ni po mjesec dana. Jedna sestra ih je posjećivala jednom u dva – tri mjeseca, druga jednom godišnje. Kritičnog dana u kući nije bilo struje, a grijali su se na drva, s tim što je kuća bila dobro zagrijana, izrađena je od drveta, kao i patos od iste, preko kog je iverica, pa topli patos, pa tepih. Njegov otac bi povremeno boravio kod sestre u Podgorici i nikada kod njega nijesu konstatovane povrede nanijete nasilnim putem. Doktorki u Kolašinu je ispričao da je otac pokušao samoubistvo, ali mu isti nije preporučio da ga vodi kod psihijatra, niti je to učinio, a ne zna ni da li mu je dala kakvu terapiju vezanu za njegovo psihičko stanje. 


U završnoj riječi naveo je kako izražava iskreno kajanje zbog predmetnog događaja, jer će posledice istog njega pratiti cijelog života, a prihvatio je u potpunosti završnu riječ svog branioca, koji je u istoj naveo da je tokom postupka za postojanje predmetnog krivičnog djela bilo potrebno utvrditi postojanje direktnog umišljaja na strani okrivljenog, što smatra da nije učinjeno, niti dokazano. Smatra da je okrivljeni lice koje je svoj život posvetilo staranju oko starog i bolesnog oca, koji je imao psihičke ispade, a prije kritičnog događaja okrivljeni nikada nije udarao, niti na bilo koji način matretirao svog oca. Okrivljeni nije htio i želio da vrši nasilje nad svojim ocem, niti je bio svjestan da udaranjem istog može izazvati njegovu smrt, već je u momentu, kad je oteo svom ocu nož, reagovao po sistemu ''okidač'' i u takvom stanju zadao svom ocu više udaraca po glavi, koji su naneseni trenutno, brzo i u jednom mahu. Radilo se o impulsivnom reagovanju u pokušaju da se spriječi otac da upotrebom noža odsiječe nogu, a ne o želji da se isti povrijedi i da se vrši nasilje nad njim. Smatra da zaključak vještaka sudske medicine, dr M. Š., – da do smrti ne bi došlo da nije bilo povređivanja, tj. dugotrajnog ležanja pacijenta, što je uzrokovalo upalu pluća, nije pravilan, jer u medicinskoj dokumentaciji na ime pokojnog oštećenog, koja datira iz Kliničkog centra Podgorica, vezano za liječenje istog nakon njegovog transporta posle kritičnog događaja nije konstatovana nigdje upala pluća. Ponovio je da smatra da u radnjama okrivljenog nema direktnog umišljaja za vršenje krivičnog djela koje mu je stavljeno na teret, ali ukoliko sud zauzme suprotno stanovište, molio je da istom izrekne što blažu kaznu, s obzirom na niz olakšavajućih o kolnosti na strani okrivljenog, koje je kao takve taksativno naveo u svojoj završnoj riječi. 


Sud je u dokaznom postupku na glavnom pretresu izveo dokaze, i to saslušao
predstavnika oštećene porodice R. Lj., te svjedoke V. M., R. M., Č. M. i K.
B., saslušao vještaka za sudsku medicinu dr M. Š. i vještaka neuropsihijatra
dr M. Lj.; pročitao: obdukcioni zapisnik S. br. ... od .... godine, obdukcenta
prof. dr M. Š.; nalaz i mišljenje vještaka prof. dr M. Š. od 05.02.2013.
godine, medicinski izvještaj ljekara specijaliste kardiologa PZU ’’N.t’’ iz
Podgorice, od 15.12.2006 godine; izvještaj ljekara specijaliste kardiologa
iste ustanove od dana 16.03.2007. godine; izvještaj ljekara specijaliste
Urgentnog centra KC CG u Podgorici; otpusnica Specijalne bolnice u Brezoviku,
Nikšiću, gdje je pok. V. M. liječen u vremenu od 02.11. do 23.11.2007. godine;
otpusna lista sa epikrizom odjeljenja za kardiologiju KC CG Podgorica gdje je
pok. V. M. liječen u vremenu od 08.12.2010 do 14.12.2010. godine; ustanovljava
se uput za RTG pluća i srca koje je dat na dan 26.10.2012. godine; izvještaj
ljekara specijaliste hirurga KC CG u Podgorici od dana 26.10.2012. godine i
izvještaj ljekara specijaliste kardiologa KC CG u Podgorici od dana
01.11.2012. godine, u fotoelaborat UP Ispostava Kolašin, broj ... od
17.12.2012. godine, pročitao i to: službenu zabilješku UP PJ Podgorica,
Ispostava Kolašin, broj ... od 18.12.2012. godine; izvještaj ljekara Jedinice
za HMP u Kolašinu od 17.12.2012. godine, o povredama kod V. M.; izvještaj o
povredama koje je zadobio V. M., Kliničkog centra CG, Klinike za anesteziju,
intenzivnu terapiju i terapiju bola, od 19.12.2012. godine i izvod iz kaznene
evidencije na ime okrivljenog, te nalaz vještaka neuropsihijatra dr M. Lj. od
25.05.2013. godine. Sud je, kao pravno nevaljan, izdojio dio iskaza svjedoka
K. B., koji je dat u postupku istrage, a shodno rješenju o izdvajanju istog sa
glavnog pretresa od 27.03.2013. godine.


Ocjenom odbrane i dokaza pojedinačno, te dovedeni u vezu jedni sa drugim, i sa odbranom optuženog, utvrdjeno je činjenično stanje, i to da je okrivljeni V. N., dana 17.12.2012. godine, u prijepodnevnim časovima, u porodičnoj kući u mjestu S. – P., opština K., izudarao pesnicama i nogama svog oca, oštećenog V. M., starog 82. godine, po glavi i tijelu, i to mu zadao najmanje osam udaraca, nanijevši mu tom prilikom povrede pojedinačno bliže opisane u izreci presude, a zatim ga tako povrijeđenog ostavio da leži na podu sobe više sati, što je dovelo do naglog pogoršanja i inače lošeg zdravstvenog stanja oštećenog, te zatajenja disanja zbog zapaljenja pluća, koje je direktno učestvovalo u izazivanju smrtnog ishoda kod oštećenog, dana 24.12.2012. godine u 8,40 sati, u Kliničkom Centru Crne Gore u Podgorici.


Činjenica da su se kritična dešavanja odigrala u porodičnoj kući V. u selu S. – P., opština K., tokom postupka je bila nesporna, jer u tom pravcu su saglasni iskazi saslušanih svjedoka tokom postupka i samog okrivljenog, a isto je potvrđeno i kroz sadržinu službene zabilješke UP PJ Podgorica, Ispostava Kolašin, broj ... od 18.12.2012. godine. Takođe, nesporno je da je okrivljeni kritičnog dana – 17.12.2012. godine, izudarao svog oca, starog 82. godine, i tom prilikom mu nanio povrede, koje su kao takve konstatovane u medicinskoj dokumentaciji na ime oštećenog, a kasnije elaborirane i pojašnjene od strane vještaka sudske medicine. Činjenicu da je kritičnom prilikom izudarao svog oca nije sporio ni sam okrivljeni, s tim što je u svom iskazu mijenjao navode vezano za predmetna događanja, na način što je u postupku istrage naveo da je svog oca udario više puta otvorenim šakama u predjelu glave i tijela, a na glavnom pretresu je naveo da je oca tri do pet – šest puta ''zakačio'' otvorenom šakom u predjelu glave, ali ne i lica, i misli da je on povrede u predjelu lica zadobio prilikom pada kod česme ispred kuće. 


Hronologiju kritičnih dešavanja sud je utvrdio dovodeći u vezu pojedinačno iskaze saslušanih svjedoka, te navode iz odbrane okrivljenog. Tako, svjedoci R. M. i V. M., saglasno su istakli da su, dana 17.12.2012. godine, u jutarnjim časovima, oko 09:00 h, došli u porodičnu kuću V., kako bi posjetili V. M., i provjerili navode, koje je par dana ranije svjedok V. M. saznao od nekih lovaca, koji su svraćali kod njega kući, i tom prilikom ispričali mu da im se V. M. žalio da ga sin bije, te tražio da obavijeste policiju o tom. Po dolasku u kuću V. M. ovi svjedoci su se u razgovoru sa M. zadržali oko sat vremena i iznijeli su svoja zapažanja vezano za događanja u kući. Oba svjedoka su saglasno istakla da su primijetili da se okrivljeni N. nalazio u pripitom stanju, a svjedok R. je naveo da je okrivljeni u njihovom prisustvu popio više čaša rakije, a svom ocu se obraćao grubim tonom, govoreći mu ''ćuti stari'' i slično. V. M. im se požalio u hodniku kuće, kad nije bio prisutan njegov sin, da ga isti bije, jer u zadnje vrijeme pije alkohol u većim količinama, s tim što, kad se našao za kratko sam u sobi sa R. M., pokazao mu je kako ga N. bije pesnicama po glavi, i tražio je od njih da obavijeste policiju. Oba svjedoka su saglasno istakla da tom prilikom kod M. nijesu vidjeli povrede, osim nekih oteklina oko očiju, a normalno se kretao i ponašao. Svjedoci su istakli da se radilo o čovjeku koji je imao zdravstvenih problema vezano za srce, noge i probleme sa bruhom, ali je bio sasvim svjestan i razuman čovjek, u šta su se uvjerili i prilikom poslednjeg razgovora. Svjedok V. je naveo da do te prilike oštećeni V. M. mu se ranije nije žalio da ga sin bije i matretira.


Sud je iskaze saslušanih svjedoka R. i V., koji su dati u postupku istrage, kao i kasnije na glavnom pretresu, prihvatio, osim u dijelu izmijenjenog iskaza svjedoka V.a sa glavnog pretresa, gdje je naveo da su kritičnog dana kod V. M. svratili zbog komšijskih i prijateljskih razloga, a da nijesu imali bilo kakav poseban drugi razlog za posjetu, jer je ovaj dio iskaza u suprotnosti sa ranije kazivanim u postupku istrage o saznanjima V. M. od strane lovaca koji su svraćali u njegovu kuću, a u kom pravcu se izjašnjavao dosledno i svjedok R. i koji iskazi korespondiraju i u međusobnoj su saglasnosti, pa je izmijenjeni dio iskaza sa glavnog pretresa sud cijenio kao pokušaj svjedoka V. M. da, nakon procesuiranja samog postupka, pomogne okrivljenom u namjeri da olakša njegov krivično pravni položaj. Međutim, ovaj svjedok je i na glavnom pretresu dosledno kazivao, kao i u istrazi, a saglasno ubjedljivom iskazu svjedoka R., vezano za lična zapažanja prilikom posjete kući okrivljenog i oštećenog, te o onome što je neposredno vidio i čuo od strane samog oštećenog. 


Dakle, iz iskaza svjedoka R. i V., nesumnjivo je utvrđeno da je oštećeni, bez obzira na ukupno loše zdravstveno stanje, s obzirom na činjenicu da je imao 82 godine i imao hroničnih zdravstvenih problema, nakon napuštanja svjedoka njegove porodične kuće, posle 10:00 časova, ostao u relativno dobrom stanju, jer je bio pokretan, svjestan i razuman i bez bilo kakvih vidnih povreda na licu ili tijelu. Međutim, kako su navode oštećenog o tom kako ga sin u poslednje vrijeme bije i matretira svjedoci ozbiljno shvatili, što govori u prilog tome da se radilo o razumnom starcu koji nije bio sklon izmišljanju i nesuvislom ponašanju, to je svjedok V., po dolasku svojoj kući, o tom, što je saznao od oštećenog V. M., obavijestio nadležne policijske organe Ispostave Kolašin oko 13:00 časova. 


Dalju hronologiju kritičnih dešavanja sud je utvrdio iz iskaza svjedoka K. i Č., ovlašćenih policijskih službenika Ispostave Kolašin, koji su povodom primljene prijave izašli na lice mjesta, s tim što je navode iz njihovih iskaza doveo u vezu sa iskazima svjedoka R. i V., te utvrđenim kroz izvedene pisane dokaze tokom postupka i navode vještaka sudske medicine i vještaka psihijatra. 


Svjedoci K. i Č., u svojim saglasnim iskazima, naveli su da su zbog loših vremenskih prilika, s obzirom da je bio veliki snijeg, i morali da pješače izvjesno vrijeme do kuće okrivljenog i oštećenog, gdje su stigli oko 16:00 časova kritičnog dana. Po dolasku kucali su na vrata, a pošto ista nisu bila ni zaključana, ušli su u kuću. U kući su zatekli na podu sobe između stola i kreveta oštećenog V. M. kako leži okrenut leđima podu, sa vidnim povredama po glavi, sa krvlju po istoj. Svjedok Č. pojasnio je da se oštećeni V. M. tresao, s tim što nije znao da li je to zbog hladnoće ili nekog drugog faktora, a oba svjedoka su saglasno istakla da je u kući bilo hladno, i svjedok Č. je imao utisak kao da vatra nije ložena nekoliko dana. Primijetili su kako na krevetu okrivljeni V. N. spava, pa su ga probudili i oba svjedoka su saglasno istakla da je okrivljeni izgledao kao da se nalazio u alkoholisanom stanju, a ponašao se i dosta agresivno, pa su morali da primijene fizičku snagu prema njemu i sredstva vezivanja. Primijetili su uz krevet praznu flašu od rakije. Pokušali su da pomognu V. M. i podignu ga sa poda, međutim, on se nalazio u tako lošem stanju da je trpio bolove i nije mogao da se pomjeri, pa su ga samo pokrili i postavili jastuk, kako bi mu olakšali položaj, te naložili vatru da zagriju prostoriju. Na pitanje policajaca, povrijeđeni M. im je rekao, teško izgovarajući riječi, da ga je izudarao sin N. i to pesnicama i nogama po glavi i tijelu, jer mu je govorio da ne koristi alkohol, a osim takvog ponašanja u poslednje vrijeme, ranije ga nije bio. Tom prilikom oštećeni se žalio na bol u grudima i da mu je hladno. O navedenom obavijestili su nadležne organe i Gorsku službu spasa, s obzirom da je samo ta služba raspolagala sredstvima kojim bi zbog loših vremenskih uslova mogli da transportuju povrijeđenog, radi ukazivanja ljekarske pomoći. Pripadnici te službe došli su oko 20:00 časova, sa doktorom koji je pregledao povrijeđenog, koji je zatim transportovan u Klinički centar Crne Gore u Podgoricu. 


Sud je iskaze svjedoka K. i Č. u potpunosti prihvatio, jer se radi o međusobno saglasnom, doslednom i ubjedljivom kazivanju lica koja su imala neposredna zapažanja kritičnom prilikom, kada su postupali u svojstvu ovlašćenih policijskih službenika. Sadržano u iskazima ovih svjedoka u saglasnosti je sa sadržinom službene zabilješke UP PJ Podgorica, Ispostava Kolašin, broj ... od 18.12.2012. godine, koja ima svojstvo zapisnika o uviđaju. 


Dakle, imajući u vidu utvrđeno kroz iskaze saslušanih svjedoka – da nakon odlaska svjedoka R. i V. oko deset i nešto časova iz kuće oštećenog, ovaj je ostao u relativno dobrom zdravstvenom stanju (s obzirom na starosnu dob i hronične zdravstvene probleme), te da je po dolasku ovlašćenih policijskih službenika u njegovu kuću oko 16:00 časova, isti zatečen u jako lošem zdravstvenom stanju sa vidnim povredama po licu - iz istog se nesumnjivo utvrđuje da je u navedenom periodu oštećeni zadobio kasnije konstatovane povrede, da je ležao na podu u hladnoj kući, što govori da je u tom položaju proveo duže vrijeme, s obzirom da je kuća u jutarnjim časovima bila zagrijana (kako su se izjasnili svjedoci V. i R.), a prilikom dolaska policije vatra je bila ugašena. 


Činjenica da je okrivljeni oštećenom nanio povrede potvrđena je kroz sadržinu medicinske dokumentacije na ime oštećenog, te obdukcioni nalaz na ime istog, nalaz vještaka sudske medicine i pojašnjenje tog nalaza od strane vještaka, dr M. Š., na glavnom pretresu. Sadržano u navedenim medicinskim dokumentima na ime oštećenog pojašnjeno je kroz mišljenje dato u nalazu vještaka sudske medicine dr M. Š.. Ovaj vještak je u svom mišljenju naveo da je V. M. u predmetnom događaju zadobio povrede: u vidu krvnih podliva u predjelu: sredine čela lako ulijevo 1 x 1 cm, lijeve strane čela 8 x 3 cm, desne strane čela 6 x 2,5 cm, korjena nosa 0,2 x 0,9 cm, lijeve jagodice 3 x 6 cm, desne jagodice 4 x 2,5 cm, desnog donjoviličnog ugla 4 x 3,5 cm, u predjelu desne ključne kosti 5 x 6 cm, oguljotine u predjelu nosa 1,1 x 0,2 cm, desne strane nosa 1,6 x 0,2 cm, grlene jagodičice 3 x 0,3 cm, lijevom podviličnom predjelu na tri mjesta 0,2 x 3 cm, 0,3 x 2 cm, 0,3 x 2,5 cm, u predjelu donje usne i nagnječenja tkiva velikog mozga u površinskom dijelu oba tjemena predjela, s tim što je kao posledica udaraca u glavu došlo do stvaranja nagnječenja tkiva velikog mozga u površinskom dijelu oba tjemena predjela, te ta nagnječenja predstavljaju tešku tjelesnu povredu i mogu ugroziti život osobe. Vještak je naveo da je smrt posledica naglog pogoršanja već postojećeg teškog i dugotrajnog arterosklerotičnog oboljenja srca i njegovih krvnih sudova i zatajenja disanja zbog zapaljenja pluća. Po vještaku, navedeno zapaljenje pluća, koje je direktno učestvovalo u izazivanju smrtnog ishoda, je posledica dugotrajnog ležanja i slabljenja ventilacije plućnog tkiva, te konačnog zatajenja disanja, a sve zbog predmetnog povređivanja. Vještak je naveo da je nastupila smrt usled oboljenja i upale pluća u direktnoj uzročno posledičnoj vezi sa povređivanjem u predmetnom događaju, jer da nije bilo povređivanja ne bi došlo do dugotrajnog ležanja pacijenta, pa se ne bi ni razvila opisana upala pluća. Vještak je na glavnom pretresu pojasnio da se radilo o jako burnoj upali pluća, koja je difuzno zahvatila pluća, a da je isto utvrđeno prilikom obdukcije, međutim, iako u dijagnozi iz Kliničkog centra na ime oštećenog ne postoji dijagnoza upale pluća, imajući u vidu činjenicu da su ordinirajući ljekari uradili intervenciju odstranjivanja nakupljene tečnosti u grudnoj duplji, te da je pacijentu od starta bila uključena terapija sa antibioticima, kao adekvatna terapija u slučaju upale pluća, to znači da je pacijent bio pravilno liječen, te da opisano naglo pogoršanje nije posledica propusta u adekvatnom liječenju od strane ljekara. 


Sud je u potpunosti prihvatio nalaz, te pojašnjenje istog od strane vještaka za sudsku medicinu, cijeneći isti kao objektivan, stručan i jasan, te dat po osnovu validne medicinske dokumentacije na ime oštećenog, izvršene obdukcije i po osnovu pravila struke i nauke. 


Prihvatajući u potpunosti nalaz vještaka za sudsku medicinu, te dovodeći
sadržinu istog u vezu sa ostalim izvedenim dokazima, sud nije prihvatio
odbranu okrivljenog u kojoj je isti naveo da je svog oca udarao samo šakama po
glavi i tijelu (kako to navodi u istrazi), odnosno samo po glavi ''zakačio'',
a ne i po licu ili tijelu (kako to navodi na glavnom pretresu), jer je isto u
suprotnosti sa navedenim od strane vještaka za sudsku medicinu. Naime, ovaj
vještak je prilikom pojašnjenja na glavnom pretresu isključio mogućnost da su
povrede na glavi kod oštećenog V. M. posledica djelovanja otvorene šake ili
pak da su iste nastale prilikom pada (kako to navodi okrivljeni na glavnom
pretresu – da je oštećeni pao pored česme ispred kuće i povrijedio se).
Vještak je naveo da su konstatovane povrede posledica dejstva najmanje osam
udaraca tupog, teškog i zamahnutog mehaničkog oruđa na odgovarajuće djelove
tijela, s tim što je dozvolio mogućnost da se radi o pesnici i zamahnutom
obuvenom stopalu. Navedeno korespondira sa utvrđenim kroz iskaze svjedoka K. i
Č. – da im je sam oštećeni rekao da ga je sin udarao pesnicama i nogama po
glavi i tijelu, a da prilikom dolaska na lice mjesta nigdje ispred kuće nijesu
vidjeli tragove krvi koje bi ukazivali na bilo čije povređivanje, a koji bi
kao takvi u snijegu bili jasno vidljivi. Takođe, sud nije prihvatio navode iz
odbrane okrivljenog – da je svog oca udarao iznerviran njegovim ponašanjem,
jer je ovaj, navodno, pokušao da se samopovrijedi i odsiječe sebi nogu nožem,
jer je isto u suprotnosti sa izvedenim dokazima tokom postupka, s obzirom da
su svjedoci R. i V. decidno tvrdili da je oštećeni bio svjestan i razuman
čovjek, a svjedok V. je još naveo da su on i oštećeni imali slične zdravstvene
probleme sa nogama i žalili se jedan drugom na to, ali da oštećeni nikada nije
spominjao bilo kakvo samopovređivanje, a sam okrivljeni je naveo da njegov
otac nije primao bilo kakvu terapiju vezano sa psihičke probleme. Sud nije
prihvatio ni objašnjenje okrivljenog vezano za navedene razlike u iskazu sa
glavnog pretresa u odnosu na iskaz u istrazi, kada je tvrdio da je drukčije
govorio pred tužiocem, iako je potvrdio da je potpis na tom zapisniku njegov.
Njegova izmijenjena odbrana sa glavnog pretresa – da je navodno sjedio na
kauču kad su došli policajci obezvrijeđena je iskazom svjedoka policajaca K. i
Č., koji su bili decidni da je okrivljeni spavao kada su oni došli u njegovu
kuću. Pred tužiocem okrivljeni je naveo da je njegov otac od udaraca pao na
pod i misli da je tada izgubio svijest, dok na glavnom pretresu je izmijenio
iskaz navodeći da je otac sjedio na podu i nije htio da ustane, što je opet u
direktnoj suprotnosti sa navodima svjedoka policajaca. Takođe, okrivljeni je
tvrdio da se otac na njegovo ponašanje žalio pred njim, pa je on svjedocima R.
i V. rekao da to nije tačno, a ovakvi navodi su u suprotnosti sa navodima
svjedoka V. i R., koji su istakli da se oštećeni na ponašanje okrivljenog
žalio kad ovaj nije tu bio prisutan. S toga, odbranu okrivljenog sud nije
prihvatio i istu je cijenio kao usmjerenu na izbjegavanje krivice.
U pogledu provjera navoda iz odbrane okrivljenog i njegovog branioca – da je
kritičnom prilikom postupao po sistemu tzv. ''okidača'', navodno iznerviran
ponašanjem svog oca, te iskazane mogućnosti kroz iskaze svjedoka da se
okrivljeni kritičnom prilikom nalazio u alkoholisanom stanju, pa samim tim i
provjere njegove sposobnosti rasuđivanja i odlučivanja u momentima kritičnih
dešavanja, ili pak u momentima koja su prethodila kritičnim dešavanjima
(eventualna alkoholisanost), sud je angažovao vještaka neuropsihijatra.
Vještak neuropsihijatar, dr M.. Lj., je obavio psihijatrijski pregled
okrivljenog i po osnovu obavljenog pregleda, te uvida u spise predmeta, a u
nedostatku medicinske dokumentacije, koja bi ukazivala o bilo kojoj vrsti
zdravstvenih tegoba ili oboljenja kod okrivljenog, konstatovao da je
okrivljeni lice koje ne boluje od duševnog oboljenja, niti je u stanju
zaostalog duševnog razvoja ili druge duševne poremećenosti, te i u vrijeme
izvršenja krivičnog djela kod njega nijesu postojale psihopatološke smetnje,
privremena ili trajna duševna bolest ili poremećenost. Po vještaku,
najvjerovatnije je postojao blaži stepen trenutne impulsivnosti i
razdraženosti, ali je optuženi mogao da shvati značaj djela i upravlja svojim
postupcima, a njegova uračunljivost je bila smanjena u blažem stepenu, ali ne
u bitnom, s tim što je vještak isto doveo u vezu isključivo sa navedenim u
iskazu okrivljenog – da je oca izudarao revoltiran time što je isti navodno
pokušao da se samopovrijedi. S toga, ni navedeno u iskazima saslušanih
svjedoka, koji su saglasno istakli da se okrivljeni kritičnom prilikom nalazio
u alkoholisanom stanju, ne dovodi u pitanje uračunljivost okrivljenog, niti
njegovu krivicu, niti moguću primjenu instituta akcionis libera in causa, jer
po osnovu mišljenja vještaka neuropsihijatra, bez obzira na trenutnu
neodređenu koncentraciju alkohola u krivi, ponašanje okrivljenog nije
ukazivalo na poremećaj psihičkih funkcija, te tako zamišljena klinička slika
nije mnogo odudarala od uobičajenog ponašanja. Po vještaku, mogla je da
postoji određena faza lake agresije zbog alkoholisanosti, ali isto ne bi
bitnije remetilo stanje svijesti, niti je bilo bitnih kolebanja, a prilikom
obavljenog psihijatrijskog pregleda, sam okrivljeni je u potpunosti
reprodukovao situaciju koja se desila, te ništa nije ukazivalo na ozbiljnije
poremećeno psihičko stanje ili bilo kakve promjene stanja svijesti i
mogućnosti da upravlja svojim postupcima. Po vještaku, kod okrivljenog nije
bio prisutan ni efekat tzv. ''okidača'' ili ''trigera'', gdje osoba afektivno
reaguje u određenoj situaciji, nezavisno od toga da li je konzumirala alkohol,
kada se nađe u stanju izraženog bijesa zbog jače razdraženosti. Poremećaj
afekta, mišljenja i moralnih odnosa svake osobe, je kontrolisan u višim
centrima kore velikog mozga, koji takvu osobu održavaju u stanje tzv.
normalnosti, i svi se pridržavamo kao jedinke moralnih ponašanja, ali jedino
ako zbog određenog poremećaja, kao na primjer jakih neurotičnih reagovanja ili
psihotičnih reakcija može doći do poremećaja afekata, i to samo u određenim
situacijama, kad je u pitanju određeni psihički poremećaj ili jako izraženo
dejstvo alkohola ili nekih od psihoaktivnih supstanci koje mijenjaju svijest i
ponašanje svake osobe. Kod optuženog nijesu postojala takva ponašanja, odnosno
nijesu opservirana, niti se može utvrditi poremećenost ponašanja kod istog,
zbog bilo kakvih poremećaja koji mijenjaju stanje svijesti i sposobnost
upravljanja postupcima.
Prihvatajući u potpunosti nalaz vještaka neuropsihijatra, sud je utvrdio da je
okrivljeni kritičnom prilikom bio sposoban da shvati značaj djela i upravlja
svojim postupcima.
Po ocjeni ovog suda, postupanja okrivljenog u odnosu na povređivanje
oštećenog, te njegovo dalje zanemarivanje nakon povređivanja, u direktnoj su
uzročno posledičnoj vezi sa nastalom smrtnom posledicom kod oštećenog,
nekoliko dana nakon povređivanja, tako da je okrivljeni u svojim radnjama
ostvario elemente krivičnog djela stavljenog mu na teret javnom optužbom.
Naime, okrivljeni je izudarao člana svoje porodice - oca, a pritom je znao da
se radi o licu starije životne dobi (82. godine), čije opšte zdravstveno
stanje je već bilo uveliko narušeno zbog postojećih hroničnih bolesti i
odmakle životne dobi, ali je nad istim primijenio grubo nasilje i narušio
njegov tjelesni integritet, na način što ga je sa najmanje osam udaraca
pesnicama i nogama po glavi i tijelu izudarao, nanijevši mu tom prilikom
brojne povrede, koje su kao takve prethodno bliže opisane. Nakon što je istog
povrijedio, ostavio ga je tako nemoćnog da leži na podu sobe više sati, u
situaciji kad se soba ishladila zbog toga što se vatra zagasila, a on legao da
spava na krevetu, kako su ih i zatekli ovlašćeni policijski službenici po
dolasku u kuću. U odnosu na osnovno krivično djelo okrivljeni je postupao sa
direktnim umišljajem, dok u odnosu na kvalifikovani oblik istog, odnosno
nastupanje smrtne posledice, postupao je sa nehatom. Optuženi je u odnosu na
radnju primjene grubog nasilja nad svojim ocem postupao sa direktnim
umišljajem, jer je bio svjestan da upotrebom sile na opisani način povređuje
svog starog i inače bolesnog oca, ali je upravo to i htio, dok je u odnosu na
težu posledicu tj. na smrt svog oca postupao sa svjesnim nehatom, jer je bio
svjestan da svojim ponašanjem može prouzrokovati smrt svog oca, posebno
imajući u vidu njegove godine starosti i narušeno zdravlje, ali je olako držao
da do toga neće doći i nije pokušao da mu pomogne nakon povređivanja, već ga
je ostavio u takvom stanju da leži na podu u već hladnoj prostoriji, koje
ležanje je dovelo do naglog pogoršanja već postojećih zdravstvenih problema
arterosklerotičnog oboljenja srca i krvnih sudova, te zatajenja disanja zbog
zapaljenja pluća, što je bez obzira na kasnije ukazanu adekvatnu ljekarsku
pomoć (između ostalog, upotreba odgovarajućih antibiotika za suzbijenje upale
pluća), dovelo do smrtnog ishoda dana 24.12.2012. godine u 8,40 sati, u
Kliničkom Centru Crne Gore u Podgorici.
Sud je cijenio i iskaz predstavnika oštećene porodice, sestre okrivljenog, R.
Lj., saslušane u svojstvu svjedoka, ali iz istog nije mogao utvrditi pravno
relevantne činjenice vezane za kritični događaj, osim u dijelu što je svjedok
istakla da se njen otac nije ranije žalio na ponašanje svog sina, a što
korespondira sa ranije utvrđenim kroz iskaze svjedoka – da se okrivljeni
agresivno ponašao prema svom ocu u zadnje vrijeme u odnosu na kritična
dešavanja, a tako se nije ranije ponašao.

Prilikom odmjeravanja kazne okrivljenom cijenjene su okolnosti od uticaja na visinu iste a koje su predviđene članom 42 Kz-a, kao i to da je u konkretnom slučaju učiniocu predmetnog krivičnog djela zaprijećena kazna zatvora od 3 do 12 godina. Na strani okrivljenog, sud je utvrdio olakšavajuće okolnosti - da se radi o licu bez stalnog zaposlenja i stalnih primanja, lošeg je materijalnog stanja, izrazio je zbog predmetnog događaja kajanje i žaljenje, po ocjeni suda iskreno, a predstavnik oštećene porodice nije se pridružio krivičnom gonjenju, posebno naglašavajući da je okrivljeni do kritičnih dešavanja savjesno vodio računa o svom ocu. Sud je pritom imao u vidu da je okrivljeni jednom kažnjavan za krivično djelo laka tjelesna povreda, za koje mu je izrečena krivična sankcija – uslovna osuda, što govori u prilog da se radilo o lakšem krivičnom djelu, te je stanovišta da će se sa kaznom zatvora u trajanju od četiri godine, dovoljno uticati na okrivljenog da ubuduće ne vrši krivična djela, te tako ostvariti ciljevi specijalne i opšte prevencije.

Shodno čl. 51 Kz-a u izrečenu kaznu okrivljenom se ima uračunati vrijeme koje
je proveo u pritvoru od 17.12.2012. godine do 18.06.2013. godine.


Shodno čl. 226, 227 st. 2 Zkp-a, optuženi je obavezan da ovom sudu na ime paušala plati iznos od 70,00 €, pri čemu je sud cijenio složenost i trajanje krivičnog postupka, a na ime troškova krivičnog postupka iznos od 1.409,75 €, koji troškovi u iznosu od 1.066,00 € su nastali u postupku istrage kod tužilaštva, iznos od 288,75 € je isplaćen vještaku sudske medicine, dr M. Š., na ime pristupa i pojašnjenja nalaza, dok iznos od 55,00 € je isplaćen svjedocima na ime troškova pristupa glavnom pretresu, a o visini i obavezi ostalih plaćanja troškova postupka donijeće se posebno rješenje kada se ti podaci pribave.


Sa iznijetog, odlučeno je kao u izreci presude, shodno čl. 374 Zkp-a.


VIŠI SUD U BIJELOM POLJU


Dana, 18.06.2012. godine.
Zapisničar, Predsjednik vijeća - sudija,
Sonja Marković Gorica Đalović
DN-a: prepis presude sa pravnom poukom dostaviti:
-VDT-u Bijelo Polje,
-okrivljenom V. Nikoli, selo Smirna – Prekobrđe, Kolašin,
-braniocu optuženog adv. Čejović Vladimiru iz Podgorice, ul. 13 jula 21/I,
-predstavniku oštećene porodice Radojević Ljubici, ul. Emilazove br. 3, Podgorica 
Predsjednik vijeća - sudija
Gorica Đalović
PRAVNA POUKA :
Protiv ove presude može se izjaviti žalba
Apelacionom sudu RCG Podgorica u roku
od 15 dana od dana prijema a preko ovog
suda.