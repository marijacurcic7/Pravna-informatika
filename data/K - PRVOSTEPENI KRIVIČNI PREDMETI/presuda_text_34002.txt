K.br.92/13
U IME CRNE GORE
OSNOVNI SUD U NIKŠIĆU kao prvostepeni krivični, sudija Kovačević Vesna, uz
sudjelovanje Nikolić Rade, kao zapisničara u krivičnom predmetu protiv
okrivljenog R Z, zbog krivičnog djela krađa iz čl.239.st.1. KZ po optužnom
predlogu ODT-a u Nikšiću, Kt.br.587/12 od 12.02.2013. godine, nakon dovršenog
glavnog i javnog pretresa, dana 11.11.2013.godine, u prisustvu zastupnika
ODT-a Nikšić, Ivanišević Ivane i branioca okrivljenog L I advokata iz Nikšića
postavljenog po službenoj dužnosti a u odsustvu okrivljenog R Z, istog dana
donio je i javno objavio
P R E S U D U
Okrivljeni: R.... Z., od oca N I majke M, rodj. B, rodj. u Nikšiću sa
poslednjim prebivalištem u N selo C, državljanin CG, ranije neosuđivan
K r i v j e
Što je:
U periodu od 1.10.2011.god. do 17.01.2012. godine u Nikšiću, u porodičnoj kući
koja se nalazi u selo Carine u namjeri da sebi pribavi protivpravnu imovinsku
korist, oduzeo električnu energiju u vrijednosti od 215,84 eura, vlasništo
Elektrodistribucije Nikšić, na način što je u navedenu kuću direktno sa nisko
naponske mreže sproveo kabal presjeka 2x2,5 mm2, tako da se potrošnja utrošene
električne energije nije mogla registrovati,
čime je izvršio krivično djelo krađa iz čl. 239..st.1. Krivičnog zakonika,
pa Sud okrivljenom za navedeno krivično djelo primjenom čl.4 st.2,42
st.1.,čl.52,53,54. Krivičnog zakonika i čl.226.,229 i 374 st. 1 Zakonika o
krivičnom postupku, i z r i č e
U S L O V N U O S U D U
Sa kojom mu utvrđuje kaznu zatvora u trajanju od 60 (šezdeset) dana i ujedno
određuje da se ova kazna neće izvršiti pod uslovom da okrivljeni u roku od
jedne godine od dana pravnosnažnosti presude ne izvrši novo krivično djelo.
OBAVEZUJE SE okrivljeni da na ime troškova kriv.postupka plati iznos od 84,00
(osamdesetčetiri) eura u roku od 15 dana, po pravosnašnosti presude pod
prijetnjom prinudnog izvršenja, na žiro-račun ovog suda br.832-152-32.
DUŽAN JE okrivljeni da oštećenoj »Elektrodistribuciji« Nikšić na ime naknade
štete plati iznos od 215,84 (dvijestotinepetnaesteura i osamdesetčetiricenta)
eura.
O b r a z l o ž e n j e
Optužnim predlogom ODT-a Nikšić Kt.br. 587/12, od 12.02.2013.god. god. stavio
je na teret okrivljenom R.Z, izvršenje krivičnog djela krađa iz čl.239 st.1.
KZ, pa je zastupnik ODT-a Ivanišević Ivana, zastupajući optužni akt na glavnom
pretresu u završnoj riječi ostala pri istom predlažući sudu da okrivljenog
oglasi krivim i osudi po zakonu.
Predstavnik oštećene „Elektrodistribucije“ Nikšić Lj M se pridružila krivičnom
gonjenju protiv okrivljenog i ispostavila imovinsko pravni zahtjev u
vrijednosti od 240,36 eura.
Vijeće ovoga Suda rješenjem Kv.br.2046/13, od 17.10.2013. godine donijelo je
rješenje da se sudi u odsustvu okrivljenom R Z iz Nikšića shodno čl.324 st.2
Zakonika o krivičnom postupku u krivičnom predmetu po optužnom predlogu
Osnovnog državnog tužilaštva u Nikšiću Kt.br. 587/12, od 12.02.2013. godine,
zbog kriv. djela kradja iz čl. 239.st.1.KZ, s obzirom da je Osnovno državno
tužilaštvo u Nikšiću svojim aktom Kt.br. 587/12, od 9.10.2013.godine
predložilo sudu da se u odnosu na okrivljenog donese rješenje o suđenju u
odsustvu, jer tokom krivičnog postupka isti nije bio dostižan državnim
organima, to jeste okrivljenom se nije mogao uručiti poziv za glavni pretres
nakon čega je sud izdao više naredbi za njegovo prinudno dovođenje pri čemu je
iz više obavještenja Uprave policije Crne Gore –PJ Nikšić utvrđeno da
ovlašćeni policijski službenici nijesu mogli izvršiti narebde suda za prinudno
dovođenje i obezbijediti prisustvo okrivljenog R Z jer se isti po njihovim
saznanjima nalazi u BiH tako da su u odnosu na okrivljenog ispunjeni zakonom
predvidjeni uslovi za sudjenje u odsustvu a isto shodno čl. 324 st. 2 ZKP-a.
Branilac okrivljenog u završnoj riječi je naveo da u toku postupka nije
dokazano da je okrivljeni počinio krivično djelo obziorm da nije potpisao
zapisnik o kontroli mjernog mjesta i tražio je da ga sud oslobodi od optužbe,
a u slučaju da donese drugačiju odluku da na strani okrivljenog cijeni
olakšavajuće okolnosti, činjeniču da mu se sudilo u odsustvu sa kojih razloga
nije bio u mogućnosti da iznese svoju odbranu te da ga što blaže kazni.
U dokaznom postupku sud je na saglasan predlog stranaka pročitao iskaz
svjedoka P Ž i nalaz i mišljenje vještaka G I, pročitao zapisnik o kontroli
mjernog mjesta Elektrodistribucije Nikšić 0000655 od 17.01.2012.god. i izvod
iz kazne evidencije na ime okrivljenog.
Cijeneći navode optužbe, te provedene dokaze kako pojedinačno tako i u
njihovoj medjusobnoj povezanosti, sud nalazi da je okrivljeni počinio
kriv.djelo stavljeno mu na teret, na način, vrijeme i mjesto kako je to bliže
predstavljeno izrekom ove presude, pa je istog oglasio krivim i krivično
pravno odgovornim:
Svjedok PŽ je u svom iskazu u bitnom naveo da je zaposlen u
Elektrodistribuciji i da je dana17.01.2012.god. sa kolegom N bio na terenu i
vršio kontrolu potrošača u naselju C, tako da su tom prilikom kontrolisali i
potrošača R Z, čija je kuća u momentu kontrole bila u izgradnji, te tom
prilikom konstatovali da je u jednoj prostoriji u toj kući doveden kabal čiji
je kraj bio direktno skopčan na prenosnoj mreži, a na drugom kraju tog kabla
dakle na kraju koji se nalazio u kući bile su samo gole žice, pa su provjerili
i utvrdili da je taj kabal bio pod naponom a koliko se sjeća bio je promjera
2x2,5 mm2, pa su kabal isključili odnosno otkopčali sa niskonaponske mreže.
Iz zapisnika o kontroli mjernog mjesta Elektrodistribucije Nikšić 0000655, od
17.01.2012.god. konstatovano je da je potrošač RZ dikretno skopčan kablom
presjeka 2x2,5 mm2, a koji zapisnik je za okrivljenog potpisao njegov brat.
Iz nalaaz i mišljenja vještaka elektrostruke GI, proizilazi da je potrošnja za
period koji se okrivljenom stavlja na teretu u vrijednosti od 215,84 eura
prema Pravilniku o snadbijevanju električnom energijom, koji navedenu
potrošnju tretira kao neovlašćenu i to u trajanju do 3 mjeseca shodno čl. 26
navedenog pravilnika.
Cijeneći prednji zapisnik i dovodeći ga u vezu sa sa iskazom svjedoka PŽ sud
je na nesumnjiv način utvrdio da je okrivljeni u periodu od 1.10.2011.god. do
17.01.2012. godine u Nikšiću, u porodičnoj kući koja se nalazi u selo Carine u
namjeri da sebi pribavi protivpravnu imovinsku korist, oduzeo električnu
energiju u vrijednosti od 215,84 eura, vlasništo Elektrodistribucije Nikšić,
na način što je u navedenu kuću direktno sa nisko naponske mreže sproveo kabal
presjeka 2x2,5 mm2, tako da se potrošnja utrošene električne energije nije
mogla registrovati, kojim radnjama je sa direktnim umišljajem ostvario sva
bitna obeležja kriv. djela krađa iz čl.239.st.1. KZ, za koje je oglašen
krivim.
Naime da je okrivljeni priključio kabal direktno sa niskonaposnke mreže
presjeka 2x2,5mm2, tako da se potrošnja električne energije nije mogla
registrovati u njegovoj kući sud utvrđuje iz potpunog i jasnog iskaza svjedoka
P Ž radnika Elektrodistribucije Nikšić, koji se svjedok objektivno, jasno i
istinito izjasnio o činjenicama važnim za ovu krivičnu stvar a koji svjedok ne
bi imao razloga da kostatuje drugačije stanje od zatečenog a koji iskaz nije
doveden u sumnju nijednim provedenim dokazom, već je naprotiv potvrđen
zapisnikom o kontroli mjernog mjesta. Naime, svjedok P Ž je bio jasan u svom
iskazu da je okrivljeni u svoju kuću direktno sa niskonaponske mreže sproveo
kabal presjeka 2x2,5 mm2, tako da se potrošnja električne energije nije mogla
registrovati, o čemu su sačinili i zapisnik 17.01.2012. godine kojim
zapisnikom je potvrđen iskaz svjedoka. U prilog prednjem zaključku suda je i
činjenica da je okrivljeni jedini imao pravni interes da se direktno skopča sa
elektrodistributivne mreže a da se potrošnja ne registruje.
Vrijednost oduzete električne energije sud je utvrdio iz nalaza i mišljenja
vještaka ekektrostruke G I koji je u svom nalazu objasnio da se kod potrošača
kod kojih se konstatuje da su direktno skopčani na elektrodistributivnu mrežu
prema Pravilniku o snadbijevanju električnom energijom isto tretira kao
neovlašćena potrošnja i shdono čl. 26. Odredjuje naknada za oduzetu energiju u
trajanju do 3 mjeseca, tako da je vrijednost protivpravno oduzete imovinske
koristi kod okrivljenog za sporni period utvrdjena u iznosu 215,84 eura.
Cijeneći njegov psihički odnos, izražen kroz namjeru oduzimanja tuđe pokretne
stvari, iz naprijed utvrdjenog činjeničnog stanja nesumljivo je utvrđeno da je
okrivljeni preduzimajući prednje radnje sa direktnim umišljajem ostvario sva
bitna obelježja krivičnog djela krađa iz čl. 239. st.1 Krivičnog zakonika s
obzirom da ovo krivično djelo spada u tzv.namjerne delikte kod kojih se motiv
radnje označava posljedicom i koji mogu biti izvršeni samo sa direktnim
umišljajem , jer je očigledno da je okrivljeni preduzimajući radnje opisane
izrekom presude bio svjestan da iz pritežanja drugog lica oduzima tudju
pokretnu stvar sa očiglednom namjerom da prisvajanjem ukradene stvari sebi
pribave protivpravnu imovinsku korist a što je i htio, u čemu se ogleda njegov
svjestan odnos prema krivičnom djelu izražen kroz direktni umišljaj.
Punomoćnik oštećene ispostavio je imovinsko pravni zahtjev za naknadu štete na
ime neovlašćene potrošnje električne energije u iznosu od 240,36, eura, pa
kako su podaci i utvrdjene činjenice u krivičnom postupku pružile pouzdan
osnov da se istom udovolji ali u iznosu od 215,84 eura to je okrivljenii na
osnovu člana 212 st.2 ZKP obavezan da oštećenom na ime naknade štete plati
navedeni iznos a za preostali se upućuje u gradjanskoj parnici.
Sud je prihvato predlog zastupnika ODT-a a uz saglasnost branioca okrivljenog
da se ne provodi dokaz saslušavanje svjedoka N Ž obzirom na utvrđeno
činjenično stanje u postupku.
Prilikom utvrdjivanja krivične sankcije u smislu čl.42 KZ sud je na strani
okrivljenog kao olakšavajuću okolnosti cijenio njegovu raniju neosudjivanost a
što se uvjerio uvidim u izvod kaznene evidencije, dok otežavajućih okolnosti
nije našao pa je u odsustvu otežavajućih okolnosti stav suda da će se shodno
čl. 53 i čl. 54 KZ izricanjem uslovne osude uz određivanje kazne zatvora u
trajanju od 60 dana koja se kazna neće izvršiti ako okrivljeni u roku od 1
godine ne izvrši novo krivično djelo, te da će na okrivljenog dovoljno uticati
da u buduće ne vrši krivična djela da će se u konkretnom slučaju postoći svrha
uslovne osude iz čl. 52 KZ a u okviru opšte svrhe propisivanja i izricanja
krivičnih sankcija iz čl. 4 stav 2 KZ.
Pošto je okrivljeni oglašen krivim sud ga je obavezao da na ime troškova kriv.
postupka plati iznos od 84,00 eura od čega iznos 40,00 eura na ime paušala kao
dijela troškova kriv. postupka a iznos od 44,00 eura na ime vještačenja po
vještaku elektrostruke G I, a koji iznos troškova kriv. postupka je srazmjeran
trajanju i složenosti kriv. postupka i imovnim prilikama okrivljenog dok će
sud posebnim rješenjem odrediti troškove za branioca postavljenog po službenoj
dužnosti nakon pravosnažnosti odluke a ovo shodno čl.226 u vezi čl.229 ZKP-a i
Uredbe o naknadi troškova u sudskim postupcima.
Sa svega izloženog a primjenom čl.374 st.1. ZKP-a, odlučeno je kao u izreci
presude.
OSNOVNI SUD U NIKŠIĆU, dana 11.11.2013 . godine.

Zapisničar, S U D I J A,
Nikolić Rada, s.r. Kovačević Vesna,s.r.

ZA TAČNOST OTPRAVKA TVRDI:
radnik suda
PRAVNKA POUKA:Protiv ove presude dozvoljena je žalba u roku od 8 dana
od dana prijema iste preko ovog suda VIŠEM SUDU PODGORICA.