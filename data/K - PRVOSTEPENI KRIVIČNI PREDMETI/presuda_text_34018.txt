Posl. br. K. 88/13/13
U IME CRNE GORE
Osnovni sud u Kotoru kao nadležni prvostepeni krivični sud, po sudiji Sanji
Čakanović, uz učešće zapisničara Krivokapić Mirjane, u krivičnom predmetu
protiv okrivljenog M n iz p, zbog krivičnog djela ugrožavanja sigurnosti iz
čl. 168 st.2 u vezi st.1 Krivičnog zakonika, koji se vodi po optužnom predlogu
ODT Kotor Kt.br. 470/11 od 07.03.2013.g., nakon glavnog i javnog pretresa
održanog dana 29.04.2013 godine, u prisustvu zastupnika optužbe-zamjenika ODT
Kotor Ljiljane Milić, a u odsustvu uredno pozvanog a prethodno ispitanog
okrivljenog M N, donio je i istog dana javno objavio sljedeću:
P R E S U D U
Okrivljeni M N sa JMBG od oca M I majke N, rodjene T, rođenog g. u P, stalno
nastanjenog u P, R R 11, državljanina CG, službenika, neoženjenog,bez djece,
sa završenom SSS, srednjeg imovnog stanja, osuđivanog presudom Osnovnog suda u
Podgorici zbog krivičnog djela iz čl. 220 st.1 tač.1 KZRCG kaznom zatvora od
30 dana uslovno na jednu godinu uz obavezno liječenje u psihijatrijskoj
bolnici ne duže od 3 godine, protiv kojeg se ne vodi postupak za drugo
krivično djelo
K r i v j e
Što je dana 25.07.2011.g. oko 05,00 časova u ul. M u B, pod prijetnjom da će
napasti na njihov život i tijelo ugrozio sigurnost oštećenih G A i G M iz S
pri čemu je bio uračunljiv i svjestan svog djela i njegove zabranjenosti a
čije izvršenje je htio na način što je nakon kraćeg razgovora istima zatražio
da mu daju novac koji mu navodno duguju, pa kad su to oni odbili iz svog
vozila uzeo kuhinjski nož sa sječivom dužine oko 25 cm i istim krenuo ka
oštećenima prijeteći da će ih zaklati ako mu ne daju novac usled čega su
oštećeni počeli da bježe a on nastavio da trči za njima sve dok nijesu uspjeli
da se sakriju i pozovu policiju
- Čime je učinio krivično djelo ugrožavanje sigurnosti iz čl.168. stav 2. u
vezi stava 1. KZ CG.
Pa ga sud na osnovu napred navedene krivičnopravne odredbe, te odredbi čl. 2,
3, 4, 5, 13, 14, 15, 32, 33, 36, 42 i 43 Krivičnog zakonika i čl. 226, 368 i
374. ZKP-a
O S U D J U J E
Na kaznu zatvora u trajanju od 3 (tri) mjeseca, koju će isti izdržati nakon
pravosnažnosti presude.
Obavezuje se okrivljeni da na ime troškova krivičnog postupka uplati iznos od
145,2 eura, te na ime sudskog paušala iznos od 30,00 eura, sve na žiro račun
budžeta CG br. 832-l6-52 a u roku od 15 dana od dana pravosnažnosti presude i
dokaz o uplati dostavi ovom sudu sa pozivom na K.br. 88/13/13 pod prijetnjom
prinudnog izvršenja.
O b r a z l o ž e n j e
ODT iz Kotora podnio je ovom sudu optužni predlog Kt.br.470/11 od
07.03.2013.g., protiv okrivljenog M N, zbog krivičnog djela ugrožavanja
sigurnosti iz čl. 168 st.2 u vezi st.1 Krivičnog zakonika.
Postupajući po podnijetom optužnom predlogu sud je zakazao i održao glavni
pretres dana 29.04.2013.g. u prisustvu zamjenika ODT Kotor, Ljiljane Milić, a
isti je održan shodno čl. 457 ZKP-a u odsustvu uredno pozvanog a prethodno
ispitanog okrivljenog jer je sud ocijenio da njegovo prisustvo na istom nije
bilo nužno.
U završnoj riječi zamjenik ODT-a navela je da u svemu ostaje pri optužnom
predlogu i da smatra dokazanim krivično djelo i krivicu optuženog jer isto
proizilazi iz njegove odbrane, iskaza svjedoka oštećenih i ostalih dokaza
provedenih na glavnom pretresu. Navela je da je nesporno da je navedenog dana
i sata optuženi prijetnjom da će napasti na život i tijelo oštećenih ugrozio
njihovu sigurnost pri čemu je bio uračunljiv i svjestan djela i zabranjenosti
a njegovo izvršenje je htio jer je nesporno da je od oštećenih zatražio novac
koji mu navodno duguju pa kada su to odbili da je uzeo kuhinjski nož iz svog
vozila upravo onaj koji mu je uz potvrdu o privremenom oduzimanju oduzet i
krenuo je za oštećenima prijeteći da će ih zaklati ako mu ne daju novac a zbog
čega su oštećeni počeli da bježe a optuženi da trči za njima sve do momenta
kada su oni uspjeli da se sakriju i pozovu policiju te da je i sam optuženi u
svojoj odbrani potvrdio da je uzeo nož i da je krenuo za oštećenima, ali
navodeći da nije imao namjeru da ih povredi već da im zaprijeti čime je
ustvari i potvrdio navode iz iskaza oštećenih da im je upravo na taj način
ugrozio njihovu sigurnost. S toga je zamjenik ODT-a predložio da okrivljenog
sud oglasi krivim i kazni po zakonu a da prilikom odluke o kazni uzme u obzir
da je riječ o licu koje je ranije osudjivano i da mu izrekne kaznu zatvora u
granicama propisanim za ovo krivično djelo.
Okrivljeni je saslušan kod sudije za istragu dana 01.03.2013.g. kojom prilikom
je u svojoj odbrani naveo da ne priznaje krivično djelo za koje se tereti, i
da se zbog proteka vremena jedva sjeća navedenog događaja a da se sjeća da je
bilo ljeto i da je upoznao dva S koji su mu kroz razgovor nudili drogu i
tražili novac za istu i da je on na to pristao jer su bili uporni pa da im je
dao 50,00 ili 20,00 eura a da su mu u tom trenutku to bile velike pare i da su
mu onda oni pred nosom pobjegli kada su te pare uzeli pa da je ostao
neprijatno iznenađen. Naveo je da su mu rekli da idu da donesu drogu i da im
je on vjerovao i čekao ih sat dva i da se to oteglo pa se iznervirao i poludio
i krenuo da ih traži. Dalje je istakao da mu se čini da ih je negdje sreo i
krenuo nekim nožem na njih ali ne da ih povrijedi nego da im zaprijeti i da im
je izdaleka vikao da mu vrate pare i da mu bace pare a jer je bio slab i nije
mogao da trči za njima te da ga je onda vidjela interventna policija koja ga
je privela.
Na pitanje suda naveo je da nije narkoman i da S nije dao novčanicu da bi je
smotali i ušmrkali drogu kroz nos već da su ga oni tražili pare da bi mu
donijeli marihuanu te da nijesu ulazili u njegova kola i da nije bilo nikakvog
ušmrkavanja.
Okrivljeni je u svojoj odbrani dalje naveo da su ga S prevarili, da ih je
čekao i da je kad je shvatio što su mu napravili uzeo nož u nervozi a da se ne
sjeća odakle i kako ga je izvadio i da je onda trčao za njima i vikao i da mu
se neće vjerovati što god kaže jer su oni usaglasili vjerovatno izjave pa on
mora da odgovara za to što nije učinio a da su ga oni u jednom trenutku čak i
napali, prevrnuli na pod sa leđa i izudarali dok je ležao na stomaku po
rebrima bočno i da su oni krivi za cijeli događaj te da se on od njih branio i
reagovao na prevaru, da ga je jedan od njih stisnuo za grlo u grif i tako mu
cimao glavu da je zamalo izgubio svjest a da su se dali u bjekstvo čim su ga
pustili i da ih više nije uspio stiči.
U dokaznom postupku koji je proveden radi rasvjetljenja činjeničnog stanja i
krivice okrivljenog sud je pročitao izjavu svjedoka – ošt. M G koji je
zamolbenim putem saslušan pred Okružnim sudom u Kranju pod br. I Pom-i od
24.08.2012.g , kao i izjavu svjedoka -ošt . A G koji je zamolbenim putem
saslušan pred pred Okružnim sudom u Kranju pod br I Pom-i od 10.09.2012.g a
zatim je pročitana potvrda o privremenom oduzimanju predmeta UP PJ Budva Ku.
br 193/11 od 25.07.2011.g te izvod iz KE za okrivljenog od Uprave policije PJ
Podgorica br. 29-245/13-518/2-945 od 25.03.2013 .g.
Svjedok – oštećeni M G naveo je da se ne sjeća najbolje detalja navedenog
događaja zbog proteka vremena od godine dana ali da se sjeća da su bili sa
prijateljima u C G na odmoru i da se u B sreo sa A G, da su zajedno otišli na
žurku pošto je A slavio rodjendan i da su kada su izašli napolje iz lokala u B
sreli nekog muškarca starog oko 20 do 30 godina, da su s njime započeli
razgovor i da je on bio čudan, da ih je pitao odakle su a da je potom od njih
tražio novac rekavši im da su mu dužni 20,00 eura ili nešto slično i da ih je
na kraju napao sa nožem ali da nije nikoga ranio i da su mu on i A pobjegli s
time da su trčali svak na svoju stranu a da okrivljenom ništa nijesu uradili.
Na pitanje suda svjedok-M G naveo je da se ne sjeća dobro lica tog muškarca i
da ga ne bi prepoznao ako bi ga sad vidio ali da ga je bilo strah jer im je
prijetio nožem, da je pričao na srpskom jeziku, da se ne sjeća šta im je tačno
rekao, da on najprije nije imao kod sebe nož, i da ga je dobio odnekud, da se
najednom okrenuo prema njima i išao nožem na njih i da su se prepali i počeli
da trče svako na svoju stranu, da tada taj muškarac nije bio u autu i da se
auta ne sjeća. Dalje je naveo da je nož bio veći i da ne postavlja imovinsko
pravni zahtjev već samo želi imati mir.
Svjedok oštećeni A G naveo je da su on i M G izašli u B pošto je njemu bio
rođendan i da su se na kraju tog dana nalazili u diskoteci čiji naziv se ne
sjeća i da se diskoteka počela zatvarati pa su odlučili poći u kazino a da
nisu znali gdje je kazino pa da je zato prišao jednom muškarcu kojeg su sreli
a koji je stajao na uglu diskoteke pitavši ga gdje je kazino. Dalje je rekao
da je on ljubazno odgovorio da ga prate i da će im pokazati gdje je kazino i
da su putem pričali o tome koliko su već u C G i odakle dolaze i da tad nije
pokazivao nikakve znakove nasilja i da su nakon nekoliko stotina metara stali
jer im je on rekao da je kazino u blizini. Nadalje je naveo da je taj muškarac
najednom postao grub i počeo da priča da su mu uzeli 2o,oo eura i da mu ih
vrate te su mu oni odgovorili da ih nijesu uzeli i da neće ništa da mu daju.
Dalje je naveo da je na tom mjestu gdje su stajali bio parkiran auto tog
muškarca koji je u medjuvremenu dok su se pregonili oko novca otvorio auto i
sa strane vozača iz vrata uzeo nož koji je izgledao kao kuhinjski te im
najednom rekao da će ih zaklati ako mu ne daju novac i da je krenuo prema
njima a da su od njega bili udaljeni 2 do 5 metara i da je on samo potrćao kao
i kolega M. Naveo je da je on trčao lijevo a M pravo i da je taj muškarac
potrčao za njim i neko vrijeme ga pratio pa je on potrčao medju neke blokove
gdje je u dvorištu sreo neku gospodju koja je pozvala policiju a da je
policija ubrzo došla do njega pa su sa policiskim kolima tražili tog muškarca
i da je on policajcu pokazao auto istog pa su ga policajci zaustavili i u
vozilu pronašli nož a potom su ga uzeli u auto u kojem je i on sjedao te da mu
je u putu isti ponovo prijetio da će ga ubiti a da je isti u stanici policiji
rekao da smo ga htjeli pokrasti i da se on samo branio.
Na posebno pitanje suda svjedok G je naveo da je taj muškarac bio star oko 25
godina višeg rasta, da je pričao na Srpskom i da se osjećao neprijatno i
ugroženo i da ga je bilo strah, te da se ne pridružuje krivičnom gonjenju
optuženog već da želi samo mir i da ne postavlja imovinsko pravni zahtjev te
da oni ništa nijesu učinili tom muškarcu a da je sječivo na nožu bilo dugačko
do 7 do 1o cm a možda i više.
Iz potvrde o privremeno oduzetim predmetima UP CG PJ Budva Ku. 193/11 od
25.07.2011.g utvrdjeno je da je od okrivljenog dana 25.07.2011.g oduzet
kuhinjski nož sa rukohvatom braon boje dužine sječiva oko 25 cm.
Iz Izvoda iz kaznene evidencije Uprave Policije Područne Jedinice Podgorica br
29-245/13-5318/2-945 od 25.03.2013.g proizilazi i utvrdjuje se da je
okrivljeni osudjivano lice presudom Osnovnog suda u Podgorici K. od
24.12.2007g zbog krivičnog djela iz čl. 22o. stav 2. u vezi stava 1. KZ RCG
kaznom zatvora od 3o dana uslovno na godinu dana uz obavezno liječenje u
Psihijatriskoj bolnici ne duže od 3 godine.
Na osnovu svih izvedenih dokaza cijeneći ih pojedinačno i u uzajamnoj
povezanosti, a u odnosu na odbranu okrivljenog sud je utvrdio činjenično
stanje navedeno u izreci presude.
Naime, činjenično stanje navedeno u izreci presude prije svega proizilazi iz
izjava oštećenih G A i M G, a koje izjave je sud prihvatio jer su bile
medjusobno saglasne, i iz kojih izjava kao što je već navedeno sud u bitnom
utvrdjuje da su isti kritične prilike prišli jednom muškarcu kojeg su sreli,
da su sa njim započeli razgovor, da je isti nakon nekog vremena počeo da priča
da su mu uzeli novac -20,00 eura i da mu ih vrate i da je isti zatim uzeo nož
i krenuo za njima i da su se osjećali neprijatno i ugroženo i da ih je bilo
strah, a koje su izjave bile saglasne i sa potvrdom o oduzetom predmetu UP PJ
Budva od 25.o7.2oll. godine, na osnovu koje je kao što je već navedeno
utvrdjeno da je predmetni kuhinjski nož policija oduzela od okrivljenog, a
svedok - ošt. G A, naveo je da je upravo on pokazao auto okrivljenog policiji
koji su u njegovom vozilu našli predmetni nož a kojim im je kako je isti naveo
okrivljeni prijetio da će ih zaklati.
Takodje, i sam okrivljeni nije sporio da je on bio taj muškarac koji je
kritične prilike upoznao oštećene, i nije sporio da je tom prilikom nakon
razgovora sa istima uzeo kuhinjski nož sa drvenom ručkom i sa istim krenuo
prema oštećenima kako bi im zaprijetio i da je vikao za njima "vratite mi
pare, bacite mi pare".
Okrivljeni je isticao da ne priznaje izvršenje krivičnog djela i da se ne
osjeća krivim, jer je on bio napadnut od strane istih te prevaren i da se
morao braniti od njih fizički i reagovati na prevaru, medjutim sud je u tom
pravcu odbranu istog ocijenio kao odbranu usmjerenu na izbjegavanje i
umanjenje krivične odgovornosti, a s obzirom da iz izjava saslušani svjedoka
-oštećenih M G i G A proizilazi da im je okrivljeni tražio novac a zatim ih
napao nožem, kao što je to i sam okrivljeni potvrdio, dok su isti jasno naveli
da ništa nijesu uradili okrivljenom. Dakle, u tom dijelu odbranu okrivljenog
sud nije prihvatio jer je ista bila u suprotnosti sa iskazima oštećenih.
S obzirom na navedeno sud je našao da su se u radnjama okrivljenog ostvarila
bitna obilježja krivičnog djela stavljenog mu na teret .
Naime, odredbom čl. 168. stav 2. u vezi st.1. Krivičnog zakonika propisano je
da krivično djelo ugrožavanje sigurnosti čini onaj ko ugrozi sigurnost više
lica prijetnjom da će napasti na njihov život ili tijelo. Za postojanje ovog
djela nije od značaja da li je prijetnja od strane okrivljenog bila ozbiljna,
već kako su navedene riječi shvaćene od strane oštećenih pa kako je nesporno
da su navedene riječi ( da će ih zaklati) i radnje okrivljenog (uzimanje noža
iz vozila i kretanje prema oštećenima) kod oštećenih izazvale osjećaj
ugroženosti, a što je utvrđeno na osnovu njihovih iskaza, koji iskaze je sud
prihvatio, to su se u radnjama okrivljenog ostavrila sva bitna obilježja bića
krivičnog djela ugrožavanja sigurnosti iz člana 168 stav 2 u vezi stava 1
Krivičnog zakonika.
Okrivljeni je postupao sa umišljajem jer je njegova svijest obuhvatala
saznanje da riječi upućene oštećenima i radnje okrivljenog, bliže navedene u
izreci, predstavljaju pretnju kojom se ugrožava njihova sigurnost i da se te
prijetnje odnose na napad na život i tijelo oštećenih, a to mu je i bila
namjera. Budući da su navedene riječi oštećeni shvatili kao prijetnju i da su
kod istih dovele do osjećaja ugroženosti, to su se u radnjama okrivljenog
pored subjektivnih ostvarili i svi objektivni elementi krivičnog djela
ugrožavanje sigurnosti iz člana 168. stav 2. u vezi st.1. KZ.
S obzirom na navedeno sud je okrivljenog oglasio krivim.
Prilikom odluke o vrsti i visini kazne koju okrivljenom treba izreći sud je
cijenio sve okolnosti koje utiču da kazna bude veća ili manja, a shodno čl.
42. KZ-a , pa okolnost da se radi o mladjoj osobi sud cijenio kao olakšavajuću
okolnost , dok je kao otežavajuću okolnost cijenio to da je okrivlčjeni
osudjivano lice, pa je vodeći računa o navedenom, a s obzirom da je za ovo
krivično djelo zakonikom propisana kazna zatvora od tri mjeseca do tri godine
okrivljenog osudio na kaznu zatvora u trajanju od tri mjeseca, dakle sud je
okrivljenog osudio na minimalnu kaznu zatvora koja je predvidjena za to
krivično djelo smatrajući da će se istom na okrivljenog dovoljno uticati da
više ne vrši krivcivčna djela i da će se na taj način ostvariti svrha
kažnjavanja kao i postići ciljevi generalne prevencije.
Sud je na osnovu naprijed navedene krivično pravne odredbe i čl. 2, 3, 4, 5,
13, 14, 15, 32, 33, 36, 42 i 43 Krivičnog zakonika i čl. 226, 368 i 374.
ZKP-a, riješio kao u izreci.
Okrivljeni je obavezan da plati troškove krivičnog postupka a koji su nastali
zbog angažovanja sudskog tumača kao i na isplatu sudskog paušala a sve u
korist Budžeta Crne Gore a koji je paušalni iznos odmjeren shodno čl. 226
st.3. ZKP-a i koji je sud odmjerio imajući u vidu trajanje i složenost
postupka te imovno stanje okrivljenog.
Na napred navedenim razlozima sud je zasnovao svoju odluku.
OSNOVNI SUD U KOTORU
Dana, 29.04.2013 godine
Zapisničar, S U D I J A Krivokapić Mirjana Sanja Čakanović
PRAVNA POUKA: Protiv ove presude dozvoljena je žalba Višem sudu u Podgorici u
roku od 8 dana, od dana prijema, a preko ovog suda.
DNA: ODT Kotor
Okr.
U spise