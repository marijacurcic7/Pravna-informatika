OSNOVNI SUD U PLAVU
K. br. 50/2013
U IME CRNE GORE
OSNOVNI SUD U PLAVU, sudija Hilmija Sujković, sa zapisničarem Senadom
Radončić, u krivičnom predmetu okrivljenog J. S., iz P. , zbog krivičnog djela
ugrožavanje sigurnosti iz čl. 168. st. 1 Krivičnog zakonika, po optužnom
predlogu Osnovnog državnog tužilaštva u Plavu, KT br.99/2013 od 20.09.2013
godine, po održanom usmenom, glavnom, javnom pretresu u prisustvu :
okrivljenog, zamjenika ODT u Plavu, Rugovac Drite i oštećenog T. V., donio je
i javno objavio , dana 09.10.2013 godine
P R E S U D U
Okrivljeni J. S., JMBG ..., od oca T. i majke N., rodj. J., rodjen ... godine,
u B., sa prebivalištem u M. S., opština P., državljanin Crne Gore, nezaposlen
oženjen, otac 2 djece ,pismen, završio srednju školu za automehaničara, lošeg
imovnog stanja, osudjivan presudama Osnovnog suda u Plavu: K.br. 124/04 od
11.11.2004 godine, za krivično djelo iz čl. 32,. st 1. KZ CG, na novčanu kaznu
u iznosu od 600,00 dinara, K.br 56/02 od 24.09.2002 godine, za krivično djelo
iz čl. 136. st. 2. KZ RCG, na kaznu zatvora u trajanju od 3 mjeseca – uslovno
za 2 godine, K.br. 100/06 od 07.11.2006 godine, za krivično djelo iz čl. 324.
st. 1. KZ CG, na kaznu zatvora u trajanju od 30 dana i novčanu kaznu u iznosu
od 600,00 eura, K.br. 149/07 od 12.11.2007 godine, za krivično djelo iz čl.
375. st. 1. KZ CG na kaznu zatvora u trajanju od 45 dana , K.br. 103/08 od
19.06.2008 godine, za krivično djelo iz čl. 324. st 1. KZ CG , na kaznu
zatvora u trajanju od 30 dana i novčanu kaznu u iznosu 600,00 eura i Vojnog
suda Niš K.br. 219/98 od 10.11.1998 godine, za krivično djelo iz čl. 166. St.
1. Tačka 1. KZ RS , na kaznu zatvora u trajanju od 4 mjeseca.
K r i v j e
Što je
Dana 07. septembra 2013 godine, u P., prijetnjom ugrozio sigurnost oštećenog
T. V., na način što ga je pozvao sa svog mobilnog telefona, koristeći pri tom
telefonsku karticu izdatu od Provajdera mobilne telefonije T-mobile ..., na
njegov mobilni telefon br. ... i tom prilikom mu u razgovoru uputio riječi
prijetnje”Od danas ćeš me zapamtiti, pobiću vas sve i vidjet ćete s kim imate
posla”, koje riječi su kod oštećenog izazvale osjećaj straha i ugroženosti.
čime je izvršio krivično  djelo ugrožavanje sigurnosti iz  čl. 168 st. 1.
Krivičnog zakonika.
Pa ga sud za izvršeno krivično djelo na osnovu navedenog zakonskog propisa, te
primjenom čl: 4, 32, 39 i 42 KZ i čl. 374 ZKP
O S U Đ U J E
Na novčanu kaznu u iznosu od 800,00 (osamstotina) eura koju je dužan platiti u
roku od 3 mjeseca od dana pravosnažnosti presude.
Ukoliko se novčana kazna ne plati u odredjenom roku, ista će se zamijeniti
kaznom zatvora, računajući svakih započetih 25,00 € (dvadesetpet) eura,
novčane kazne za 1 (jedan) dan zatvora.
Okrivljeni se obavezuje da na ime troškova krivičnog postupka -paušala plati
iznos od 30,00 (trideset) eura, u roku od 15 dana po pravosnažnosti presude,
pod prijetnjom prinudnog izvršenja.
Imovinsko pravnog zahtjeva za naknadu štete nije bilo.
O b r a z l o ž e n j e
Osnovno državno tužilaštvo u Plavu, optužnim predlogom KT.br.99/2013 od
20.09.2013 godine, optužilo je J. S., iz P., za krivično djelo ugrožavanje
sigurnosti iz čl. 168. st. 1. KZ.
Pri podnesenom optužnom predlogu je sve do kraja krivičnog postupka u svemu
ostala i zamjenik ODT u Plavu , Rugovac Drita, pa je u završnoj riječi
predložila sudu da okrivljenog J. S. oglasi krivim za navedeno krivično djelo
i kazni ga po zakonu.
Oštećeni T. V. se u završnoj riječi pridružio krivičnom gonjenju protiv
okrivljenog ali nije postavio nikakav odštetni zahtjev .
Izjašnjavajući se o optužnom predlogu ODT u Plavu, okrivljeni J. S. priznaje
da je dana 07.09.2013 godine, negdje poslije 12,00 časova, sa svog mobilnog
telefona br. ... pozvao oštećenog T. V. na njegov mobilni telefon br. ... i
tom prilikom mu kazao: „Šta si ovo uradio mom bratu, znaćeš na koga si danas
pucao“ ali ne priznaje da je istom prilikom oštećenom još kazao da će ih sve
pobiti, kako ga tereti javna optužba.To je učinio iz razloga što je prije ovog
poziva saznao da je na planini Treskavac neko od T. pištoljem ranio njegovog
brata od strica Š., pa je i pored toga što u tim trenucima nije tačno znao
koji T. je to učinio pomislio da je to uradio oštećeni T. V., jer se sjetio da
ga je V. dvadesetak dana prije ovog dogadjaja zvao na mobilni telefon i tom
prilikom ga psovao i kazao mu da prenese ocu T. da ne krči šumu na Z. T. Zbog
toga ga je pozvao na njegov mobilni telefon, dok se vozilom kretao prema
bolnici, i nakon što ga je prvo upitao: „ V., šta si ovo uradio mom bratu“, te
nakon što mu je ovaj odgovorio da ne zna ništa, istom kazao: „Znaćeš na koga
si danas pucao“ i odmah poslije toga prekinuo razgovor. Dalje je naveo da su
njegov otac i brat u zadnja dva mjeseca imali dosta problema sa oštećenim zbog
toga što je njegov otac T., u mjestu T., opština P., kod K. Z. kupio neki
pašnjak i šumu za koje su T. smatrali da su njihovo vlasništvo, pa je V. iz
tog razloga ocu i bratu konstantno pravio probleme. U završnoj riječi je još
jednom negirao navode javne optužbe da je oštećenom T. V., u razgovoru preko
mobilnog telefona, prijetio riječima da će ih sve pobiti i izrazio žaljenje
zbog dogadjaja koji se prethodno desio izmedju njegovog brata i T. V., obzirom
da je povrijedjeni V. nakon nekoliko dana podlegao povredama.
Sud je cijenio odbranu okrivljenog J. S., kojom negira izvršenje krivičnog
djela koje mu je javnom optužbom stavljeno na teret, odnosno negira da je u
vrijeme i na način kako ga tereti javna optužba ugrozio sigurnost ošećenog T.
V., pa je našao da je ista neosnovana te je kao takvu nije ni prihvatio.
Naime, sud radi provjere odbrane okrivljenog u dijelu u kojem negira izvršenje
krivičnog djela koje mu je javnom optužbom stavljeno na teret, odnosno radi
što pravilnijeg i zakonitijeg rješavanja ove krivično pravne stvari u dokaznom
postupku izveo sledeće dokaze: saslušao u svojstvu svjedoka oštećenog T. V. i
pročitao izvod iz kaznene evidencije za okrivljenog J. S., pa je svestranom
ocjenom izvedenih dokaza i njihovim uporedjivanjem sa navodima javne optužbe i
odbranom okrivljenog našao da su činjenice iz činjeničnog opisa izreke presude
u svemu dokazane i da je okrivljeni izvršio krivično djelo ugrožavanje
sigurnosti iz čl. 168. st. 1. KZ, koje mu je javnom optužbom stavljeno na
teret.
Ovakvo svoje utvrdjenje i odluku u pogledu krivice i krivično - pravne
odgovornosti okrivljenog J. S. za navedeno krivično djelo, sud je zasnovao na
sledećim razlozima:
U toku krivičnog postupka je nesporno utvrdjeno, kako na osnovu odbrane
okrivljenog J. S. tako i na osnovu iskaza oštećenog T. V. , da su prije
predmetnog slučaja njihovi medjusobni odnosi kao i odnosi izmedju njihovih
porodica bili znatno poremećeni zbog neriješenih imovinskih odnosa . Na osnovu
odbrane okrivljenog i iskaza oštećenog je dalje , takodje nesporno utvrdjeno,
da je ovaj sukob izmedju J. i T. kulminirao baš dana 07.09.2013 godine, kada
se predmetni dogadjaj desio, medjusobnim ranjavanjem brata okrivljenog J. Š. i
brata oštećenog T. V. koji je od posledica ovog ranjavanja i preminuo nakon
nekoliko dana. Konačno, na osnovu odbrane okrivljenog i iskaza oštećenog je
nesporno utvrdjeno i to da je odmah nakon saznanja za ranjavanje svog brata od
strane T., okrivljeni J. S. sa svog mobilnog telefona br. ... pozvao oštećenog
T. V. na njegov mobilni telefon br. ..., jer je pomislio da je ustvari on
pucao i ranio njegovog brata.
Medjutim, obzirom da je okrivljeni J. S. negirao izvršenje krivičnog djela
koje mu je javnom optužbom stavljeno na teret, odnosno negirao da je prilikom
ovog poziva i razgovora sa oštećenim T. V. istom uputio prijeteće riječi „Od
danas ćeš me zapamtiti, pobiću vas sve i vidjet ćete s kim imate posla“ i na
taj način ugrozio njegovu sigurnost, to su samim tim u toku krivičnog postupka
bile sporne ove činjenice pa ih je kao takve trebalo nesumnjivo utvrditi tj.
dokazati.
Optužba je inače u tom pogledu jasna i njeno stanovište je da je okrivljeni J.
S., dana 07.09.2013 godine, poslije 12,00 časova, u P., ugrozio sigurnost
oštećenog T. V., na način opisan u dispozitivu optužnog predloga, čime je i
izvršio krivično djelo ugrožavanje sigurnosti iz čl. 168. st. 1. KZ, dok
okrivljeni u svojoj odbrani tvrdi suprotno braneći se da je tačno da je
navedenog dana, sa svog mobilnog telefona, zvao oštećenog T. V. na njegov
mobilni telefon, ali da mu tom prilikom nije prijetio riječima „Od danas ćeš
me zapamtiti, pobiću vas sve i vidjet ćete s kim imate posla“ , već da mu je
samo rekao „Šta si ovo uradio mom bratu, znaćeš na koga si danas pucao“ .
Da bi provjerio osnovanost odbrane okrivljenog u ovom dijelu a samim tim i
utvrdio pravo stanje stvari, sud je, kao što je već navedeno, saslušao
okrivljenog i izveo sve potrebne dokaze, pa je njihovom uporednom analizom i
ocjenom našao da je ovakva odbrana okrivljenog ne samo nejasna i nelogična već
i u svemu suprotna izvedenim dokazima, u prvom redu iskazu oštećenog T. V., pa
je kao takvu nije ni prihvatio.
Tako je oštećeni T. V., kojeg je sud saslušao u svojstvu svjedoka, u
potpunosti obezvrijedio odbranu okrivljenog u dijelu u kojem negira izvršenje
krivičnog djela koje mu je javnom optužbom stavljeno na teret, istakavši da ga
je okrivljeni J. S. , ne samo dana 07.09.2013 godine, negdje oko 12,30 časova,
pozvao na njegov mobilni telefon i tom prilikom mu uputio prijeteće riječi „Od
danas ćeš me zapamtiti , pobiću vas sve, vidjet ćete s kim imate posla“ već i
da su ove njegove riječi kod njega izazvale osjećaj straha i ugroženosti.
Naime, izjašnjavajući se o vremenu, mjestu i načinu na koji mu je okrivljeni
uputio navedene prijeteće riječi kao i o razlozima ovakvog ponašanja
okrivljenog, oštećeni T. V. je naveo da se u vrijeme ovog poziva nalazio u
dvorištu porodične kuće Dj. M. i odmah nakon što se na poziv javio okrivljeni
ga je prvo pitao: „Dje si“, da bi mu odmah nakon što mu je na ovo njegovo
pitanje odgovorio rekao: „Od danas ćeš me zapamtit, pobiću vas sve, vidjet
ćete s kim imate posla“ i poslije toga prekinuo dalji razgovor. Pošto je prije
toga brat okrivljenog , zbog nekog spornog pašnjaka, prijetio njegovim
sestrama da će ih sjekirom isjeckati, odmah je pomislio da se u vezi tog
pašnjaka nešto i desilo njegovoj braći od stričeva, pa su ga ove prijetnje
okrivljenog ne samo uznemirile već i uplašile. Zbog toga je odmah telefonom
pozvao svog brata od strica V., ali mu se na ovaj njegov poziv nije on javio
već tetka okrivljenog i na njegovo pitanje mu kazala: „Nemojte više da zovete
na ovaj telefon“. Iz tog razloga je odmah pošao svojoj kući i tamo saznao za
dogadjaj koji se desio na planini Treskavac, tačnije za svadju i medjusobno
ranjavanje izmedju jednog od J.i njegovog brata od strica V. Dalje je saznao
da je njegov povrijedjeni brat V. u teškom stanju i tek tada je shvatio razlog
zbog kojeg ga je okrivljeni S. zvao i prijetio mu. Zbog toga su mu prijetnje
okrivljenog tada djelovale još ozbiljnije zbog čega ga je za ove prijetnje
prijavio dežurnoj službi Odjeljenja bezbijednosti P. Dalje je naveo da su se u
dvorištu kuće Dj. M., odakle je vodio razgovor sa okrivljenim, nalazili još i
M. sinovi M. i D. kao i S. N., ali da su oni prilikom ovog razgovora bili
udaljeni od njega nekoliko metara, tako da iz tog razloga nijesu ni mogli čuti
ovaj njihov razgovor. Pošto ih nije htio opterećivati svojim privatnim
stvarima , to im je poslije završenog razgovora samo kazao da ga je zvao J. S.
i da se vjerovatno nešto desilo, nakon čega je odmah pošao svojoj kući i tek
tamo saznao o dogadjaju koji je prethodio pozivu okrivljenog.
Dakle, ako se izvrši detaljna analiza iskaza oštećenog T. V. i ovaj njegov
iskaz uporedi sa odbranom okrivljenog , onda jasno proizilazi ne samo da je
okrivljeni J. S. navedenog dana zvao oštećenog na njegov mobilni telefon već i
da je to učinio iz razloga što je nakon ranjavanja njegovog brata od strica Š.
na planini T. pomislio da je to učinio oštećeni. Samim tim je dalje jasno da
je okrivljeni tom prilikom imao i vrlo jasan motiv da oštećenom uputi
prijetnje koje mu se stavljaju na teret, a u prilog tome ide i njegovo
priznanje da je prilikom ovog poziva i razgovora sa oštećenim istom kazao
:“Znaćeš na koga si danas pucao“. Ovo iz razloga jer i iz jezičkog i logičkog
tumačenja ovih riječi takodje nesporno proizilazi njihov prijeteći sadržaj
tako da i ova činjenica, uz jasno odredjen motiv, takodje ide u prilog
utvrdjenju suda da je jedini razlog zbog kojeg je okrivljeni zvao oštećenog na
njegov mobilni telefon bio taj da mu zbog toga što je pomislio da je baš on
ranio njegovog brata uputi prijetnje koje mu se javnom optužbom stavljaju na
teret. Dakle, prema stanovištu ovog suda prijetnje okrivljenog J. S.,
oštećenom T. V. „Od danas ćeš me zapamtiti, pobiću vas sve i vidjet ćete s kim
imate posla“, su u direktnoj uzročnoj vezi sa prethodnim ranjavanjem njegovog
brata od strica Š. , tako da je zbog svega toga sud i prihvatio navode javne
optužbe da je okrivljeni kritične prilike oštećenom T. V. i uputio baš ove
prijeteće riječi.
Zbog svega izloženog sud je iskazu oštećenog T. V. u pogledu sadržine
prijetećih riječi koje mu je okrivljeni J. S. kritične prilike uputio preko
mobilnog telefona u potpunosti povjerovao i isti u cjelosti prihvatio
ocijenivši ga jasnim, logičnim a samim tim i uvjerljivim.
Istovremeno sud odbranu okrivljenog J. S., kojom negira izvršenje krivičnog
djela koje mu je javnom optužbom stavljeno na teret, kao potpuno suprotnu
prihvaćenom iskazu oštećenog, nije mogao prihvatiti, već ju je kao neosnovanu
i sračunatu na izbjegavanje krivično pravne odgovornosti u potpunosti odbacio.
Naime, jasno je da je odbrana okrivljenog J. S., kojom negira da je dana
07.09.2013 godine, nešto poslije 12,00 časova, oštećenom T. V., putem mobilnog
telefona uputio prijeteće riječi koje mu se javnom optužbom stavljaju na
teret, u situaciji kada je lično priznao da je u navedeno vrijeme istog zvao
na telefon zbog toga što je pomislio da je on prije toga pištoljem ranio
njegovog brata od strica Š., ne samo nejasna i nelogična već i sračunata na
izbjegavanje njegove krivično pravne odgovornosti za izvršeno krivično djelo,
zbog čega je sud kao takvu nije ni prihvatio.
Kako iz svega izloženog proizilazi da u pogledu utvrdjivanja krivičnog djela
koje je optužnim predlogom ODT u Plavu , stavljeno na teret okrivljenom J. S.,
nakon sprovedenog dokaznog postupka i ocjene izvedeniih dokaza, nije bila
sporna nijedna činjenica, sud je stao na stanovište da su činjenice iz
činjeničnog opisa izreke presude u svemu dokazane i da je okrivljeni izvršio
predmetno krivično djelo.
Ocjenjujući pravno utvrdjeno činjenično stanje, sud nalazi da su u radnji
okrivljenog sadržani svi bitni elementi, kako subjektivni tako i objektivni,
krivičnog djela ugrožavanje sigurnosti iz čl. 168. st. 1. KZ CG, pa mu je za
izvršeno krivično djelo i izrekao kaznu bliže opisanu u izreci presude. Radnja
izvršenja krivičnog djela koje je počinio okrivljeni se sastoji u tome što je
ozbiljnom prijetnjom da će napasti na život i tijelo oštećenogT. V., ugrozio
njegovu sigurnost, na način što ga je dana 07.09.2013 godine, negdje poslije
12,00 časova, sa svog mobilnog telefona br. ... pozvao na njegov mobilni
telefon br. ... i uputio mu sledeće prijeteće riječi „Od danas ćeš me
zapamtiti, pobiću vas sve i vidjet ćete s kim imate posla“, koje riječi su kod
oštećenog izazvale osjećaj straha i nesigurnosti za svoj život i tjelesni
integritet. Naime, jasno je da su prijeteće riječi koje je u konkretnom
slučaju okrivljeni J. S. uputio oštećenom T. V. i po sadržini i po značenju
objektivno podobne da kod svakog lica kojem se sa njima prijeti, pa i kod
oštećenog, izazovu osjećaj straha i lične nesigurnosti, što ovim prijetnjama i
daje kvalitet ozbiljnih prijetnji. Ovo utoliko prije što su ove prijetnje, kao
što je već navedeno,ne samo bile motivisane prethodnim ranjavanjem brata od
strica okrivljenog već i što je sam oštećeni T. V. odmah nakon što su mu ove
prijetnje upućene doznao za stvarni razlog njihovog upućivanja, jer im ove
činjenice daju još ozbiljniji karakter.
Sud je cijenio i vinost, odnosno psihički odnos okrivljenog u odnosu na radnju
izvršenja predmetnog krivičnog djela pa je našao da je okrivljeni prilikom
izvršenja ovog djela postupao sa direktnim umišljajem. Naime, okrivljeni J. S.
je bio svjestan ne samo činjenice da upućivanjem navedenih prijetećih riječi
oštećenom T. V., u situaciji kada je motiv njihovog upućivanja bila pomisao da
je ranjavanje pištoljem njegovog brata od strica Š. izvršio oštećeni T. V.,
istom ugrožava sigurnost već i činjenice da se takve njegove prijetnje odnose
na napad na život i tjelesni integritet oštećenog , pa mu je i pored takve
svijesti uputio ove prijetnje čime je i manifestvovo svoje htjenje za
nastupanje zabranjene posledice - osjećaj straha i ugroženosti oštećenog za
svoj život i tjelesni integritet a samim tim i za izvršenje krivičnog djela
ugrožavanje sigurnosti iz čl. 168 st. 1. KZ koje mu je javnom optužbom
stavljeno na teret.
Prilikom izbora vrste i visine krivične sankcije koju treba primijeniti prema
okrivljenom za izvršeno krivično djelo, sud je pored težine, načina izvršenja
i društvene opasnosti krivičnog djela, uzeo u obzir i stepen krivične
odgovornosti okrivljenog kao i sve ostale okolnosti koje su relevantne u tom
pogledu. Tako je od olakšavajućih okolnosti sud okrivljenom cijenio i uzeo u
obzir : da je porodičan čovjek, da je otac dvoje maloljetne djece, da je
nezaposlen i da je lošeg imovnog stanja, dok mu je kao otežavajuću okolnost
cijenio njegovu raniju osudjivanost.
Medjutim, i pored cijenjene otežavajuće okolnosti - ranije osudjivanosti
okrivljenog , sud je našao da u konkretnom slučaju, sobzirom na navedene
olakšavajuće okolnosti kao i na činjenicu da se ranije osude odnose na drugu
vrstu krivičnih djela, ima uslova da se prema okrivljenom primjeni blaža vrsta
kazne, obzirom da su za ovo djelo alternativno predvidjene novčana i kazna
zatvora, pa mu je i izrekao novčanu kaznu u naznačenom iznosu , stim što mu je
zbog navedene otežavajuće okolnosti, umjesto novčane kazne u iznosu od 600,00
eura, kako je to u svojoj završnoj riječi predložio zamjenik ODT u Plavu,
odmjerio novčanu kaznu u iznosu od 800,00 eura.
Sud je uvjerenja da je izrečena kazna srazmjerna težini izvršenog krivičnog
djela i stepenu krivično-pravne odgovornosti okrivljenog , te da će se u
konkretnom slučaju i ovom vrstom i visinom kazne, u okviru opšte svrhe
izricanja krivičnih sankcija predvidjene čl. 4 st. 2 KZ, postići svrha
kažnjavanja propisana čl. 32 istog Zakona. Osnovano se može očekivati da će
izrečena kazna pozitivno djelovati na prevaspitanje okrivljenog i da će ista
uticati na njega da ubuduće ne vrši krivična djela.
Odluka o troškovima krivičnog postupka je zasnovana na odredbi čl. 229. st. 1.
ZKP. Troškovi krivičnog postupka – paušalni iznos od 30,00 eura , je odmjeren
s obzirom na složenost i trajanje krivičnog postupka te obzirom na imovno
stanje okrivljene , shodno čl. 226 st. 3 ZKP.
Imovinsko pravnog zahtjeva za naknadu štete nije bilo.
Na osnovu iznijetih razloga odlučeno je kao u izreci presude.
OSNOVNI SUD U PLAVU
Dana, 09.10.2013.godine.

Zapisničar S U D I J A

Senada Radončić Hilmija Sujković


PRAVNA POUKA:


Protiv ove presude može se izjaviti žalba 

Višem sudu u Bijelom Polju u roku od
8 (osam) dana od dana njenog prijema 

preko ovog suda.


DOSTAVLJENO: 


1 x ODT u Plavu 

1 x okrivljenom J. S.

1 x oštećenomT. V.


