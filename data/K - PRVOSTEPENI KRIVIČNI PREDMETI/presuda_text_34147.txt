Posl.br.K. 237/12
U I M E C R N E G O R E
OSNOVNI SUD U CETINJU, kao prvostepeni krivični, po sudiji Mariji Ćupić, uz
učešće Aleksandre Martinović, kao zapisničara, u krivičnom predmetu protiv
okrivljenog G. D. iz Cetinja, zbog krivičnog djela sprječavanje službenog lica
u vršenju službene radnja iz čl. 375. stav 1. Krivičnog zakonika, odlučujući
po Optužnom predlogu ODT - Cetinje Kt. br. 130/12 od 09.10.2012. godine, nakon
održanog glavnog i javnog pretresa dana, u prisustvu zastupnika optužbe Đ. M.
savjetnika u ODT Cetinje, okrivljenog G. D. donio je dana, 16.12. 2013, i
javno objavio
P R E S U D U
Okr. G. D. od oca I. majke Z. rođene B. rođen ..... godine, u Cetinju, gdje i
prebiva, državljanin Crne Gore, po zanimanju privatnik, oženjen, pismen, sa
završenom srednjom školom, osuđivan presudom Opštinskog suda u Cetinju posl.
br. K. 2/88, od 23. 03. 1989. godine, zbog krivičnog djela iz čl. 46. st. 2.
KZ RCG, na kaznu zatvora od tri mjeseca, uslovno na 1. godinu, presudom
Osnovnog suda u Cetinju posl. br. K. 7/98 od 20 .04. 1998. godine,zbog
krivičnog djela iz člana 33. Zakona o inspekcijskoj kontroli na novčanu kaznu
u iznosu od 500, 00 dinara, presudom Osnovnog suda u Cetinju posl. br. K.
132/2000 od 04. 05. 2001. godine, zbog krivičnog djela iz čl. 49. st. 2 i 1.
KZ RCG, na kaznu zatvora od 3 mjeseca uslovno na godinu dana, presudom
Osnovnog suda u Podgorici posl. br. K.03/6102 od 07. 03. 2007. godine, zbog
krivičnog djela iz člana 204. KZ CG na kaznu zatvora u trajanju od 6 mjeseci,
za koju je pomilovan Odlukom Predsjednika RCG br. 01 - 1155 od 26. 05. 2008.
godine, kazna zatvora zamijenjena novčanom kaznom od 4.000,00 eura, presudom
Osnovnog suda u Cetinju posl. br. K. 403/05 od 10. 11. 2006. godine, zbog
krivičnog djela iz čl. 403. st. 1. KZ -a, na kaznu zatvora u trajanju od 4
mjeseca, uslovno na godinu dana, presudom Osnovnog suda u Cetinju, posl. br.
K. 39/08 od 10.12.2008. godine, zbog krivičnog djela iz čl. 399. KZ -a, na
kaznu zatvora u trajanju od 6. mjeseci, uslovno na tri godine, i presudom
Osnovnog suda u Nikšiću, posl. br. K. 621/08 od 08. 08. 2011. godine, zbog
krivičnog djela iz čl. 207. st. 1. , na kaznu zatvora od tri mjeseca, uslovno
na dvije godine.
K R I V JE
Što je,
Dana, 27. jula 2012. godine, oko 10,15 časova u poslovnom prostoru privrednog
društva "........" D.O.O. u stečaju, u Cetinju, svjesno i voljno, silom
spriječio ovlašćeno službeno lice, sudskog vještaka mašinske struke -
oštećenog D.G. iz Podgorice, u vršenju službene radnje - utvrđivanja
vrijednosti putničkih i transportnih vozila, građevinskih mašina, kranova i
ostale opreme koja je u svojini "........" D.O.O. u stečaju iz Cetinja,koju
službenu radnju je oštećeni preduzimao u okviru svojih ovlašćenja predviđenih
odlukom Stečajnog upravnika tog privrednog društva St. br. 243/10 od
14.03.2012. godine o njegovom angažovanju, na način što je oštećenom uputio
više uvreda tražeći od oštećenog da odmah napusti poslovni prostor privrednog
društva "........" D.O.O. u stečaju, a zatim mu je zadao udarce otvorenom
šakom u predjelu desne i lijeve strane lica, te nogom odbacio službena
dokumenta oštećenog, usljed čega oštećeni nije mogao da izvrši započetu
procjenu,
- čime je izvršio krivično djelo sprječavanje službenog lica u vršenju
službene radnje iz člana 375. stav 1. Krivičnog zakonika,
Pa sud okrivljenog primjenom citiranih zakonskih propisa, te čl. 4, 5, 13, 15,
32, 41, 42 i KZ i čl.226, 229,239 i 374 ZKP-a,
O S U Đ U J E
Na kaznu rad u javnom interesu u trajanju od 360 časova, a koji se ima
izvršiti za vrijeme od 6 mjeseci, s tim što kazna ne može biti duža od 60
časova u toku jednog mjeseca.
Ukoliko okrivljeni ne vrši rad u javnom interesu, ova kazna će se zamijeniti
kaznom zatvora, tako što će se svakih započetih 60 časova rada u javnom
interesu zamijeniti kaznom zatvora u trajanju od jednog mjeseca.
Obavezuje se okrivljeni da uplati u korist Budžeta Crne Gore na ime sudskog
paušala iznos od 30,00 eura, a sve u roku od 15 dana po pravosnažnosti presude
pod prijetnjom prinudnog izvršenja.
Oštećeni se radi ostvarenja svog imovinskopravnog zahtjeva upućuje na redovnu
parnicu.
O b r a z l o ž e nj e
Osnovno Državno Tužilaštvo u Cetinju, je Optužnim predlogom Kt. br. 130/12 od
09.10.2012. godine, okrivljenom G. D. stavilo na teret izvršenje krivičnog
djela sprječavanje službenog lica u vršenju službene radnje iz čl. 375. stav
1. Krivičnog zakonika.
Na glavnom pretresu i u završnoj riječi zastupnik optužbe je ostao pri
podnijetom optužnom predlogu, i predložio da se okrivljeni oglasi krivim i
osudi po zakonu.
U svojoj odbrani okrivljeni G. D. je naveo da ga je dana 24.07.2012. godine,
kada se vraćao iz Podgorice, obavijestio njegov sin da je u njihovom preduzeću
stigao neki čovjek iz Podgorice i prošao kapiju, da bi popisao brojeve
njihovih vozila. Kada je stigao u preduzeće, taj čovjek se nalazio u krugu
preduzeća, sa njegovim sinom B. i šefom mehanizacije M. Više od sat vremena je
taj čovjek obavljao određene radnje, kada mu je prišao i istog zamolio da to
obavlja brže jer su im vozila, tj. kamioni potrebni za obavljanje hitnih
poslova i zadataka, da bi mu na to ovaj odgovorio riječima : " Završit ću kad
ja budem htio, na ovo čekam već četiri mjeseca.". Nakon njegovih riječi
ljubazno ga je još jedanput zamolio i istom rekao da su svi papiri od voznog
parka ..... predati prije pet mjeseci i ponovo ga zamolio da napusti firmu.
Pri tom je oštećeni odbacio torbu i uputio se prema njemu upućujući mu riječi:
"Ko si ti" i nasrnuo je na njega. On ga je odgurnuo desnom rukom, dok su
ostali, njegov sin, vozači i šef mehanizacije stali između njih, a oštećeni je
nastavio da psuje, "Platit ćeš ti meni", a on mu je odgovorio "Kad god oćeš",
i tada je on napustio njihovu firmu. Napomenuo je da je oštećenog više od pet
puta molio da, požuri sa poslom i da napusti firmu, što će svi prisutni
potvrditi. Okrivljeni je nadalje naveo da oštećenog nije udario, niti mu je to
bila namjera, već je oštećeni nasrnuo na njega pokušavajući da ga udari, ali
kako je naveo on je samo ispružio ruku u cilju odbrane, i tada su između njih
stali njegov sin, šef mehanizacije, bagerista B. a koji su tu bili njima
najbliži. Odmah nakon predmetnog događaja otišao je u Ispostavu Cetinje, kako
bi prijavio postupak oštećenog.
U cilju razjašnjenja ove krivično - pravne stvari, sud je u dokaznom postupku
saslušao oštećenog D.G. svjedoke T. M. N. M. B. S. B. M. G. B. pročitao odluku
Stečajnog upravnika privrednog društva GP " ..." D.O.O. u stečaju" iz Cetinja,
St. br. 243/10 od 14.03.2012. godine, rješenje Ministarstva održivog razvoja i
turizma Crne Gore br. 05 - 1636/2 od 04.04.2011. godine, rješenje komisije za
postavljanje i razrešenje sudskih vještaka Su. R. br. 793 -193/2011. od
16.06.2011. godine, kao i izvještaj Uprave policije Ispostave Cetinje iz
kaznene evidencije za okrivljenog D. G.
Oštećeni D.G. u svom iskazu je naveo da je po nalogu stečajnog upravnika M. T.
u preduzeću ...... u stečaju" dobio zadatak da izvrši procjenu tržišne
vrijednosti vozila, opreme, nepokretnosti u vlasništvu pomenutog preduzeća.
Taj nalog datira od marta 2012. godine, i po tom nalogu je u aprilu ove godine
dolazio da jednim dijelom izvrši procjenu voznog parka preduzeća "........ u
stečaju". U kontaktu je bio sa B. G. sa kojim je i izvršio procjenu u aprilu
ove godine. Zbog odsustva gospodina G. u periodu od tri mjeseca, dogovoreno je
bilo za ponedjeljak 23.07.2012. godine u 09.00 časova da ponovo dođe i nastavi
predmetni posao. Na molbu okrivljenog , zbog njegovih obaveza , odložili su
posao za 24.07.2012. godine, sa početkom u 09.00 časova kada je i došao na
kapiju pomenutog preduzeća. Poslije poziva na kapiju je došao B. G. i zajedno
su ušli u krug preduzeća . Nakon toga on je započeo prethodno prekinuti posao,
do 10,15 časova kada se pojavio otac B. G. koji je insistirao da B. G. i lice
koje je B. odredio da mu dostavlja tražene podatke, ga napuste i rade svoj
posao. Tada ga je B. zamolio da prekine sa započetim poslom, za taj dan, i da
dođe ako je u mogućnosti u petak, da nastavi sa započetim, poslom jer mu je
otac nervozan i da bi bilo bolje tako. Kako je završavao identifikaciju jednog
vozila rekao je samo, dva minuta da završi započetu identifikacionu radnju i
da će napustiti krug njihove firme. U međuvremenu je okrivljeni počeo da ga
vrijeđa tražeći da napusti odmah krug preduzeća, na što mu je on odgovorio da
dogovaraju četiri mjeseca da završe posao. Tada mu je okrivljeni rekao da on
laže, i opsovao mu majku na što je on reagovao riječima "Zašto me vrijeđate i
zašto me psujete". U tom momentu okrivljeni se okrenuo u njegovom pravcu,
došao do njega i udario ga je otvorenom šakom sa lijeve i desne strane po
licu. U tom momentu je dotrčao B. G. i odgurnuo ga od okrivljenog. Tada je
okrivljeni počeo da šutira njegova dokumenta i njegovu torbu pri čemu su se
sva sudska dokumenta prosula po krugu firme, a okrivljeni je istovremeno
šutirao njegove naočare koje je bukvalno uništio. Poslije toga, pokupio je
dokumenta, i uz stalno vrijeđanje od strane okrivljenog, i njegov pritisak da
izađe iz kruga firme što prije, napustio je firmu.Oštećeni se pridružio
krivičnom gonjenju okrivljenoga i postavio imovinsko pravni zahtjev.
Svjedok M. T. u svom iskazu je naveo da je Rješenjem Privrednog suda u
Podgorici St. br. 243/10 od 25.05.2011. godine, imenovan za stečajnog
upravnika ......u stečaju". Kao stečajni upravnik ima obavezu da izvrši popis
i procjenu cjelokupne imovine stečajnog dužnika, te je u cilju toga angažovao
sudskog vještaka i procjenitelja D. A. G. dipl. ing. mašinstva. Imenovani
stručnjak je imao zadatak da izvrši procjenu utvrđivanja vrijednosti putničkih
i transportnih vozila, građevinskih mašina, kranova i ostale opreme u
vlasništvu " ......... Ovaj zadatak se imao izvršiti po odluci od 14. 03.
2012. godine, koju je neposredno priložio. Obaveza je vlasnika stečajnog
dužnika po članu 42. Zakona o insolventnosti privrednih društava da sarađuje
sa upravnikom, i da mu omogući pristup svim dokumentima i informacijama
vezanim za sve aktivnosti i resurse. Prema tome okrivljeni je bio u obavezi da
i prema licima koje stečajni upravnik angažuje radi vođenja stečajnog postupka
omogući pristup svim sredstvima u vlasništvu stečajnog dužnika. Svjedok je
istakao da je kritičnog dana obaviješten od D.G., da je imao konflikt sa
okrivljenim, da je napadnut od strane okrivljenog i da je udaren dva puta,
kako se njemu čini otvorenom šakom. Takođe je naveo, da je B. G. imao podatak
da će procjenitelj doći naznačenog dana, i isti je trebao da uputi
procjenitelja, odnosno da mu pokaže sredstva, obzirom da je isti predsjednik
komisije .
Svjedok M. N.  u svom iskazu je naveo da je tačno da se navedenog dana nalazio
u prostorijama ........, gdje je zaposlen, zajedno sa B. G. kada je došao
procjenitelj koji je dolazio nekoliko puta ranije. Tog dana su vršili popis
vozila. U jednom trenutku pojavio se direktor firme D. G. i rekao im da požure
sa popisom jer imaju posla ili da procjenitelj dođe sljedeći dan, kada se
procjenitelj ponio drsko ,unio se u lice G. D. i rekao mu da mu on neće
govoriti kada će da dođe i G. je na to reagovao i odgurnuo ga u predjelu
grudi. Svjedok ističe da nije tačno da je G. zadavao udarce oštećenom, osim
što ga je odgurnuo, kao što nije ni dirao službena dokumenta.
Svjedok B. S. u svom iskazu je naveo da , se naznačenog dana nalazio na
udaljenosti od desetak metara od mjesta gdje je vršen popis imovine od strane
stečajnog upravnika, i mogao je sve da vidi što se dešavalo između okrivljenog
i oštećenog, jer između njih nije bilo kontakta. U jednom trenutku direktor
preduzeća D. G. se obratio riječima "možete li požuriti", na što je stečajni
upravnik reagovao riječima " što me požurujete", ali nije bilo neke žučnije
rasprave niti vrijeđanja i u jednom trenutku G. D. je rukama u predjelu grudi
odgurnuo stečajnog upravnika. On nije vidio da je okrivljeni D. G. udario
otvorenom šakom u predjelu desne strane lica oštećenog, niti je vidio da je
odbacio službena dokumenta oštećenog.
Svjedok B. N. u svom iskazu je naveo da je kritičnog dana bio u krugu firme,
ali da samom događaju nije prisustvovao, te se nije mogao izjasniti na
okolnosti događaja, ni kako izgleda oštećeni D.G..
Svjedok B. G. u svom iskazu je naveo da se sjeća događaja koji se desio
27.07.2012. godine, obzirom da je bio prisutan, od trenutka kada je došao,
sudski vještak mašinske struke D.G.. Tom prilikom je došlo do verbalnog sukoba
između njega i okrivljenog - njegovog oca G. D. D. je tom prilikom regovao
grubo i nevaspitano i krenuo je ka njegovom ocu i izgledalo mu je kao da će da
fizički nasrne na njega. Nakon toga njegov otac ga je odgurnuo i tu se sve
završilo. Tom prilikom njegov otac nije zadavao udarce otvorenom šakom u
predjelu desne i lijeve strane lica oštećenom, i nije odbacivao službena
dokumenta, tj. misli da je ovaj izvršio započetu procjenu.
Iz odluke Stečajnog Upravnika provrednog društva "........" D.O.O. u stečaju
iz Cetinja St. br. 243/10 od 14.03.2012. godine proizilazi da je D. A. G.
dipl. ing. mašinstva, sudski vještak i ovlašćeni procjenjivač, angažovan da
izvrši procjenu, utvrdi vrijednost putničkih i transportnih vozila,
građevinskih mašina, kranova i ostale opreme u vlasništvu "........" D.O.O iz
Cetinja.
Iz rješenja Ministarstva održivog razvoja i turizma Crne Gore br. 04.04.2011.
godine, proizilazi da je D.G. diplomiranom mašinskom inžinjeru iz Podgorice,
izdata licenca za rukovođenje izvođenjem mašinskih instalacija, uređaja i
postrojenja.
Iz rješenja Komisije za postavljanje i razrešenje sudskih vještaka Su. R. br.
793 - 193/2011. od 16. 11. 2011. godine, proizilazi da je D. A. G. dipl. ing.
mašinstva iz Podgorice, postavljen za sudskog vještaka mašinske sruke.
Iz izvještaja Uprave Policije Ispostave Cetinje br. 02 - 245 - 4187 od 24. 10.
2012. godine iz kaznene evidencije za okrivljenog G. D., proizilazi da je isti
osuđivan presudom Opštinskog suda u Cetinju posl. br. K. 2/88, od 23. 03.
1989. godine, zbog krivičnog djela iz čl. 46. st. 2. KZ RCG, na kaznu zatvora
od tri mjeseca, uslovno na 1. godinu, presudom Osnovnog suda u Cetinju posl.
br. K. 7/98 od 20 .04. 1998. godine,zbog krivičnog djela iz člana 33. Zakona o
inspekcijskoj kontroli na novčanu kaznu u iznosu od 500, 00 dinara, presudom
Osnovnog suda u Cetinju posl. br. K. 132/2000 od 04. 05. 2001. godine, zbog
krivičnog djela iz čl. 49. st. 2 i 1. KZ RCG, na kaznu zatvora od 3 mjeseca
uslovno na godinu dana, presudom Osnovnog suda u Podgorici posl. br. K.03/6102
od 07. 03. 2007. godine, zbog krivičnog djela iz člana 204. KZ CG na kaznu
zatvora u trajanju od 6 mjeseci, za koju je pomilovan Odlukom Predsjednika RCG
br. 01 - 1155 od 26. 05. 2008. godine, kazna zatvora zamijenjena novčanom
kaznom od 4.000,00 eura, presudom Osnovnog suda u Cetinju posl. br. K. 403/05
od 10. 11. 2006. godine, zbog krivičnog djela iz čl. 403. st. 1. KZ -a, na
kaznu zatvora u trajanju od 4 mjeseca, uslovno na godinu dana, presudom
Osnovnog suda u Cetinju, posl. br. K. 39/08 od 10.12.2008. godine, zbog
krivičnog djela iz čl. 399. KZ -a, na kaznu zatvora u trajanju od 6. mjeseci,
uslovno na tri godine, i presudom Osnovnog suda u Nikšiću, posl. br. K. 621/08
od 08. 08. 2011. godine, zbog krivičnog djela iz čl. 207. st. 1. , na kaznu
zatvora od tri mjeseca, uslovno na dvije godine.
Analizirajući rezultate dokaznog postupka, te na osnovu savjesne i brižljive
ocjene svih provedenih dokaza, Sud je utvrdio da su rezultati dokaznog
postupka potkirijepili navode optužnog akta, da je okrivljeni G. D. počinio
krivično djelo sprječavanje službenog lica u vršenju službene radnje iz čl.
375. st. 1. Krivičnog zakonika.
Naime, utvrđujući činjenice, radi pravilnog određenja materijalno pravnog
odnosa u ovoj krivično pravnoj stvari Sud je nesumnjivo utvrdio da je
okrivljeni, dana, 27. jula 2012. godine, oko 15,00 časova u poslovnom prostoru
privrednog društv "........" D.O.O. u stečaju, u Cetinju, svjesno i voljno,
silom spriječio ovlašćeno službeno lice, sudskog vještaka mašinske struke -
oštećenog D.G.iz Podgorice, u vršenju službene radnje - utvrđivanja
vrijednosti putničkih i transportnih vozila, građevinskih mašina, kranova i
ostale opreme koja je u svojini "........" D.O.O. u stečaju iz Cetinja,koju
službenu radnju je oštećeni preduzimao u okviru svojih ovlašćenja predviđenih
odlukom Stečajnog upravnika tog privrednog društva St. br. 243/10 od
14.03.2012. godine o njegovom angažovanju, na način što je oštećenom uputio
više uvreda tražeći od oštećenog da odmah napusti poslovni prostor privrednog
društva "........" D.O.O. u stečaju, a zatim mu je zadao udarce otvorenom
šakom u predjelu desne i lijeve strane lica, te nogom odbacio službena
dokumenta oštećenog, usljed čega oštećeni nije mogao da izvrši započetu
procjenu.
Prednje je Sud utvrdio na osnovu iskaza svjedoka - oštećenog D.G..
Da je oštećeni ovlašćeno službeno lice proizilazi iz iskaza svjedoka T. M.
stečajnog upravnika u sklopu sa odlukom stečajnog upravnika privrednog društva
"........ u stečaju D.O.O. iz Cetinja St. br. 243/10 od 14. 03. 2012. godine,
rješenjem Ministarstva održivog razvoja i turizma Crne Gore br. 05 - 1636/2 od
04.04.2011. godine, rješenjem komisije za postavljanje i razrješenje sudskih
vještaka Su. R. br. 793 -193/2011. od 16.06.2011. godine,a koje svojstvo mu je
predviđeno odredbama čl.142 KZ-a.
Shodno odluci stečajanog upravnika, St. br 243/10 od 14. 03. 2012. godine,
oštećeni je ovlašćen da kao sudski vještak mašinske struke, izvrši službenu
radnju, utvrđivanje vrijednosti putničkih transportnih vozila , građevinskih
mašina, kranova i ostale opreme u svojini "........ u stečaju" D.O.O. iz
Cetinja, sa kojom činjenicom je okrivljeni bio upoznat , obzirom da mu je ta
odluka kao vlasniku, stečajnog dužnika dostavljena.
Nadalje okrivljeni, iako svjestan, da oštećeni preduzima službenu radnju,
istog voljno silom spriječio u vršenju službene radnje,koju je predmetnom
prilikom obavljao -utvrdjivanje vrijednosti putničkih i transportnih vozila
,gradjevinskih mašina ,kranova i ostale opreme koja je u svojini "........"
D.O.O. u stečaju iz Cetinja vrijeđajući ga, i zahtijevajući, od njega odmah da
napusti prostorije privrednog društva " ........" D.O.O. u stečaju iz Cetinja,
a zatum mu je zadao udarce otvorenom šakom u predjelu desne i lijeve strane
lica, i nogom odbacio službena dokumenta oštećenog usljed čega isti nije mogao
da izvrši započetu radnju. Ovakvim činjenjem okrivljenog G. D. su se stekla
sva bitna obilježja krivičnog djela stavljenog mu na teret, što je sud utvrdio
pokljanjajući potpunu vjeru kazivanju oštećenog, koji je na jasan, detaljan
način, opisao kritična događanja, i po uvjerenju suda vjerno predstavio
činjenice povodom kritičnog događaja.
Cijeneći odbranu okrivljenoga sud je našao da je ista neprihvatljiva,
protivurječna utvrđenom činjeničnom stanju. Okrivljeni negira da je kritičnom
prilikom, udario otvorenom šakom po lijevoj i desnoj strani lica oštećenog i
da mu je šutirao dokumenta. Okrivljeni ne spori da je kritičnom prilikom
požurivao, službeno lice u izvršavanju službene radnje, te da je istog pet
puta molio da napusti krug preduzeća. Ovakvu odbranu sud je cijenio, kao
upravljenu na umanjenje krivice i krivično - pravne odgovornosti, obzirom na
utvrđenu činjenicu da službeno lice nije završilo započetu radnju, kao
posledicu vrijeđanja i udaranja od strane okrivljenog.
Iskaze svjedoka, M. N. B. S. B. G. sud je cijenio kao pristrasne, date u
pravcu izbjegavanja krivice okr. D. G. kao svoga poslodavca, odnosno oca. Isti
tvrde da nije okrivljeni udarao oštećenog, niti da mu je bacao dokumenta, a
pri tom prenebregavaju činjenicu da službeno lice nije završilo započetu
radnju, pa se sudu čini nelogičnim da vještak nije završio započetu radnju, a
da ga pri tom okrivljeni nije vrijedjao i udarao, i od njega zahtijevao da
napusti odmah krug preduzeća.Nejasno je iz kojeg razloga bi oštećeni izazivao
incidentnu situaciju i na taj način onemogućio da se završi započeti posao ,a
pri tom se ima u vidu da je okrivljeni bio u brojčanoj prednosti ,nalazio se u
prostorijama svog privrednog društva ,gdje su bili prisutni njegov sin i
zaposleni.Iz iskaza prisutnih,te i samog okrivljenog jasno se da zaključiti da
je zapravo okrivljeni insistirao da oštećeni okonča započetu radnju prije nego
što dovrši svoj posao ,pravdajući to poslovnim razlozima.
Iskaz svjedoka B. M. bez uticaja je za presuđenje u ovoj pravnoj stvari,
obzirom da isti, nije bio kritičnog dana u krugu preduzeća gdje se zbio
kritični događaj.
Članom 375. stav. 1. Krivičnog zakonika, propisano je kao krivično djelo
sprječavanje službenog lica u vršenju službene radnje, svaka upotreba sile,
ili prijetnja da će se neposredno upotrijebiti sila, usljed koje službeno lice
bude spriječeno u vršenju službene radnje, a koju je preduzimalo u okviru
svojih ovlašćenja.
U radnjama okrivljenog G. D. stekla su se sva bitna obilježja krivičnog djela
sprječavanje službenog lica u vršenju službene radnje. Naime, vrijeđanjem,
udaranjem, i zahtijevanjem okrivljenog da ovlašćeno službeno lice, napusti
krug preduzeća, dok je vršilo popis vozila u svojini preduzeća, ...... u
stečaju čiji je okrivljeni vlasnik, a koju je radnju preduzimalo na osnovu
odluke Stečajnog upravnika, u kojoj je spriječen od strane okrivljenog,
odn.nije mogao da izvrši započetu procjenu, isti je ostvario sve bitne
elemente radnje krivičnog djela stavljenog mu na teret.
Okrivljeni je krivično djelo učinio sa direktnim umišljajem, jer je bio
svjestan da sprječava službeno lice u vršenju službene radnje, pa je isti
voljno upotrijebio silu, prema službenom licu, kako bi ga spriječio u vršenju
radnje na koju je ovlašćen.
Sud je prilikom odlučivanja o kazni imao u vidu sve okolnosti na strani
okrivljenog u smislu čl. 42 KZ-a, pa je Sud od, olakšavajućih okolnosti na
strani okrivljenog našao da se radi o porodičnom čovjeku,dok je od
otežavajućih okolnosti van bića krivičnog djela u pitanju sud na njegovoj
strani našao raniju osudjivanost,što je utvrdio na osnovu izvoda iz KE,pa je
kod takvih olakšavajućih okolnosti, a imajući u vidu da je okrivljeni pristao
na izricanje kazne rad u javnom interesu, na osnovu čl. 41 KZ, okrivljenom
izrekao kaznu rad u javnom interesu u trajanju od 360 časova, a koji se ima
izvršiti za vrijeme od 6 mjeseci, s tim što kazna ne može biti duža od 60
časova u toku jednog mjeseca, nalazeći da će se ovakvom kaznom postići svrha
kažnjavanja iz čl.32 KZ i na taj način dovoljno uticati na okrivljenog da
ubuduće ne vrši ista ili slična krivična djela, a u okviru opšte svrhe
propisivanja i izricanja krivičnih sankcija iz čl.4 st.2 KZ.
Ukoliko okrivljeni ne bude vršio rad u javnom interesu, na osnovu čl. 41 st.6
KZ, ova kazna će se zamijeniti kaznom zatvora, tako što će se svakih započetih
60 časova rada u javnom interesu zamijeniti kaznom zatvora u trajanju od
jednog mjeseca.
Troškova krivičnog postupka nije bilo,a okrivljeni je na osnovu čl. 226 -229
ZKP-a, obavezan da na ime paušala uplati iznos od 30,00 eura, koji paušal je
odredjen shodno složenosti i trajanju postupka uz ocjenu imovinskih prilika
okrivljenog, a sve prednje u roku od 15 dana po pravosnažnosti presude.
Shodno čl.239.ZKP-a oštećeni je radi ostvarenja svog imovinskopravnog zahtjeva
upućen na redovnu parnicu.
Sa svega izloženog, a shodno članu 374. ZKP-a odlučeno je kao u izreci
presude.
OSNOVNI SUD U CETINJU
Dana, 16.12.2013. godine
Zapisničar S U D I J A,
Martinović Aleksandra Marija Ćupić
Pravna pouka:
Protiv ove presude može se izjaviti žalba
u roku od 8 (osam) dana od dana prijema Višem sudu u
Podgorici, a preko ovog Suda.