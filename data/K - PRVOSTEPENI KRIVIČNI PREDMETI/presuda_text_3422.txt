OSNOVNI SUD U ROŽAJAMA
K.br. 72/11
U IME NARODA
OSNOVNI SUD U ROŽAJAMA, kao prvostepeni krivični sud i to sudija Milosav
Zekić, kao sudija pojedinac, uz učešće zapisničara Azre Dacić, rješavajući po
optužnom predlogu Osnovnog državnog tužilaštva Rožaje Kt.br. 61/11 od
27.04.2011.g. podnijet protiv optuženih M. A., M. E.M. E. i Muratović I. svi
iz Rožaja, zbog dva krivična djela laka tjelesna povreda iz čl. 152. st. 2. u
vezi st. 1. u vezi čl. 23. st. 2. Krivičnog zakonika, koje su izvršili kao
saizvršioci, nakon održanog glavnog i javnog pretresa u prisustvu Osnovnog
državnog tužioca Kalač Hajrana, punomoćnika oštećenih M. E.i M. I.advokata
K.M. iz Rožaja i optuženog M. A.a u odsustvu uredno pozvanih optuženih M. E.,
M. E. i M. I.dana 23.08.2011.g. donio je i javno objavio
P R E S U D U
Optuženi M. A. JMBG . od oca Š. i majke M.rodj. D.rodjen 21.06.1947.g. u
Trpezi, Opština Berane, živi u Rožajama, drž. CG, pismen, završio četiri
razreda osnovne škole, privatni preduzetnik, oženjen, otac 4 djece, odslužio
vojni rok 1966.g. u Sloveniji, vodi se pri VE Berane, siromašnog imovnog
stanja, neosudjivan,
Optuženi M. E. JMBG . od oca A. i majke E.rodj. Š.rodjen . u Trpezi, Opština
Berane, živi u Rožajama, drž. CG, pismen, završio osnovnu školu, nezaposlen,
oženjen, otac 3 maloljetne djece, nije odslužio vojni rok, siromašnog imovnog
stanja, neosudjivan,
Optuženi M. E. JMBG . od oca A. i majke E.rodj. Š.rodjen u Beranama, živi u
Rožajama-Ul. "Novopazarska" bb, drž. CG, pismen, završio osnovnu školu,
nezaposlen, neoženjen, nije odslužio vojni rok, siromašnog imovnog stanja,
osudjivan presudom Osnovnog suda Berane K.br. 266/07 od 26.02.2007.g. zbog
krivičnog djela iz čl. 284. st. 1. KZRCG na kaznu zatvora u trajanju od 6
mjeseca uslovno za 2 godine, presudom Osnovnog suda Berane K.br. 361/09 od
31.03.2011.g. zbog krivičnog djela iz čl. 348. st. 3. u vezi čl. 339. st. 3.
KZCG na kaznu zatvora u trajanju od 30 dana i presudom Osnovnog suda Rožaje
K.br. 250/09 od 24.12.2009.g. zbog krivičnog djela iz čl. 265. st. 1. KZRCG na
kaznu zatvora u trajanju od 6 mjeseci uslovno za jednu godinu i novčanu kaznu
u iznosu od 200,00 eura,
Optuženi M. I.JMBG . od oca Z. i majke E.rodj. L.rodjen . u Trpezi, Opština
Berane, živi u Rožajama-Ul. "Ibarčanska" bb, drž. CG, pismen, završio osnovnu
školu, nezaposlen, neoženjen, nije odslužio vojni rok, siromašnog imovnog
stanja, osudjivan presudom Osnovngo suda Rožaje K.br. 52/09 od 13.04.2009.g.
zbog krivičnog djela iz čl. 240. st. 1. KZRCG na kaznu zatvora u trajanju od
jedne godine uslovno za 1 godinu,
K R I V I S U
Što su,
dana 04.03.2011.g. na zelenoj pijaci u Rožajama, zajednički, lako tjelesno
povrijedili M. E.na način što ga je M. A. metalnom šipkom- sredstvom podobnim
da tijelo teško povrijedi ili zdravlje teško naruši, udario u predjelu stomaka
nanoseći mu tom prilikom laku tjelesnu povredu u vidu oguljotine u predjelu
trbuha iznad pupka veličine 5x5 cm, a M. E.M. I. i M. E. drvenim gajbama-
sredstvom podobnim da tijelo teško povrijedi ili zdravlje teško naruši, više
puta udarili po tijelu, nanoseći mu tom prilikom lake tjelesne povrede u vidu
crvenila u predjelu ledja, ogrebotine ispod desnog koljena veličine 7x0,3 cm i
5x0,3 cm i ogrebotine ispod lijevog koljena veličine 0,5x0,5 cm,
-čime su kao saizvršioci izvršili krivično djelo laka tjelesna povreda iz čl. 152. st. 2. u vezi st. 1. u vezi čl. 23. st. 2. Krivičnog zakonika, 
dana 04.03.2011.g. na zelenoj pijaci u Rožajama, zajednički, lako tjelesno
povrijedili M. I.na način što su ga drvenim gajbama i drvenim letvama-
sredstvima podobnim da tijelo teško povrijedi ili zdravlje teško naruši
udarali u predjelu tijela nanoseći mu tom prilikom laku tjelesnu povredu u
vidu crvenila ispod lijeve lopatice veličine 5x15 cm,
-čime su kao saizvršioci izvršili krivično djelo laka tjelesna povreda iz čl. 152. st. 2. u vezi st. 1. u vezi čl. 23. st. 2. Krivičnog zakonika,
pa im sud primjenom pomenutih zakonskih propisa i čl. 4, 13, 15, 32, 36, 42. i
48. Krivičnog zakonika u t v r dj u j e i to:
Optuženom M. A.
-za krivično djelo pod stavom 1. KAZNU ZATVORA u trajanju od 30 (trideset) dana,
-za krivično djelo pod stavom 2. KAZNU ZATVORA u trajanju od 30 (trideset) dana.
Optuženom M. E.
-za krivično djelo pod stavom 1. KAZNU ZATVORA u trajanju od 30 (trideset) dana,
-za krivično djelo pod stavom 2. KAZNU ZATVORA u trajanju od 30 (trideset) dana.
Optuženom M. E.
-za krivično djelo pod stavom 1. KAZNU ZATVORA u trajanju od 45 (četrdesetpet) dana,
-za krivično djelo pod stavom 2. KAZNU ZATVORA u trajanju od 45 (četrdesetpet) dana.
Optuženom M. I.
-za krivično djelo pod stavom 1. KAZNU ZATVORA u trajanju od 45 (četrdesetpet) dana,
-za krivično djelo pod stavom 2. KAZNU ZATVORA u trajanju od 45 (četrdesetpet) dana.
pa ih sud primjenom pomenutih zakonskih propisa i čl. 364. Zakonika o
krivičnom postupku
O S U DJ U J E
Optuženog M. A. NA JEDINSTVENU KAZNU ZATVORA u trajanju od 45 (četrdesetpet)
dana.
Optuženog M. E. NA JEDINSTVENU KAZNU ZATVORA u trajanju od 45 (četrdesetpet)
dana.
Optuženog M.E. NA JEDINSTVENU KAZNU ZATVORA u trajanju od 60 (šezdeset) dana.
Optuženog M. I. NA JEDINSTVENU KAZNU ZATVORA u trajanju od 60 (šezdeset) dana.
Da solidarno plate ovome sudu na ime troškova krivičnog postupka iznos od
99,00 eura.
Da plate ovome sudu na ime paušala iznos od po 30,00 eura, sve u roku od 15
dana po pravosnažnosti ove presude.
Oštećeni M. E. i M. I. se radi ostvarivanja odštetnog zahtjeva upućuju na
gradjansku parnicu.
ODBIJA SE kao neosnovan zahtjev punomoćnika oštećenih advokata K. M. kojim je
tražio da se optuženi obavežu da plate oštećenima iznos od 1.375,00 eura po
osnovu troškova za angažovanje punomoćnika.
O b r a z l o ž e nj e
Osnovno državno tužilaštvo iz Rožaja, podnijelo je ovome sudu optužni predlog
Kt.br. 61/11 od 27.04.2011.g. protiv optuženih M. A., M. E., M.E. i M. I. svi
iz Rožaja, zbog dva krivična djela laka tjelesna povreda iz čl. 152. st. 2. u
vezi st. 1. u vezi čl. 23. st. 2. Krivičnog zakonika (KZ), koje su izvršili
kao saizvršioci.
Na glavnom pretresu ODT Kalač Hajran precizirao je činjenični opis djela kao u
dispozitivu ove presude, te je predložio da sud optužene oglasi krivim zbog
krivičnih djela koja su im optužbom stavljena na teret i da ih osudi na kaznu
po zakonu.
Punomoćnik oštećenih M. E. i M. I., adv. K. M. je u završnoj riječi istakao da
se oštećeni pridružuju krivičnom gonjenju ODT-a u odnosu na optužene i da
postavljaju oštetni zahtjev koji će ostvariti u građanskoj parnici. Tražio je
da sud obaveže optužene da plate oštećenima iznos od 1.375,00 eura po osnovu
troškova za angažovanje punomoćnika.
Na glavnom pretresu održanom dana 23.08.2011.g. nijesu pristupili uredno
pozvani optuženi M. E.M. E. i M. I.koji su saslušani na ranijem pretresu tj.
na pretresu održanom dana 17.06.2011.g., pa je sud glavni pretres održao u
njihovom odsustvu, na osnovu čl. 453. st. 3. Zakonika o krivičnom postupku
(ZKP).
Optuženi M. A.u svojoj odbrani je istakao: da je dana 04.03.2011.g. prodavao
voće na zelenoj pijaci u Rožajama na jednoj tezgi, dok je njegov brat-oštećeni
Izet prodavao voće na drugoj tezgi. Da je u jednom momentu Izetov sin -
oštećeni E. parkirao kombi vozilo ispred njegove tezge tako da potrošači
nijesu mogli da priđu i kupe voće kod njega, pa ga je zamolio da ukloni
vozilo, što je on odbio. Nakon toga njegova ćerka je pozvala Izeta i zamolila
ga da ukloni vozilo što je i on odbio a zatim je prišao do njega, dohvatio ga
za jaknju i pocijepao mu desni rukav, zatim ga udario nogom i odgurnuo od
sebe. Tu su bili prisutni njegovi sinovi-optuženi E. i E. kojom prilikom ih je
Izet udarao drvenom letvom. Da je neko pozvao policiju koja je došla na lice
mjesta i spriječila dalju svađu i tuču. Istakao je da ni on ni optuženi E., E.
i I. nijesu imali kod sebe bilo kakve predmete i nijesu udarali oštećene koji
su na sebi imali odjeću-jakne jer je bilo hladno vrijeme i nijesu im nanijeli
povrede. Predložio je da ga sud oslobodi od optužbe jer nije izvršio djelo za
koje je optužen.
Optuženi M. E. je u svojoj odbrani, na ranijem pretresu, istakao da je dana
04.03.2011.g. na zelenoj pijaci u Rožajama prodavao voće sa svojim ocem A. i
bratom E.dok je njegov stric-oštećeni Izet prodavao voće na drugoj tezgi i
više puta snižavao cijene voća, tako da su ga morali pratiti u tome. Nešto oko
16 h ispred njihove tezge vozilo je parkirao Izetov sin E.i onemogućio
potrošačima da pridju do tezge, pa je A. zamolio svoju ćerku da im kaže da
uklone vozilo, što su oni odbili. Nakon toga kod njih je došao I. sa jednom
drvenom letvom, kojom je udario njega i E., nakon čega ga je i E. udarao
vatrogasnim aparatom. Tada je došla policija tako da više nije bilo svađe.
Istakao je da ni on, ni ostali optuženi nijesu udarali oštećene koji su na
sebi imali jakne, bilo kakvim predmetima, pa ni metalnim i drvenim šipkama ni
drvenim gajbama te im nijesu nanijeli povrede.
Optuženi M. E. u svojoj odbrani, na ranijem pretresu, je istakao: da se bavi
prodajom voća na zelenoj pijaci u Rožajama gdje drži tezgu sa svojim ocem A.,
dok drugu tezgu pored njih drže M.E. i I. zvani R.. Na istoj pijaci je
oštećeni I. i E. prodaju voće. Da su dana 04.03.2011.g. prodavali voće na ovoj
pijaci on i A. na jednoj tezgi, a E. i I. na drugoj tezgi a oštećeni na trećoj
tezgi. U jednom momentu E. je dotjerao kombi sa robom ispred njegove tezge i
onemogućio pristup potrošačima do njegove robe, pa su ga zamolili da ukloni
vozilo, što on nije prihvatio. Nakon toga njegova sestra E.koja je bila sa
njima, pozvala je Izeta i zamolila ga je da ukloni vozilo na šta je on
reagovao tako što je uzeo jednu palicu iz kombija i došao do njih rekavši da
neće da skloni vozilo i ovom palicom je udario E. po glavi, a zatim uzeo jednu
drvenu letvu i istom je udario njega u predjelu lakta. U tom momentu je došla
policija i spriječila dalju svadju. Istakao je da se ni on, ni ostali optuženi
nijesu mašili drvenih letvi, gajbi ili sličnih predmeta i nijesu udarali
oštećene koji su na sebi imali jakne, te im nijesu nanijeli povrede.
Optuženi M. I. zv. R. u svojoj odbrani, na ranijem pretresu, je istakao da je
dana 04.03.2011.g. na zelenoj pijaci u Rožajama prodavao robu na jednoj tezgi
sa M. E.dok su na drugoj tezgi prodavali robu M. A. i E.a do njih i oštećeni
M. I.i E.Da je u jednom momentu E. dovezao kombi vozilo ispred njihove tezge
pa su ga A. i E. zamolili da ukloni kombi što nije prihvatio, te je među njima
došlo do prepirke u kojoj se umiješao i Izet, koji je uzeo jednu drvenu letvu
i istom udario E., nakon čega mu je E. dodao protivpožarni aparat da bi sa
njim udarao optužene ali on nije udario nikog ovim aparatom. Istako je da ni
on ni ostali optuženi nijesu imali kod sebe bilo kakav predmet, jer se nijesu
mašili letvi-šipki niti drvenih gajbi, tako da nijesu istim udarali oštećene
koji su na sebi imali jakne i nijesu im nanijeli povrede, a on nije ni
učestvovao u ovoj svađi.
Po ovoj krivičnopravnoj stvari, sud je izveo dokaze: saslušao svedoke-oštećene
M. E. i M. I., svedoke M. M.M. E.M. H., M. I.,K. Dž. i K. M., saslušao
vještaka medicinske struke Dr K. C.pročitao nalaz i mišljenje ovog vještaka
dat na zapisniku Kri.br. 50/11 od 25.04.2011.g., dva izvještaja ljekara za
Hitnu medicinsku pomoć u Rožajama od 04.03.2011.g. na ime oštećenih I. i E. i
izvršio uvide u izvode iz kaznenih evidencija na ime optuženih.
Cijeneći odbrane optuženih i sve izvedene dokaze, kako pojedinačno tako i u
međusobnoj vezi, u smislu čl. 360. st. 2. ZKP, sud je utvrdio činjnenično
stanje kao u dispozitivu ove presude.
Naime, iz iskaza svjedoka-oštećenog M. E.proizilazi da je dana 04.03.2011.g.
sa svojim ocem Izetom prodavao voće na zelenoj pijaci u Rožajama. Na istoj
pijaci prodavali su voće i optuženi M. A. i njegovi sinovi E.i E. sa kojima je
bio i optuženi I.. Pošto su njihove cijene proizvoda bile niže, optuženi su ih
svo vrijeme provocirali. Da je u jednom momentu pošao kombi vozilom da
istovari robu kod kuće, te je prolazeći pored tezge optuženih čuo da mu isti
upućuju uvredljive riječi, nakon čega je neko počeo bacati gajbe prema vozilu
pa je isto zaustavio. Tada su do njegovih vrata došli optuženi A., E., E. i I.
i otvorili vrata od vozila, dohvatili ga za prsa, izvukli iz istog i oborili
na pločnik, kojom prilikom ga je A. udario metalnim predmetom u predjelu
stomaka i nanio mu povrede, dok su ga ostali optuženi udarali drvenim gajbama,
pesnicama i nogama. Da je zatim kod nih došao njegov otac Izet, pa su optuženi
i njega napali, navukli mu jaknju na glavu i udarali ga drvenim gajbama i
drvenim letvama i nanijeli mu povrede, a E. je gađao i tegom u vozilo i
polomio staklo. Da je iskoristio taj trenutak, pobjegao sa lica mjesta i
pozvao policiju koja je došla i spriječila optužene da više ne tuku njegovog
oca. Istako je da ni on, ni njegov otac Izet kod sebe nijesu imali drvene
letve, palice i druge predmete, tako da optužene nijesu napali i udarali ovim
ili drugim predmetima, niti pesnicama i nijesu im nanijeli povrede.
Iz iskaza svjedoka-oštećenog M. I. proizilazi da je dana 04.03.2011.g. sa
svojim sinom E. prodavao voće i povrće na zelenoj pijaci u Rožajama. Na istoj
pijaci voće i povrće su prodavali i optuženi M. A., E., E. i I., koji su ga
svo vrijeme provocirali, našta nije uzvraćao. Kada se završila pijaca, E. je
pošao kombi vozilom kući da potjera neprodatu robu kojom prilikom su ga napali
optuženi, izvukli iz vozila i oborili na beton i tukli drvenim gajbama, a A.i
metalnom šipkom. Kada je prišao do njih i upozorio ih da mu ne tuku sina oni
napali, tako što mu je neko navukao jaknju na glavu, nakon čega su ga udarali
drvenim predmetima-letvama i gajbama i naneli mu povrede. U jednom momentu je
uspio da ustane i vidio je kada je E. uzeo jedan teg težina 2 kg i istim
polomio staklo na vozilo. Tada je došla policija tako da su optuženi prestali
da ga tuku. Istakao je da ni on ni oštećeni E. nijesu udarali bilo čime
optužene jer nijesu ni imali vremena za to.
Iz iskaza svjedoka M. M. proizilazi da je dana 04.03.2011.g. prodavao voće i
povrće na zelenoj pijaci u Rožajama. Vidio je da na istoj pijaci prodaju voće
i povrće optuženi M.A., E., E. i I., koji su svo vrijeme provocirali oštećene
M. E.i I., koji su takodje prodavali voće i povrće na pijaci, našta se
oštećeni nijesu osvrtali. Da su u jednom momentu oštećeni utovarli neporadu
robu u kombi vozilo kojim je upravljao E. i kada je prolazio pored tezge
optuženih vidio je da su oni uzeli drvene gajbe i udarali po kombiju, psujući
pri tom E. koji se lagano kretao vozilom zbog prisustva građana na pijaci, a
zatim su ga, kada je zaustavio vozilo, izvukli iz istog, oborili na pločniku i
udarali ga gajbama, drvenim letvama, a A. i metalnom šipkom. Da je tu došao i
oštećeni Izet kojeg su optuženi napali i udarali drvenim gajbama i letvama, a
A.je predhodno ispustio metalni predmet i uzeo drvenu letvu kojom je udarao
oštećenog Izeta, a najžešći u tome je bio optuženi Irfan. Vidio je da su
oštećeni povrijedjeni i da oštećeni E.ima ranu na stomaku. Istakao je da
oštećeni nijsu udarali optužene sa bilo čime.
Iz iskaza svjedoka M. E.proizilazi da je dana 04.03.2011.g. bio na zelenoj
pijaci u Rožajama gdje drže tezge i optuženi i oštećeni. U jednom momentu
vidio je da oštećeni E. pošao kombijem prema izlazu pijace, kojom prilikom su
ga zaustavili i napali optuženi, izvukli iz kombija, oborili na betonsku
podlogu i udarali ga letvama, rukama, nogama i gajbama. Kada je pošao da ih
razvadi A. je i njega napao drvenom letvom i upućivao mu je uvredjive i
prijeteće riječi, pa je pozvao oštećenog I. koji je prišao do njih da bi
pomogao svom sinu. Tada su ga svi optuženi napali i udarali ga pesnicama,
letvama, gajbama, nogama i nanijeli mu povrede. Istakao da oštećeni nijesu
imali kod sebe bilo kakve predmete i nijesu udarali optužene bilo čime.
Iz iskaza svjedoka M. H. proizilazi da je kritičnog dana prodavala voće i
povrće na zelenoj pijaci u Rožajama sa svojim mužem Ismetom i kada su trebali
da podju kući, čula je galamu ividjela opšti metež na pijaci. Da joj je njen
muž kazao "ovi se ubiše" i pošao je u tom pravcu kao i njen sin E.. Da nije
prilazila do optuženih i oštećenih, te ne zna šta se dešavalo u tom momentu.
Iz iskaza svjedoka M. I.proizilazi da je kritičnog dana prodavao voće i povrće
na zelenoj pijaci u Rožajama, gdje su takođe prodavali robu i optuženi i
oštećeni. U jednom momentu vidio je da je oštećeni E. pošao kombijem prema
gradu i da su mu prišli optuženi A. i njegova djeca koji su ga izvukli iz
kombija i počeli ga udarati, nakon čega je kod njih došao oštećeni I. kojem su
optuženi navukli jaknju na glavu i počeli ga udarati letvama. Da se stvorila
velika gužva tako da nije mogao da zapazi sve detalje događaja, jer nije mogao
da pridje do njih od prisutnih građana. Nakon toga policija je došla na lice
mjesta i spriječila dalju svadju i tuču.
Iz iskaza svjedoka K. Dž. proizilazi da je kritičnog dana pomagao M. I.da
prodaje voće i povrće na zelenoj pijaci u Rožajama. Ujednom momentu utovarili
su neprodatu robu u vozilo, pa je pošao sa njegovim sinom E. da potjeraju ovu
robu kući i kada je trebao da udje u vozilo E. su napali optuženi A., E. i E.,
tako što su počeli da udaraju po kombiju i da mu upućuju uvredjive riječi, a
zatim su otvorili vrata od vozila, izvukli ga iz istog i počeli ga udarati.
Vidio je da je do njih došao oštećeni Izet koga su optuženi takodje napali i
navukli mu jaknju na glavu i počeli ga udarati, a da li su imali neke predmete
nije uspio da vidi, jer se odmah stvorila velika gužva, a on se nalazio na
drugoj strani vozila tako da nije mogao da vidi sve detalje događaja, a ni da
li je u ovoj svadji učestvovao optuženi Irfan.
Iz iskaza svedoka K. M. proizilazi da je kritičnog dana bio na zelenoj pijaci
u Rožajama gdje je pomagao oštećenom M. I. da prodaje voće i povrće. U jednom
momentu E. je pošao kombi vozilom kući da istovari neku robu, pa je pošao sa
njim da mu pomogne. Kada su prolazili pored tezge optuženog M. A.došlo je do
verbalnog duela izmedju E.i A.kojom prilikom ga je A. izvukao iz vozila,
oborio na asvalt i udarao ga nekim tvrdim metalnim ili drvenim predmetom,
nakon čega su ga udarali i ostali optuženi drvenim gajbama u kojima se prodaje
voće. Da je nakon toga kod njih došao oštećeni Izet kojem su optuženi navukli
jaknu na glavu, oborili na tvrdu podlogu-asvalt i sva četvorica su ga tukli
drvenim letvama i gajbama. Neko od optuženih je gadjao i tegom od vage prema
Izetu, ali ga nije pogodio već je teg pogodio u staklo kombija i polomio isto.
Iz nalaza i mišljenja vještaka medicinske struke Dr K. C. i navoda iz
medicinske dokumentacije na ime oštećenih proizilazi da je oštećeni M.
E.kritičnog dana zadobio tjelesne povrede u vidu oguljotine u predjelu trbuha
iznad pupka veličine 5x5 cm, crvenila u predjelu ledja, ogrebotine ispod
desnog koljena veličine 7x0,3 cm i 5x0,3 cm i ogrebotine ispod lijevog koljena
veličine 0,5x0,5 cm. Da je oštećeni M. I. zadobio povredu u vidu crvenila
ispod lijeve lopatice veličine 5x15 cm. Vještak je istakao da se navedene
povrede pojedinačno i skupno kvalifikuju kao lake tjelesne povrede. Da je
povreda u predjelu trbuha u vidu oguljotine koju je zadobio oštećeni E. mogla
biti nanijeta udarom tupo tvrdog predmeta kao što je drvena ili metalna šipka,
a povreda u predjelu ledja je mogla biti nanijeta udarom drvenih gajbi ili
nekog drugog tupo tvrdog predmeta ukoliko je nanešena preko odjeće. Povrede u
predjelu oba koljena mogle su nastati udarom tupo tvrdog predmeta, kao što su
drvene gajbe, drvene letve i sl., kao i padom od tvrdu podlogu. Povreda koju
je zadobio oštećeni I. mogla je nastati udarom tupo tvrdog predmeta kao što su
drvene bajge, drvene letve i sl., ukoliko je sila djelovala preko odjeće.
Nalaz i mišljenje ovog vještaka, sud je u cjelosti prihvatio kao jasan,
objektivan, stručan i uvjerljiv, a dovodeći isti u vezu sa iskazima oštećenih
M. E. i I. koji su u bitnom potvrdjeni iskazima ostalih saslušanih svedoka, iz
kojih se nesumnjivo utvrdjuje da su optuženi zajednički kritičnog dana
bezrazložno napali oštećenog M. E. kojom prilikom ga je optuženi A. udario
metalnom šipkom koja predstavlja sredstvo da tijelo teško povrijedi ili
zdravlje teško naruši, u predjelu stomaka i nanio mu navedenu tjelesnu
povredu, dok su ga optuženi E., I. i E. udarali drvenim gajbama, koje takodje
predstavljaju sredstvo podobno da tijelo teško povrijedi ili zdravlje teško
naruši, više puta po tijelu i nanijeli mu navedene lake tjelesne povrede,
nakon čega su optuženi zajednički napali i oštećenog Izeta kojeg su udarali
drvenim gajbama i letvama koje predstavljaju sredstvo podobno da tijelo teško
povrijedi ili zdravlje teško naruši i nanijelu mu laku tjelesnu povredu, tako
da nema sumnje u drugačije činjenično stanje.
Sud je cijenio iskaze optuženih u kojima ističu da kritičnog dana nijesu
napali oštećene, niti su ih udarali metalnom šipkom, drvenim gajbama i drvenim
letvama, te im nijesu nanijeli povrede, već su bili napadnuti od oštećenih,
ali njihove iskaze nije prihvatio, obzirom da su isti neobjektivni,
neuvjerljivi i u cjelosti opovrgnuti iskazima oštećenih koji su veoma jasno i
objektivno predstavili dogadjaj, a dovodeći njihove iskaze u vezu sa iskazima
ostalih saslušanih svedoka i nalazom i mišljenjem vještaka medicinske struke,
zaista se nesumnjivo utvrdjuje da su optuženi u kritičnom momentu bezrazložno
napali oštećene i nanijeli im povrede, tako da su njihovi iskazi jedino
usmjereni ka izbjegavanju krivičnopravne odgovornosti.
Dakle, u postupku je utvrdjeno da su optuženi dana 04.03.2011.g. na zelenoj
pijaci u Rožajama, zajednički, lako tjelesno povrijedili M.E., na način što ga
je M. A. metalnom šipkom- sredstvom podobnim da tijelo teško povrijedi ili
zdravlje teško naruši, udario u predjelu stomaka nanoseći mu tom prilikom laku
tjelesnu povredu u vidu oguljotine u predjelu trbuha iznad pupka veličine 5x5
cm, a M. E., M. I. i M. E. drvenim gajbama-sredstvom podobnim da tijelo teško
povrijedi ili zdravlje teško naruši, više puta udarili po tijelu, nanoseći mu
tom prilikom lake tjelesne povrede u vidu crvenila u predjelu ledja,
ogrebotine ispod desnog koljena veličine 7x0,3 cm i 5x0,3 cm i ogrebotine
ispod lijevog koljena veličine 0,5x0,5 cm i da su istog dana, u isto vrijeme i
na istom mjestu, zajednički, lako tjelesno povrijedili M. I., na način što su
ga drvenim gajbama i drvenim letvama-sredstvima podobnim da tijelo teško
povrijedi ili zdravlje teško naruši udarali u predjelu tijela nanoseći mu tom
prilikom laku tjelesnu povredu u vidu crvenila ispod lijeve lopatice veličine
5x15 cm.
U konkretnom slučaju optuženi su bili svesni svojih djela i da zajednički vrše
krivična djela tj. svesni da zajedničkim preduzimanjem navedenih radnji nanose
opisane lake tjelesne povrede oštećenima sredstvima podobnim da tijelo teško
povrijede i zdravlje teško naruše i to su htjeli, pa su postupali kao
saizvršioci sa direktnim umišljajem.
Iz ovakvog iznijetog i utvrdjenog činjeničnog stanja nesumnjivo proizilazi da
su u radnjama optuženih sadržani svi bitni elementi dva krivična djela laka
tjelesna povreda iz čl. 152. st. 2. u vezi st. 1. u vezi čl. 23. st. 2. KZ, za
koja djela je sud istima utvrdio pojedinačne kazne zatvora kao u dispozitivu
ove presude i osudio ih na jedinstvene kazne zatvora i to: optužene M. A. i M.
E. u trajanju od po 45 (četrdesetpet) dana, a optužene M. E.i M.I. u trajanju
od po 60 (šezdeset) dana.
Prilikom odlučivanja o izboru vrste i visine kazne, sud je imao u vidu sve
okolnosti koje utiču da kazna bude veća ili manja iz čl. 42. KZ, pa je
optuženima od olakšavajućih okolnosti cijenio njihovo siromašno imovno stanje,
raniju neosudjivanost optuženih A. i E., porodične prilike optuženog E.-otac 3
maloljetne djece i životnu dob optuženog A., dok je kao otežavajuće okolnosti
optuženim I. i E. cijenio njihovu raniju osudjivanost, a na strani optuženih
A. i E. nije našao otežavajućih okolnosti.
Cijeneći navedene okolnosti, kao i držanje optuženih nakon izvršenog djela,
okolnosti pod kojima su djela izvršena i stepen nastupjelih posledica, sud je
optužene osudio na jedinstvene kazne zatvora u naznačenom trajanju, ubijedjen
da su izrečene kazne srazmjerne težini učinjenih krivičnih djela i stepenu
krivce optuženih i da će sa istima uticati na optužene da ubuduće ne vrše bilo
kakva krivična djela i vaspitno djelovati na druge da ne čine ista ili slična
djela.
Na osnovu čl. 202. u vezi čl. 199. st. 2. tač. 1. ZKP, sud je obavezao
optužene da solidarno plate ovome sudu na ime troškova krivičnog postupka
iznos od 99,00 eura, koji troškovi se odnose na ime troškova za vještačenje.
Na osnovu čl. 202. u vezi čl. 199. st. 2. tač. 9. i st. 3. ZKP, sud je
obavezao optužene da plate ovome sudu na ime paušala iznos od po 30,00 eura.
Na osnovu čl. 212. st. 2. ZKP, oštećeni M. E. i I. se radi ostvarivanja
odštetnog zahtjeva upućuju na gradjansku parnicu.
Na osnovu čl. 202. st. 1. ZKP nagrada punomoćniku oštećenih ne spada u
troškove krivičnog postupka, kada su optuženi oglašeni krivim, već su po čl.
204. istog zakonika, te troškove dužni da plate zastupana lica, bez obzira ko
je po odluci suda dužan da snosi troškove krivičnog postupa. Sa tih razloga
sud je odbio predlog punomoćnika oštećenih kojim je tražio da se optuženi
obavežu na plaćanje troškova za angažovanje punomoćnika, kao neosnovan.
Sa izloženog odlučeno je kao u dispozitivu ove presude.
OSNOVNI SUD U ROŽAJAMA, dana 23.08.2011.g.
Zapisničar, S U D I J A,
Azra Dacić s.r. Milosav Zekić s.r.
PRAVNA POUKA: Protiv ove presude može se izjaviti žalba u roku od 8 dana od
dana prijema iste i to Višem sudu u Bijelom Polju, a preko ovog suda.