K.br. 12/1387
U IME CRNE GORE
OSNOVNI SUD U PODGORICI, prvostepeni, krivični, po sudiji Jeleni Perović
Kovačević, uz učešće Slađane Vlahović, kao zapisničara, u krivičnom postupku
protiv okrivljenog G.B, iz P, zbog krivičnog djela šumska krađa iz člana 324
st. 2 u vezi st. 1 K z, odlučujući o optužnom predlogu ODT P Kt.br.1364/12 od
13.12.2011. godine, koga je na glavnom pretresu zastupala J.J, savjetnik na
radu kod ODT-a P, nakon glavnog i javnog pretresa održanog dana 04.10.2013.
godine u prisustvu stranaka, donio je i istog dana javno objavio
PRESUDU
Okrivljeni:
G.B, od oca M i majke R, rođene R, u P gdje mu je i prebivalište državljanin
Crne Gore, po zanimanju saobraćajni tehničar, oženjen, otac četvoro djece,
srednjeg imovnog stanja, ranije neosuđivan
Na osnovu člana 373 tačka 2 Zakonika o krivičnom postupku
OSLOBAĐA SE OD OPTUŽBE
Kojom je predstavljeno da je:
Dana 12. avgusta 2012. godine, oko 12:00 časova u mjestu Z M – gazdinska
jedinica V p, P, u državnoj šumi kojom gazduje U z š – P j P, svjestan svog
djela čije je izvršenje htio, znajući da je njegovo djelo zabranjeno, radi
krađe, motornom testerom oborio devet bukovih stabala ukupne drvne mase 7,16
m3
čime bi izvršio krivično djelo šumska krađa iz člana 324 st. 2 u vezi st. 1
Krivičnog zakonika
Oštećena U z š se u pogledu postavljenog imovinsko pravnog zahtjeva upućuje na
redovnu građansku parnicu.
Troškovi postupka padaju na teret budžetskih sredstava.
Obrazloženje
Optužnim predlogom ODT-a P Kt.br.1364/12 od 13.12.2011. godine okrivljenom G.B
stavljeno je na teret da je izvršio krivično djelo šumska krađa iz člana 324
st. 2 u vezi st. 1 Krivičnog zakonika. Zastupnik optužbe je u završnoj riječi
ostala pri podnijetom optužnom aktu predložući sudu da okrivljenog oglasi
krivim i osudi po zakonu.
Okrivljeni je u svojoj odbrani pred ODT-om P naveo da nije izvršio krivično
djelo koje mu se stavlja na teret, da je tačno da na katunu Š, koji se nalazi
na K, posjeduje kolibu gdje boravi u ljetnim mjesecima, ali da nije zatečen ni
u kakvoj sječi državne šume u reonu V p u Z M. L.M.Č, koji je inače oženjen
njegovom sestrom, došao je kod njega u kolibu u katunu 16.avgusta 2012. godine
i rekao mu da mu je šef naredio da njemu napiše prijavu uz obrazloženje da su
njegovi pretpostavljeni vidjeli kamion koji je izlazio iz šume Z.M. Tada mu je
Č objasnio da oni nijesu vršili kontrolu tog kamiona, a radilo se o nekom
kamionu marke „T“, koji on ne posjeduje, a ovom razgovoru su prisustvovali
mještani M.U, M.M i M.S. Okrivljeni je dalje naveo da on ima kamion model
„F-M“ a njegove registarske oznake su P, a njegovi sin P posjeduje kamion „M“
i nije siguran u njegove registarske oznake, ali misli da su nešto P, a ta dva
kamiona su žute, odnosno bijele boje sa karakterističnim crvenim krstom i
polumjesecom, jer su kupljeni od UN organizacije. Šuma Z.M udaljena je od
njegove kolibe jedno 2 km, ali nije tačno da je posjekao bukova stabla u toj
šumi, a naročito ne dana 12.08.2012. godine.
U svojoj odbrani na glavnom pretresu okrivljeni je naveo da se sada može
sjetiti da je u baš u tom periodu prebacivao šljunak u selo Z i to za lice
D.Lj koji može da potvrdi da je baš 12.avgusta vozio kamion u ovo selo, a za
koji prevoz on mora da ima otpremnicu i svu dokumentaciju, jer se taj šljunak
puni na separaciji. Naveo je da se on više puta sreo sa l.M u katunu, a u šumi
se sreo jednom ili dva puta, a sigurno ga nije vidio u šumi 12.avgusta niti ga
je toga dana mogao sresti sa šegom. Dana 13. avgusta kod njega nije dolazio
lugar niti šef J, a tačno je da je l dolazio 16.avgusta, ovaj J nikada nije
dolazio dok je on bio tamo, dok su drva koja ih je lugar zatekao da tovare u
kamion bila po otpremnici i njih je njegov sin vozio za jedno lice, a
otpremnicu je napisao Č.M.
U završnoj riječi okrivljeni je izjavio da ostaje pri svojoj odbrani i da
sigurno nije kriv.
Sud je u dokaznom postupku saslušao svjedoka Č.M, ovlašćenog predstavnika
oštećenog U za šume F.M, svjedoke J.B, G.D, G.P, D.H, M.S, pročitao otpremnicu
br. 052203, otpremnicu br. 435/12 od 12.08.2012. godine, pročitao dopis UP PJ
F z u u p T od 10.07.2013. godine, pročitao dopis UP PJ P br. 1280/09/02/13 od
19.09.2013. godine, pročitao pregled bespravno posječenih stabala u državnoj
šumi od 12.08.2012. godine i pročitao izvod iz KE na ime okrivljenog.
Svjedok Č.M je u svom iskazu u toku postupka naveo da je zaposlen u U z š gdje
pokriva lugarski reon pa je dana 12.08.2012. godine zatekao u šumi na
lokalitetu Z M okrivljenog B.G sa manjim kamionom – teretnom „Z“ crvene boje i
tada mu je G, koji je sa sobom imao motornu testeru tzv. „stilku“ pokazao
komad papira ljubičaste boje na kojem je bio ispisan broj telefona šefa M.F
koji je navodno kazao okrivljenom da može da vrši sječu šume na ovom
lokalitetu. Nesporno je da se sječa šume može obavljati samo ako su u pitanju
prethodno doznačena stabla, što nije bio slučaj sa devet bukovih stabala u 13
odjeljenju lokaliteta Z M, a njemu je poznato da porodica G ima više kamiona,
a toga dana su koristili manji kamion jer je on jedino mogao da uđe u šumu.
Sledećeg dana 14.avgusta kod njega je došao njegov šef B.J koji je inženjer i
jedini ovlašćeni za doznaku stabala i tom prilikom mu je rekao da nije moguće
da je M. F odobrio B.G sječu stabala u 13 odjeljenju, a pošto šumski put
prolazi pored kuće okrivljenog G oni su toga dana došli do njega i vidjeli
kako G utovara posječena stabla, ali i veći kamion bijele boje sa tablicama P
i on je upravo J objasnio da su to drva koja je G prethodnog dana sjekao.
Svjedok je dalje naveo da je sa J pošao na lokalitet u 13 odjeljenje gdje je
konstatovao devet posječenih panjeva bukve, a to je bila ista lokacija na
kojoj je prethodno zatekao G, pa nema nikakve sumnje da je baš on posjekao
devet bukovih stabala, te da su to ista ona drva koja su on i J vidjeli da
okrivljeni utovara u kamion dana 14. avgusta. Naveo je da je izvršio premjer
devet panjeva u 13 odjeljenju, konstatovao njihove prečnike i količinu drvne
mase. Pojasnio je da je tačno da je on izdao otpremnicu br. 052203, ali se ona
ne odnosi na drva iz prijave, već na neka druga, a predmetnog dana vidio je
kako okrivljeni crvenom zastavom izbacuje drva iz šume, a ta ista drva je dana
14 ili 15.avgusta tovario u kamion bijele boje. Svjedok je dalje naveo da je
dana 12. avgusta odmah nakon što su drva posječena izvršio mjerenje panjeva i
na njima je stavio žig i broj panja, gdje je inače zabranjena sječa, a onda je
došao do kolibe i uporedio drva koja su oni tovarili u kamion, a toga dana
okrivljeni je bio sa svojim sinom.
Svjedok J.B je u svom iskazu naveo da ga je l.Č obavijestio da je negdje u
reonu koji on pokriva došlo do bespravne sječe koju je on procesuirao, ali da
on te detalje ne zna, već je jedino tačno da je on zajedno sa lugarom bio u
obilasku ovog reona kada su na katunu vidjeli okrivljenog G i tada nije
povezao da li su drva koja je vidio ispred kolibe baš ta koja su bespravno
posječena, jer na katunu uvijek ima drva. Tada je pričao sa okrivljenim vrlo
kratko nešto u smislu da se drva bez odobrenja ne mogu sjeći i tada nije išao
sa l.M da provjeravaju da li su drva ispred kolibe okrivljenog ona koja su
ranije posječena, jer su oni toga dana sasvim slučajno svratili kod kolibe
okrivljenog i on sigurno nije naredio lugaru da piše bilo kakvu prijavu.
Svjedok G.D je u svom iskazu navela da je predmetne prilike, nije se mogla
sjetiti datuma, lugar M. Č došao kod njih i rekao im da mora napisati prijavu
protiv njenog sina jer će inače ostati bez posla, kada se njen sin posvađao sa
lugarom i onda je B rekao da napiše prijavu na njegovo ime, ali da na sudu
kaže istinu. M im je tada rekao da on mora da napiše prijavu jer mu je šef J
to naredio.
Svjedok G.P je u svom iskazu naveo da on cijelu situaciju do skora nije
shvatao ozbiljno i da je dana 14.08.2012. godine došao lugar Č koji mu je
rekao da mora da napiše prijavu po naređenju inženjera J i tu se on posvađao
sa lugarom, a onda se njegov otac umiješao u ovaj događaj i sa lugarom je ušao
u kuću. Nakon dva dana lugar je njemu napisao otpremnicu za ista drva, tako da
je ova cijela situacija nelogična, jer je lugar samo ponavljao da on mora da
napiše prijavu po naređenju inženjera J.
Svjedok D.H, zaposlen u U z š, je u svom iskazu naveo da se dana 14. avgusta
2012. godine bio zajedno sa inženjerom J i lugarom Č i obilazili su reone u
kojima je bilo bespravne sječe i tom prilikom su prošli pored vikendice
okrivljenog i on je tada u neki kamion crvene boje marke „Z“ utovarivao drva i
onda ih je okrivljeni zvao na rakiju, ali tada nijesu pričali ni o čemu
konkretno. Nedugo nakon toga lugar je ostao na tom mjestu, a oni su nastavili
dalje, dok je tačno da je lugar Č još u autu rekao da je okrivljeni sjekao
šumu, ali oni na to nijesu imali poseban komentar, a on im nije precizirao
kada je i gdje je vidio G u sječi šume. Pojasnio je da on nikada nikome nije
naredio da napiše prijavu protiv bilo koga.
Svjedok M.S je u svom iskazu naveo da je bio prisutan kada je kod B.G došao
šumar Č.M i kada im je rekao da mu je šef naredio da piše prijavu B.G. Tada je
došlo do neke rasprave, jer je šumar htio da piše prijavu B sinu P, ali mu je
tada B rekao da, ako već mora da piše prijavu, neka piše njemu. Sva drva koja
su se tada tovarila imala su otpremnicu koju je prethodno dao šumar.
Svjedok F.M, ovlašćeni predstavnik U z š, je u svom iskazu naveo da se
pridružuje krivičnom gonjenju i postavio je imovnisko pravni zahtjev.
Iz otpremnice br. 052203 proizilazi da je kupcu L.S izdata otremnica za bukovo
ogrjevno drvo od 6 cm3, a da je kao prevoznik označen G.P. Navedenu otpremnicu
izdao je Č.M dana 16.08.2012. godine u 19 časova.
Iz otpremnice br. 435/12 od 12.08.2012. godine proizilazi da je predmetnog
dana za D.L izdata otpremnica na ime grebanog asfalta i da je kao vozač
označen B.G sa vozilom registarskih oznaka P.
Iz dopisa M u pCrne Gore filijala za U u p od 10.07.2013. godine proizilazi da
postoji više lica pod imenom i prezimenom D.L, a dopisom od 19.09.2013. godine
obavijestili su sud da je lice D.L rođen 30.04.1952. godine od oca Z, preminuo
dana 25.05.2013. godine.
Iz pregleda bespravno posječenih stabala u državnoj šumi od 12.08.2012. godine
proizilazi da je lugar Č.M izračunao da je u državnoj šumi u 13 odjeljenju
gazdinske jedinice G.B posjekao stabla u iznosu bruto drvne mase 8,24 cm3,
odnosno neto 7,16 cm3.
Iz izvoda iz KE na ime okrivljenog izdat od strane UP PJ P br.
29-245/13-768/2-130 od 23.01.2013. godine proizilazi da isti ranije nije
osuđivan.
Sud je nakon ocjene navoda optužbe, odbrane okrivljenog, te ostalih provedenih
dokaza, kako pojedinačno tako i u njihovoj ukupnosti, mišljenja da u postupku
nije dokazano da je okrivljeni izvršio krivično djelo šumska krađa iz člana
324 st. 2 u vezi st. 1 Krivičnog zakonika.
Optužnim predlogom ODT-a P okrivljenom G.B stavljeno je na teret da je dana
12. avgusta 2012. godine, oko 12:00 časova u mjestu Z M – gazdinska jedinica V
p, P, u državnoj šumi kojom gazduje U z š – P j P, radi krađe, motornom
testerom oborio devet bukovih stabala ukupne drvne mase 7,16 m3. Okrivljeni je
u svojoj odbrani u toku postupka negirao izvršenje krivičnog djela, navodeći
da nije tačno da je posjekao bukova stabla u reonu V p, koji je udaljen od
njegove kolibe oko 2 km, da dana 12.avgusta 2012. godine nije ni bio na
navedenom mjestu već da je prebacivao šljunak u selu Z za lice D.Lj i da je
jedino tačno da se 16. avgusta susreo sa lugarom Č koji mu je rekao da su
njegovi pretpostavljeni vidjeli da on dana 12. avgusta iz šume Z M kamionom
marke Z prebacivao drva i da zbog toga on mora da piše prijavu, dok je za drva
koja su se toga dana nalazila pored njegove kolibe imao dozvolu. Ovakve
tvrdnje okrivljenog su potvrđene iskazima svjedoka G.D i M.S koji su naveli da
je predmetnog dana (16.08) lugar Č došao do okrivljenog i da mu je rekao da
mora da piše prijavu jer mu je tako naređeno, pa je okrivljeni G rekao da,
kada je već tako, piše prijavu na njegovo ime, a ne na ime njegovog sina, dok
je i svjedok G.P naveo da se toga dana posvađao sa lugarom Č i da mu nije bilo
jasno zašto on mora da piše prijavu kada mu je za drva koja su se nalazila
pored njihove kolibe uredno izdao otpremnicu, a što se potvrđuje i uvidom u
otpremnicu br.052203 iz koje proizilazi da je dana 16.08.2012. godine lugar Č
izdao otpremnicu kupcu L.S na bukovo ogrijevno drvo od 6cm3, a da je kao
prevozilac označen upravo G.P. Takođe, da je okrivljeni G.B dana 12.08.2012.
godine zaista bio angažovan kao autoprevoznik proizilazi iz otpremnice br.
435/12 od 12.08.2012. godine u kojoj je navedeno da je predmetnog dana za D.L
izdata otpremnica na ime grebanog asfalta i da je kao vozač označen B.G sa
vozilom registarskih oznaka P, što samo potvrđuje navode okrivljenog da se
dana 12. avgusta nije nalazio na lokalitetu Z.M, već poslom u selu Z, a u koje
navode sud nije imao niti jednog razloga da sumnja, niti je u tom smislu mogao
sasušati i naručioca posla – D.Lj, obzirom da je isti preminuo dana
25.05.2013. godine, tokom trajanja postupka, kako to proizilazi iz dopisa M u
p Crne Gore filijala za U u p od 19.09.2013. godine.
Dakle, za potvrdu navoda optužbe ostaje isključivo iskaz svjedoka Č.M koji je
naveo da je dana 12.08.2012. godine zatekao u šumi na lokalitetu Z M
okrivljenog B.G sa manjim kamionom – teretnom „Z“ crvene boje i motornom
testerom, da bi sljedećeg dana sa inženjerom J došao do kolibe okrivljenog
gdje su vidjeli da on utovara ona ista drva u veći kamion, zbog čega je sa
svjedokom J pošao na označeni lokalitet u 13-om odjeljenju i konstatovao devet
posječenih panjeva bukve, izvršio njihov premjer i konstatovao njihove
prečnike i količinu drvne mase, a onda ih uporedio i utvrdio da su to ona ista
drva koja su se nalazila ispred kolibe okrivljenog.
Međutim, sud nije svoju punu vjeru mogao pokloniti iskazu ovog svjedoka i to
ne samo zbog toga što je okrivljeni od početka negirao izvršenje krivičnog
djela i tvrdio da 12. avgusta nije sjekao drva u reonu Z M već da je radio kao
autoprevoznik u selu Z (za koje navode je imao i pisanu potvrdu – otpremnicu
br. 435/12), već i zbog toga što je svjedok J.B u svom iskazu u bitnom nije
potvrdio iskaz svjedoka Č već je naveo da je tačno da je nekoliko dana nakon
12. avgusta zajedno sa lugarom Č prošao pored kuće okrivljenog G i da mu je
tada lugar pominjao neku bespravnu sječu (što proizilazi i iz iskaza svjedoka
D) ali da on o tome nije obaviješten, niti zna detalje i da drva koja su se
toga dana nalazila pored kolibe okrivljenog nije povezao sa drvima koja su
ranije bespravno posječena, a koji iskaz je sud cijenio kao istinit. Takođe,
svjedok J je izričito naveo da je toga dana samo slučajno navratio pored
kolibe okrivljenog i da on nije išao sa lugarom da provjeravaju da li su drva
koja su se nalazila pored kolibe ona koja su ranije posječena, što je u
direktnoj suprotnosti sa tvrdnjom svjedoka Č koji je naveo da je toga dana sa
inženjerom J pošao na lokalitet gdje su konstatovali da je posječeno 9 panjeva
bukve, što dodatno izaziva sumnju i u istinitost njegovog cjelokupnog iskaza,
pa i tvrdnje da je dana 12. avgusta vidio okriljenog sa motornom šegom i
testerom u lokalitetu V p. Prema stanovištu ovog suda sasvim logična procedura
je da, ako je svjedok Č zaista dana 12. avgusta zatekao okrivljenog u
bespravnoj sječi, toga dana i sačini zabilješku, izvrši premjer drva,
konstatuje prevozno sredstvo, vozača, količinu drve mase i napiše prijavu, što
u konkretnom slučaju nije riječ, već iz iskaza svjedoka Č proizilazi da je on
navodno nakon par dana upoređivao drva koja su se nalazila pored kolibe
okrivljenog sa panjevima koji su ostali nakon sječe u državnoj šumi i da je to
radio sa inženjerom J, koji je to u svom iskazu negirao, zbog čega sud iskaz
svjedoka Č nije mogao cijeniti kao istinit i objektivan, a zbog čega je
okrivljenog, na osnovu člana 373 tačka 2 ZKP-a, a imajući u vidu i odredbe
člana 3 ZKP, oslobodio od optužbe da je izvršio navedeno krivično djelo.
Kako je sud u ovom postupku donio oslobađajuću presudu to troškovi krivičnog
postupka padaju na teret budžetskih sredstava, shodno članu 230 ZKP-a, dok se
oštećena Uprava za šume u pogledu postavljenog imovinsko pravnog zahtjeva
upućuje na redovnu građansku parnicu, shodno članu 239 ZKP-a.
Na osnovu navedenog, a shodno članu 373 tačka 2 ZKP-a odlučeno je kao u izreci
presude.
OSNOVNI SUD U PODGORICI
Dana 04.10.2013. godine
ZAPISNIČARSUDIJA
Slađana VlahovićJelena Perović Kovačević s.r.
Pravna pouka
Protiv ove presude može se izjaviti žalba
u roku od 8 dana od dana prijema pismenog otpravka,
Višem sudu u Podgorici, a preko ovog suda.
ZTO: Slađana Vlahović
Dostavna naredba
Primjerak presude dostaviti:
ODT Podgorica
Okrivljenom
Oštećenoj Upravi za šume
Postupljeno dana ______ 2013 godine.
Namještenik _______.