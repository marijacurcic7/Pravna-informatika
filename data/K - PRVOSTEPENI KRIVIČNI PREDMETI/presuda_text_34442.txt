Posl.br.K. 359/12/12
U IME CRNE GORE
Osnovni sud u Kotoru kao nadležni prvostepeni krivični, po sudiji Danijeli
Samardžić, uz učešće zapisničara Tamare Počanić, u krivičnom predmetu protiv
okrivljenih K.M., kojeg brani po službenoj dužnosti adv. Ž.A. iz K. i K.G.
kojeg brani po službenoj dužnosti adv.S.Lj. iz T., zbog krivičnog djela lake
tjelesne povrede iz čl. 152 st. 2 u vezi st. 1 Krivičnog zakonika, koji se
vodi po optužnom predlogu ODT-a Kotor Kt.br. 528/12 od 24.09.2012. godine,
nakon održanog glavnog i javnog pretresa dana 10.05.2013. godine u prisustvu
zamjenika ODT-a Žarka Pajkovića, branioca po službenoj dužnosti K.M. adv.
M.D., po zamjeničkom punomoćju adv.Ž.A., i branioca po službenoj dužnosti K.G.
adv. S.Lj., donio je i javno objavio sljedeću
PRESUDU
Okrivljeni K. M., JMBG …, od oca M. i majke B., rođene M., rođen dana ...
godine u B., stalno nastanjen u B., državljanin R. Srbije, auto mehaničar,
neoženjen, bez djece, sa završenom SSS, srednjeg imovnog stanja, osuđivan
presudom Prvog osnovnog suda u Beogradu K-8223/10 od 08.05.2010. godine zbog
krivičnog djela iz čl. 204 st. 1 KZ u vezi čl. 30 st. 1 KZ kojom mu je
utvrđena kazna zatvora u trajanju od tri mjeseca uslovno na dvije godine,
protiv koga se ne vodi postupak za drugo krivično djelo,
Okrivljeni K.G., JMBG …, od oca M. i majke B., rođene M., rođen dana ...
godine u B., stalno nastanjen u B., državljanin R. Srbije, građevinski
tehničar, neoženjen, bez djece, sa završenom SSS, lošeg imovnog stanja, ranije
neosuđivan, protiv koga se ne vodi postupak za drugo krivično djelo
K r i v i s u
Što su,
Dana 29.08.2012. godine oko 05:00 h ispred kafe bara "A." koji se nalazi na
šetalištu, na B.plaži Opština B., lako tjelesno povrijedili sredstvima
podobnim da se tijelo teško povrjedi i zdravlje teško naruši oštećene R.B. iz
P. i L.J. iz C. na način što je prvookrivljeni K.M. nakon kraće prepirke
staklenom pivskom flašom udario ošt. R.B. u predjelu lica i potom ga gađao tom
staklenom pivskom flašom koja ga je pogodila u predjelu lijeve potkoljenice,
da bi nakon što je ošt. R. pobjegao u unutrašnjost kafića iz istog izašao
noćni čuvar L.J. pokušavajući da otjera okrivljene od lokala, kada je
drugookrivljeni K.G. bacio drveni sto, koji se nalazio ispred kafića u pravcu
ošt. L.J. i pogodio ga istim u glavu, nanijevši tom prilikom oštećenima lake
tjelesne povrede i to ošt. R.B. ogrebotinu (crtastu oguljotinu) kože u desnom
jagodičnom predjelu dužine 0,4cm sa krvnim podlivom kože u desnom jagodičnom
predjelu, a ošt. L.J. lake tjelesne povrede u vidu nagnječno razderne rane u
predjelu gornjeg kapka desnog oka promjera 5x1cm, nagnječenja nosa sa otokom
nosa i krvarenjem iz nosa i oguljotine kože u desnom jagodičnom predjelu
promjera 3x3cm.
- Čime su izvršili krivično djelo lake tjelesne povrede iz čl. 152 st. 2 u
vezi st. 1 Krivičnog zakonika
Pa im sud na osnovu naprijed navedene krivičnopravne odredbe i čl. 3, 5, 8,
13, 15, 36, 42, 52, 53 i 54 KZ i čl. 227, 229, 239, 368 i 374 ZKP i z r i č e,
USLOVNU OSUDU
Kojom utvrđuje kaznu zatvora u trajanju po od 30 /trideset/ dana i istovremeno
određuje da se kazna neće izvršiti ukoliko okrivljeni za vrijeme od jedne
godine od dana pravosnažnosti presude ne učine novo krivično djelo.
Dužni su okrivljeni solidarno uplatiti na ime troškova krivičnog postupka
iznos od 49,50 eura, i na ime sudskog paušala iznos od po 55,00 eura u roku od
15 dana od dana pravosnažnosti presude, u korist Budžeta Crne Gore na žiro
račun br.832-16-52.
Oštećeni R.B. i L.J. se sa postavljenim imovinskopravnim zahtjevom upućuje na
parnicu.
O b r a z l o ž e n j e
ODT iz Kotora podnio je ovom sudu optužni predlog Kt.br. 528/12 od 24.09.2012.
godine protiv K.M. i K.G. zbog krivičnog djela lake tjelesne povrede iz čl.
152 st. 2 u vezi st. 1 Krivičnog zakonika.
U svojoj odbrani okrivljeni K.M. je izjavio da je bio u noćnom klubu u
Rafailovićima, a da je poslije 01:00 h sa prijateljicom M.V. došao u kafe bar
na Bečićkoj plaži na popije piće. Stizale su im nove ture pića na račun tog
kafića, a stalno im je prilazio jedan šatirani momak koji se nabacivao M. i
koji je joj nudio da idu u Budvu. U tom kafiću su ostali do 04:30 h, a kada su
krenuli da izlaze isti momak je došao da M. i bio veoma drzak, i zahtjevao je
da ona pođe sa njim, a ona mu je nešto odgovorila kako bi ga se oslobodila.
Malo su svađali, a kada su krenuli da idu, došao je njegov brat, i ljutito ga
je odgurnuo jer ga je morao čekati cjelu noć kod kola. Na tu njihovu prepirku
uključio se jedan stariji gospodin, koji je reagovao veoma agresivno, uhvatio
je njegovog brata za vrat i tom prilikom mu pokidao zlatni lančić, a drugom
rukom je uhvatio njega za vrat i nešto mu pokušao objasniti. Odgurnuo je tog
čovjeka, koji je pao među stolice, a isti ih je gađao stolicama. Odmah se
okrenuo, uhvatio prijteljicu za ruku i odmah su otišli odatle. Istakao je da
nikog nije udario praznom pivskom flašom u glavu, a ne može da se izjasni
odakle ovim ljudima povrede. Ovog čovjeka je odgurnuo u samoodbrani zato što
ga je uhvatio rukom za vrat, a nije vidio kako reagovao njegov brat.
U svojoj odbrani okrivljeni K.G. je izjavio da je sa djevojkom i bratom bio u
noćnom klubu u Rafailovićima, a posle 01:00 h su se rastali, on je otišao sa
djevojkom da prošeta, a njegov brat sa prijateljicom M.V. u neki kafić.
Dogovorili su se da nakon toga pođu kući, i on ih je čekao u kolima, stalno
pozivajući ih na mobilni telefon, međutim brat mu je stalno govorio da će brzo
doći, ali kako nije dolazio, iznervirao se i otišao da ih pronađe. Primjetio
ih je u kafiću na šetalištu bečićke plaže. Pozvao ga je napolje, i kada je
ovaj izašao posvađali su se, jer ga je ostavio cjelu noć u autu, i u jednom
momentu ga je gurnuo, a bili su oboje u pripitom stanju. Tada se umješao jedan
stariji čovjek, koji ga je uhvatio za vrat, pokidao mu lančić i počeo nešto da
govori unoseći mu se u lice, a zatim je i njegovog brata uhvatio za vrat, a on
ga je odgurnuo i čovjek je pao među stolice. Tu je bio i jedan šatirani momak
koji ga je pozivao da se pobiju, ali nisu imali međusobni fizički kontakt. Ni
njegov brat ni on nisu nikog udarali stolom niti stolicom niti flašom u glavu,
a ne može objasniti odakle povrede koje su navedene u izvještaju ljekara kod
ovih ljudi.
U dokaznom postupku koji je proveden radi rasvjetljenja činjeničnog stanja i
krivice okrivljenih sud je u dokaznom postupku proveo sljedeće dokaze: na
saglasnost stranaka pročitan je iskaz svjedoka oštećenog L.J. za zapisnika od
30.08.2012. godine i svjedoka oštećenog R.B. sa zapisnika od 18.09.2012.
godine, izvještaj ljekara jedinice za HMP u Budvi broj 10574 od 29.08.2012.
godine na ime L.J., izvještaj ljekara jedinice za HMP u Budvi broj 10575 od
29.08.2012. godine na ime R.B., izvještaj ljekara jedinice za JZU OB Cetinje
broj 1345 od 29.08.2012. godine na ime L.J., na saglasnost stranaka pročitan
je nalaz i mišljenje vještaka medicinske struke Dr K.N. Kt br. 528/12 od
31.08.2012. godine i dopunski nalaz od 20.09.2012.godine, izvod iz KE za opt.
K.M. PU za grad Beograd od 01.10.2012. godine ranije osuđivan, i izvod iz KE
za opt. K.G. PU za grad Beograd od 01.10.2012. godine, ranije nije osuđivan.
Svjedok-oštećeni L.J. je izjavio da radi kao noćni čovar u kafe baru "A.",
koji se nalazi na šetalištu na Bečićkoj plaži, i kritične večeri su došli
jedan momak i cura oko 01:00 h i naručili piće. Društvu se priključio i B.R.
koji je zaspolen u tom kafiću kao pomoćni radnik, a pošto je radno vrijeme
kafića do 01:00, zamolili su ga da ostanu jer su smješteni u Sutomoru, a
nemaju prevoz, što im je on dozvolio. Oko 04:30 h čuo je galamu i psovke
ispred ulaza u kafić, i kada je izašao da vidi o čemu se radi, primjetio je
grupu momaka kako se svađa, kao i R.B. koji se umješao, s obzirom da su oni
krenuli prema njemu. Čuo je i njegov jauk, kao i da mu je rekao "vidi kako me
udariše bocom od piva". Primjetio je B. povredu ispod oka, a kada je on krenuo
prema njima, počeli su da razbacuju visoke drvene stolove i držače za baklje
koje stoje kao ukras ispred lokala, a zatim se on umješao moleći ih da ne lome
invetar kafića, s obzirom da je on noćni čuvar. B. je ušao unutar lokala i
zatražio mu telefon kako bi pozvao policiju, a kada se ponovo okrenuo, osjetio
je jak udarac u predjelu desne strane lica od koje je odmah pao na pod, i
onako mahinalno je pitao B. šta se dogodilo, a on mu je odgovorio da ga je
momak u bjeloj majci gađao sa drvenim stolom koji ga je pogodio u glavu. Dok
je ležao na pod, isti su ponovo krenuli u njegovom pravcu, on je potom ustao
da se odbrani i odgurnuo je obojicu, kojom prilikom je jednom otrgnuo zlatni
lančić, dok je drugi počeo da ga udara držačem za baklju. B. je došao kako bi
mu pomogao, a onda su momci otišli. Kao oštećeni pridružio se krivičnom
gonjenju i postavio imovinsko pravni zahtjev.
Svjedok- oštećeni R.B. je izjavio da je zaposlen u kafe baru "A.", koji se
nalazi na šetalištu na Bečićkoj plaži, i kritične prilike je bio u lokalu kada
su oko 23:30 h došli jedan momak i djevojka koji su naručili alkoholno piće.
Po završetku rada oko 01:00 h pitali su da li mogu još da ostanu i da piju,
što su im dozvolili. Zvali su ga da sjedne sa njima, ali on je sjedao sto
pored, sve je bilo u redu, pričali su i družili se. Pred zoru je došao jedan
momak ispred kafića, obučen u bjelu majcu kratkih rukava, i kada su ovo dvoje
izašli iz lokala, nastala je svađa između ta dva momka. Gurali su se, tako da
je on izašao iz kafića i rekao da se ne svađaju tu ispred lokala, na šta se
okrenuo momak koji je cjelo veče sjedio u kafiću i rekao mu "šta hoćes", i
praznom flašom od piva ga udario u predjelu desne jagodice, a zatim ga istom
gađao i pogodio u predjelu cjevanice od noge. Kidisali su na njega, pa je
pobjegao nazad u kafić da zove policiju, a u međuvremenu je noćni čuvar L.J.
izašao kako bi smirio momke, međutim oni su drvenim stolovima koji su stajali
ispred kafića, počeli da gađaju J. . Vidio je kada je momak u bjeloj majci
pogodio drvenim stolom u glavu, a Jovan je pobjegao nazad u kafić. Momci su
zatim otišli, ali i vratili se poslije par minuta i opet lomili stolove i
ukrasne baklje ispred kafića. Policija je odmah došla, i pronašla ih kada su
krenuli da idu i lišila ih slobode. Kao oštećeni pridružio se krivičnom
gonjenju i postavio imovinsko pravni zahtjev.
Iz izvještaja ljekara jedinice za HMP u Budvi broj 10574 od 29.08.2012. godine
na ime L.J. proizilazi da se isti javio u navedenu ustanovu zbog zadobijenih
udaraca u tuči u lokali "A." u Bečićima, te su mu konstatovane povrede i
prepisana odgovarajuća terapija i dat mu je uput za ORL Cetinje.
Iz izvještaja ljekara jedinice za HMP u Budvi broj 10575 od 29.08.2012. godine
na ime R.B. proizilazi da isti javio u navedenu ustanovu zbog zadobijenih
povreda u tuči u lokalu "A." u Bečićima, te su mu konstatovane povrede,
postavljena dijagnoza i dat izvještaj za izabranog doktora.
Iz izvještaja ljekara jedinice za JZU OB Cetinje broj 1345 od 29.08.2012.
godine na ime L.J. proizilazi da je isti došao nakon povrede zadobijene tupim
predmetom (sto?), konstatovane su mu povrede, i prepisana terapija.
Iz nalaza i mišljenja vještaka medicinske struke Dr K.N. Kt br. 528/12 od
31.08.2012. godine proizilazi da je L.J. zadobio povrede u vidu nagnječno
razdrerne rane u predjelu gornjeg kapka desnog oka promjera 5x1 cm,
nagnječenje nosa sa otokom nosa i krvarenjem iz nosa, oguljotine kože u desnom
jagodičnom predjelu promjera 3x3 cm. Navedene povrede predstavljaju i
pojedinačno i zbirno laku tjelesnu povredu i nanešene su dejstvom tupine
mehaničkog oruđa, u šta bi spadalo drveni stol i slično.
Iz dopunskog nalaza vještaka medicinske struke od 20.09.2012.godine proizilazi
da je R.B. zadobio tjelesne povrede u vidu ogrebotine (crtasta oguljotina)
kože u desnom jagodičnom predjelu, dužine 0,4 cm sa krvnim podlivom kože u
desnom jagodičnom predjelu, koja povreda je nanešena jednokratnim dejstvom
tupine aktivno zamahnutog mehaničkog oruđa, u šta bi spadalo: staklena flaša,
boca, stisnuta pesnica i slično; oguljotine kože u predjelu desne podlaktice u
gornjoj polovini dužine do 1 cm, ogrebotine (crtasta oguljotina) kože u
predjelu desne šake dužine 1 cm, ogrebotine (crtasta oguljotina) kože u
predjelu malog prsta desne šake dužine 0,3 cm, koje povrede su nastale
najverovatnije dejstvom nokata - "grebanjem" i oguljitine kože u predjelu
lijeve podkoljenice dužine 3 cm, koja povreda je nastala najverovatnije
jednokratnim dejstvom tupine aktivno zamahnutog mehaničkog oruđa, u šta bi
spadalo noga i slično. Navedene povrede predstavljaju u vrijeme nanošenja,
procjenjene kako pojedinačno, tako i u svom ukupom djelovanju, laku tjelesnu
povredu.
Iz izvoda iz kaznene evidencije za optuženog K.M. Policijske Uprave za grad
Beograd, proizilazi da je isti osuđivan presudom Prvog osnovnog suda u
Beogradu K-8223/10 od 08.05.2010. godine zbog krivičnog djela iz čl.204 st. 1
KZ u vezi čl. 30 st. 1 KZ kojom mu je utvrđena kazna zatvora u trajanju od tri
mjeseca uslovno na dvije godine.
Iz izvoda iz kaznene evidencije za optuženog K.G. Policijske Uprave za grad
Beograd, proizilazi da isti ranije nije osuđivan.
Na osnovu svih izvedenih dokaza, cijeneći ih pojedinačno i u uzajamnoj
povezanosti u skladu sa članom 370 st. 3 Zakonika o krivičnom postupku, sud je
utvrdio činjenično stanje navedeno u izreci odluke.
Ovakvo činjenično stanje sud je utvrdio prvenstveno iz iskaza oštećenih, kao i
iz pisanih dokaza - medicinske dokumentacije i nalaza i mišljenja vještaka
medicinske struke. Naime, oštećeni L.J. je u svom iskazu detaljno objasnio tok
predmetnog događaja- da je kritične prilike oko 04:30 h ujutro ispred kafića u
kojem radi kao noćni čuvar, čuo galamu i psovke, i kada je izašao da vidi o
čemu se radi, vidio je zaposlenog R.B. koji se umješao i čuo je njegov jauk,
jer su ga momci pogodili flašom od piva, i vidio je kako razbacuju drvene
stolove kafića, a kada se vratio u lokal, zadobio je udarac u glavu jer ga je
jedan on momaka gađao drvenim stolom. Takođe, dok je ležao na podu, ponovo su
krenuli u njegovm pravcu, a on ih je u odbrani odgurno, otrgnuvši jednom od
njih lančić sa vrata. Ovakav iskaz ošt. L. u saglasnosti je sa iskazom ošt.
R.B. koji je objasnio da je kritične prilike, pred zoru došao momak koji se
počeo svađati sa momkom koji je sjedio u kafiću, odnosno počeli su se gurati,
i kada im je rekao da to ne čine, momak sa kojim je sjedio u kafiću ga je prvo
udario praznom flašom od piva u predjelu desne jagodice, a potom ga je gađao
istom i pogodio u predjelu desne cjevanice od noge, a vidio je i kada je
momak, koji je naknadno došao, pogodio L. drvenim stolom u glavu. Ovako
saglasnim iskazima oštećenih sud je u cjelosti proklonio vjeru, budući da iste
u saglasnosti sa medicinskom dokumentacijom. Naime, da su oštećeni zaista
zadobili povrede kritične prilike, sud je nesumnjivo utvrdio iz izještaja
ljekara jednice za HMP u Budvi od 29.08.2012. godine, u koju ustanovu su se
oštećeni javili zbog povreda zadobijenih u tuči ispred kafića "A." u Bečićima.
Nalazom i mišljenjem vještaka medicinske struke, kao i dopunom istog, utvrđeno
je da je ošt. L. zadobio povrede u vidu nagnječno razdrerne rane u predjelu
gornjeg kapka desnog oka promjera 5x1 cm, nagnječenje nosa sa otokom nosa i
krvarenjem iz nosa, oguljotine kože u desnom jagodičnom predjelu promjera 3x3
cm, koje povrede je vještak kvalifikovao kao laku tjelesnu povredu, kao i da
su nanešene dejstvom tupine mehaničkog oruđa, u šta bi spadalo drveni stol i
slično. Kada je u pitanju ošt. R., uvrđeno je da je isti zadobio povrede u
vidu ogrebotine (crtasta oguljotina) kože u desnom jagodičnom predjelu, dužine
0,4 cm sa krvnim podlivom kože u desnom jagodičnom predjelu, koja povreda je
nanešena jednokratnim dejstvom tupine aktivno zamahnutog mehaničkog oruđa, u
šta bi spadalo: staklena flaša, boca, stisnuta pesnica i slično; oguljotine
kože u predjelu desne podlaktice u gornjoj polovini dužine do 1 cm, ogrebotine
(crtasta oguljotina) kože u predjelu desne šake dužine 1 cm, ogrebotine
(crtasta oguljotina) kože u predjelu malog prsta desne šake dužine 0,3 cm,
koje povrede su nastale najverovatnije dejstvom nokata - "grebanjem" i
oguljitine kože u predjelu lijeve podkoljenice dužine 3 cm, koja povreda je
nastala najverovatnije jednokratnim dejstvom tupine aktivno zamahnutog
mehaničkog oruđa, u šta bi spadalo noga i slično, koje povrede takođe
predstavljaju laku tjelesnu povredu. Ovakav nalaz vještaka sud je u cjelosti
prihvatio, cjeneći ga preciznim i stručnim, dat po pravilima struke.
Odbrane okrivljenih u kojoj su negirali izvršenje krivičnog djela koje im se
stavlja na teret, navodeći da se u njihovu prepirku umješao jedan stariji
čovjek koji je uhvatio prvo K.M. za vrat i tom prilikom mu pokidao lančić, a
zatim i K.G., koji ga je samo odgurno tako da je čovjek pao među stolice, dok
sa drugim momkom nisu imali kontakt, sud nije prihvatio, cjeneći da su takve
odbrane okrivljenih usmjerene na izbjegavanje krivice, obzirom da su iste u
suprotnosti sa iskazima oštećenih i medicinskom dokumentacijom. Nesporno je da
su se okrivljeni kritične prilike nalazili ispred pomenutog kafića i međusobno
imali prepirku, što su i sami istakli, ali sud nije mogao prihvatiti dio
njihovog iskaza da nisu imali fizički kontakt sa oštećenima, odnosno da nikog
nisu udarali ni gađali, već da je samo K.M. u samoodbrani odgurnuo L. koji je
pao među stolice, s obzirom na konstatovane povrede ljekara koji su pregledali
oštećene neposredno nakon kritičnog događaja, a koje povrede je vještak
medicinske struke u svom nalazu i mišljenju kvalifikovao kao lake tjelesne
povrede koje su nanijete dejstvom tupine aktivno zamahnutog mehaničkog
oruđa(drveni stol, staklena flaša, boca, noga, stisnuta pesnica i slično).
Dakle, u konkretnom slučaju u radnjama okrivljenih ostvarena su sva bitna
obilježja bića krivičnog djela laka tjelesna povreda iz čl. 152 st. 2 u vezi
st. 1 krivičnog zakonika, budući da su isti svojim postupcima- sredstvima
podobnim da se tjelo teško povrijedi i zdravlje teško naruši (drveni stol,
staklena flaša, boca), povrijedili oštećene Lompara i Rešetara, pri čemu su
bili svjesni da time povrijeđuju tjelesni integritet istih, a što su im je i
bila namjera, odnosno to su i htjeli.
Prilikom odluke o vrsti i visini krivične sankcije sud je pošao od toga da je
za krivično djelo laka tjelesna povreda iz čl. 152 st. 2 u vezi st. 1
Krivičnog zakonika propisana kazna zatvora do tri godine. Sud je imao u vidu
sve okolnosti prilikom odmjeravanja kazne, shodno čl. 42 KZ, pa je tako kao
olakšavajuću okolnost na strani okr. K.M. cjenio njegovu mladost, a kao
otežavajuću okolnost njegovu raniju osuđivanost, dok je kod K.G. kao
olakšavajuća okolnost takođe cjenjena njegova mladost, a otežavajućih okonosti
nije bilo. Pridruživanje oštećenih krivičnom gonjenju sud nije cijenio kao
otežavajuću okolnost obzirom da je to zakonsko pravo oštećenih da iskažu svoj
stav u odnosu na nastale posljedice učinjenog krivičnog djela.
S obzirom na navedeno, sud je okrivljenima izrekao uslovnu osudu kojom im je
utvrdio kaznu zatvora u trajanju od po trideset dana, a istovremeno odredio da
se ista neće izvršiti ukoliko okrivljeni za vrijeme od jedne godine od dana
pravosnažnosti presude ne učine novo krivično djelo, smatrajući da će se
upozorenjem uz prijetnju kaznom zatvora dovoljno vaspitno uticati na
okrivljene da ne vrši ovakva, kao ni slična krivična djela. Sud smatra da je
uslovna osuda adekvatna ličnostima učinilaca, i da će se njenim izricanjem
ostvariti ciljevi specijalne prevencije i svrha iz čl. 52 KZ u okviru opšte
svrhe krivičnih sankcija iz čl. 4 KZ.
Sud je na osnovu naprijed navedene krivičnopravne odredbe, i čl. 3, 5, 8, 13,
15, 36, 42, 52, 53 i 54 KZ i čl. 227, 229, 239, 368 i 374 ZKP riješio kao u
izreci.
Sud je obavezao okrivljene da solidarno na ime troškova krivičnog postupka
uplate iznos od 49,50 eura, i na ime sudskog paušala iznos od po 55,00 eura u
roku od 15 dana od dana pravosnažnosti presude, u korist Budžeta Crne Gore na
žiro račun br.832-16-52.
Shodno čl. 239 ZKP-a, sud je oštećene sa postavljenim imovinskopravnim
zahtjevom uputio na parnicu.
OSNOVNI SUD U KOTORU
Dana, 10.05.2013. godine
Zapisničar, SUDIJA
Tamara Počanić Danijela Samardžić s.r.
PRAVNA POUKA: Protiv ove presude ima se pravo žalbe Višem sudu u Podgorici, u
roku od 8 dana od dana prijema iste, a preko ovog suda.