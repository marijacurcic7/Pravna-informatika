U IME CRNE GORE
K.br. 242/13
OSNOVNI SUD U NIKŠIĆU, sudija Perović Ivan, uz sudjelovanje Ćuzović Plane kao
zapisničara, odlučujući u krivičnom predmetu okrivljenog D Da zbog krivičnog
djela krađa iz čl.239 st.1 KZ, po optužnom predlogu ODT-a Nikšić Kt.br. 357/11
od 23.05.2013.g., nakon dovršenog glavnog i javnog pretresa dana 1.10.2013.g.,
u prisustvu zastupnika ODT-a Ivanišević Ivane, predstavnika oštećene
Elektrodistribucije M Ža i okrivljenog D Da, donio je i istog dana javno
objavio

P R E S U D U
Okrivljeni :

D DO od oca V, majke Sle rođene Lać, rođen 27.12.5.g u Nikšiću,
nastanjen u mjestu rođenja - naselje Buda Tomovića br. 341, državljanin Crne
Gore, završio srednju školu, radnik, lošeg imovnog stanja, neoženjen, ranije
neosuđivan
Kriv je,
Što je:
U periodu od 12.07.2010.g. do 12.10.2010.g., u stambenom objektu koji se
nalazi u naselju Buda Tomovića svjestan svog djela čije je izvršenje htio, u
namjeri da sebi pribavi protivpravnu imovinsku korist oduzeo električnu
energiju u vrijednosti od 180,13 eura, vlasništvo Elektrodistribucije Nikšić
na način što je navedeni objekat direktno prikopčao na niskonaponsku mrežu
kablom presjeka 2 x 2,5 mm2, tako da se utrošak električne energije nije mogao
registrovati,
čime je učinio krivično djelo krađa iz čl. 239 st. 1 Krivičnog zakonika.
Sud okrivljenom shodno čl. 4 st. 2, čl. 42, čl.52, čl. 53 i čl. 54 Krivičnog
zakonika i čl. 374 Zakonika o krivičnom postupku, izriče
USLOVNU OSUDU
Kojom mu utvrđuje kaznu zatvora u trajanju od 30 /trideset/ dana i istovremeno
određuje da se ova kazna neće izvršiti ako okrivljeni u roku od jedne godine
po pravosnažnosti presude ne učini novo krivično djelo.
Obavezuje se okrivljeni da shodno čl. 226 i čl. 229 Zakonika o krivičnom
postupku plati troškove krivičnog postupka u iznosu od 74,00 eura u roku od 15
dana po pravosnažnosti presude, pod prijetnjom prinudnog izvršenja, na žiro-
račun ovoga suda br. 832-152-32.
Obrazloženje

ODT iz Nikšića optužnim predlogom Kt.br.357/11 stavio je na teret okrivljenom D Du izvršenje krivičnog djela koje je činjenično i pravno bliže opisano izrekom presude, pa je zastupnik ODT-a Ivanišević Ivana, koja je zastupala optužbu na glavnom pretresu u završnoj riječi ostala pri istoj, predlažući sudu da okrivljenog oglasi krivim i osudi po zakonu.

Predstavnik oštećene Elektrodistribucije M Žo istakao je u završnoj riječi
da se pridružuje krivičnom gonjenju protiv okrivljenog a da ne ispostavlja
imovinsko pravni zahtjev.
Okrivljeni D Do u svojoj odbrani negirao je izvršenje krivičnog djela
navodeći da sa porodicom (majkom, bratom i dvije sestre) živi u u baraci u
naselju Buda Tomovića, da račune za utrošenu električnu energiju nije u stanju
da plaća zbog loše materijalne situacije, da je prije nekoliko godina njihov
sat za struju izgorio a kada su došli radnici Elektrodistribucije skinuli su
sat i obećali im da će postaviti novi što se nije dogodilo. U više navrata
nakon toga radnici Elektrodistribucije su njima govorili da postave sat za
struju ali nijesu to učinili jer je bila riječ o obavezi Elektrodistribucije a
takođe nijesu ni imali novca za to jer bi bilo neophodno kupiti novi sat za
struju i platiti električara. Bio je prisutan tokom kontrole radnika
Elektrodistribucije od 12.10.2010.g. kada u ponovo opomenuti da moraju
postaviti novi sat za struju a uopšte mu nije poznato kakav je to kabal
konstatovan zapisnikom Elektrodistribucije. Sama baraka i brojilo se vode na
ime njegovog oca D Va koji ne živi tu a prije odnošenja starog brojila on
lično je plaćao račune za struju za to domaćinstvo.


Okrivljeni je u završnoj riječi ostao pri iznijetoj odbrani tražeći od suda da ga oslobodi od optužbe.


Sud je u dokaznom postupku saslušao svjedoke V Va i Z Ba, na saglasan predlog stranaka pročitao nalaz i mišljenje vještaka elektrostruke Gc I od 13.04.2013.g., pročitao zapisnik Elektrodistribucije o kontroli mjernog mjesta broj 0010615 od 12.10.2010.g. izvršio uvid u energetsku karticu za potrošača D Va i pročitao izvod iz kaznene evidencije na ime okrivljenog izdat od UP PJ Nikšić.


Svjedok V V naveo je u svom iskazu pred istražnim sudijom da se ne sjeća konkretnog slučaja kontrole zbog proteka vremena i velikog broja izvršenih kontrola ali nakon uvida u zapisnik o kontroli ostao je pri njegovim konstatacijama – da je potrošač direktno skopčan iza table kablom 2 x 2,5 mm2 kao i da D Do tvrdi kako su radnici Elektrodistribucije ranije skinuli brojilo jer je bilo izgorelo. Ako je brojilo izgorelo a potrošač prijavio kvar dežurnoj službi ona bi izašla na lice mjesta i zapisnički konstatovala činjenično stanje a ako se radilo o brojilu Elektrodistribucije, ovalšćeni radnici ponovo bi izašli na lice mjesta i postavili novo brojilo. U konkretnom slučaju objekat potrošača bio je prikopčan kablom iza table pa se utrošena električna energija nije mogla konstatovati, a kako je skopčan iza table, kod njega nije postojalo ni brojilo. 


Svjedok V V naveo je u svom iskazu na glavnom pretresu da je do 2012.g. važilo pravilo da ukoliko potrošaču bude skinuto brojilo zbog oštećenja on je dužan da sam postavi brojilo a ukoliko se radilo o kvaru na brojilu Elektrodistribucija je bila dužna da zamijeni brojilo i postavi novo. Situacija u kojoj bi radnici Elektrodistribucije nakon skidanja brojila objekat potrošača direktno prikopčali na elektromrežu kablom, nije moguća. 


Svjedok Z Bo naveo je u svom iskazu da se ne sjeća kontrole kod potrošača D Da ali nakon ostvarivanja uvida u zapisnik od 12.10.2010.g. istakao je da je na dokumentu njegov potpis i da ostaje pri konstatacijama iz istog. Nije mu poznato da su ikada radnici Elektrodistribucije prikopčali objekat potrošača na mrežu kablom a on to sam nikada nije učinio. 


Zapisnikom Elektrodistribucije Nikšić broj 0010615 od 12.10.2010.g., konstatovano je da je objekat potrošača D Va direktno skopčan iza table kablom 2 x 2,5 mm2 pa je potrošač isključen na osiguračima. 


Nalazom i mišljenjem vještaka elektrostruke Gc I od 13.04.2013.g. navedeno je da u slučaju kada se objekat direktno priključi na električnu mrežu, električna energija se koristi bez registrovanja utroška pri čemu u ovom slučaju količina potrošene električne energije koja na taj način nije registrovana iznosi izraženo u novcu 180,13 eura.


Iz energetske kratice na ime potrošača D Va za period jul – novembar 2010.g. proizilazi da je potrošnja električne energije iznosila 0 kw/h.


Cijeneći sadržinu izvedenih dokaza sud je na nesumnjiv način utvrdio da je
okrivljeni D Do u periodu od 12.07.2010.g. do 12.10.2010.g., u stambenom
objektu koji se nalazi u naselju Buda Tomovića svjestan svog djela čije je
izvršenje htio, u namjeri da sebi pribavi protivpravnu imovinsku korist oduzeo
električnu energiju u vrijednosti od 180,13 eura, vlasništvo
Elektrodistribucije Nikšić na način što je navedeni objekat direktno prikopčao
na niskonaponsku mrežu kablom presjeka 2 x 2,5 mm2, tako da se utrošak
električne energije nije mogao registrovati, čime je ostvario sva bitna
obilježja krivičnog djela krađa iz čl. 239 st. 1 KZ.


Nesporno je da su radnici Elektrodistribucije prilikom kontrole dana 12.10.2010.g. ustanovili da je objekat potrošača D Va direktno prikopčan na elektromrežu kablom presjeka 2x2,5 mm2. Prednje proizilazi iz sadržine zapisnika Elektrodistribucije od 12.10.2010.g. kao i iz kazivanja svjedoka V Va i Z Ba / ovi svjedoci nijesu mogli da se precizno izjasne o pojedinostima date kontrole ali su nakon ostvarivanja uvida u sadržinu zapisnika od toga dana, istakli da ostaju pri konstatacijama iz istog/. Shodno nalazu i mišljenju vještaka elektrostruke ing. Gc I proizilazi da bi se u slučaju kada je priključak izveo sam potrošač radilo o nedozvoljenoj potrošnji električne energije čija bi količina za period od tri mjeseca izraženo u novčanoj protivuvrijednosti iznosila 180,13 eura. 


Okrivljeni D Do tvrdi da mu nije ništa poznato u pogledu datog kabla ali je takav njegov navod po ocjeni suda krajnje paušalan i nelogičan.


On sam kaže da usled loše materijalne situacije nije u stanju da plaća utrošenu električnu energiju a upravo bi postavljanjem kabla na način opisan izrekom presude obezbijedio svom domaćinstvu nesmetano snadbijevanje električnom energijom, bez bilo kakvog plaćanja računa jer se u tom slučaju trošenje uopšte i ne registruje. S*deći sadržinu energetske kartice potrošnja električne energije za ovaj objekat u spornom periodu iznosila je 0 kw/h što je nemoguće. Da je upravo okrivljeni počinio inkriminisanu radnju vidi se i po tome što je po sostvenom kazivanju u periodu prije skidanja brojila on lično plaćao račune za struju, pa je jasno da je u svojoj porodici upravo on bio ključno lice za regulisanje pitanja snabdijevanja električnom energijom. 


Svjedok V V istakao je da nije moguće da radnici Elektrodistribucije prilikom skidanja brojila potrošača njegov objekat direktno priključe na elektromrežu kablom a da se tako nešto dogodilo bilo kada, nije poznato ni svjedoku Z Bu pa je isključena mogućnost da je bilo ko osim onoga ko faktički koristi objekat o čijem je priključenju na elektromrežu riječ, postavio dati kabal.


Čak i da je greška Elektrodistribucije to što novo brojilo nije postavljeno nakon skidanja starog, okrivljeni opet ne bi imao pravo da diektno prikopča objekat na elektromrežu kablom jer bi na taj način spriječio da se može očitati koliko to zapravo električne energije njegov objekat potroši. Što se tiče imena potrošača koje figurira u zapisniku Elektrodistribucije i energetskoj kartici, sdeći odbranu okrivljenog jasno je da se radi o njegovom ocu koji odavno ne živi u toj kući te je očito da je D V* potrošač samo u formalnom ali ne i u faktičkom smislu. 


Kako je okrivljeni bio svjestan da priključivanjem objekta na elektromrežu kablom zapravo oduzima električnu energiju kao pokretnu stvar u vlasništvu Elektrodistribucije, što je očito i htio u namjeri da njenim prisvajanjem pribavi sebi protivpravnu imovinsku korist jasno je da je djelovao sa direktnim umišljajem. 


Prilikom odlučivanja o krivičnoj sankciji, sud je u smislu čl. 42 KZ kao olakšavajuće okolnosti okrivljenom cijenio relativnu mladost, nezaposlenost i loše imovno stanja, kao i raniju neosuđivanost utvrđenu iz izvoda iz kaznene evidencije, dok otežavajućih okolnosti nije našao, pa mu je cijeneći da nije bilo svrsishodno izricati efektivnu zatvorsku kaznu primjenom čl.53 i 54 KZ izrečena uslovna osuda, sa uvjerenjem da će se i upozorenjem na izvršenje utvrđene kazne zatvora u trajanju od 30 dana, sa rokom provjere od jedne godine, računato od pravosnažnosti predmetne presude, na okrivljenog dovoljno uticati da ubuduće ne čini krivična djela te da će se u konkretnom slučaju sa uslovnom osudom sa uspjehom ostvariti njena svrha iz čl. 52 KZ a u okviru opšte svrhe propisivanja i izricanja krivičnih sankcija iz čl. 4 st. 2 KZ. 


Sud je obavezao okrivljenog na plaćanje troškova krivičnog postupka u iznosu
od 74,00 eura, od čega se iznos od 44,00 eura odnosi na naknadu vještaku
elektro struke a iznos od 30,00 eura na paušal kao dio troškova krivičnog
postupka srazmjerno trajanju i složenosti krivičnog postupka i imovnom stanju
okrivljenog, shodno čl. 226 i čl. 229 ZKP-a.
Iz iznijetih razloga, na osnovu čl.374 ZKP-a odlučeno je kao u izreci presude.
OSNOVNI SUD U NIKŠIĆU, dana 1.10.2013.g.
Zapisničar, SUDIJA,
Ćuzović Plana s.r. Perović Ivan s. r.
ZA TAČNOST OTPRAVKA TVRDI:
radnik suda
PRAVNA POUKA: Protiv ove presude dozvoljena je žalba u roku od 8 dana od
dana prijema iste preko ovog SUDA VIŠEM SUDU
PODGORICA.