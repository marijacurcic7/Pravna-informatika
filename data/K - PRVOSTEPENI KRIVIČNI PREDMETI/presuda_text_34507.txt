K.br.62/13
U IME CRNE GORE
VIŠI SUD U PODGORICI, kao prvostepeni krivični po sudiji pojedincu Vesni Pean,
uz učešće Borke Jelenković, kao zapisničara, u krivičnom predmetu protiv V. M.
iz Podgorice, koga brani Rajko Božović, advokat iz Podgorice, zbog krivičnog
djela neovlašćena proizvodnja držanje i stavljanje u promet opojnih droga iz
člana 300 stav 1 Krivičnog zakonika, po optužnici Višeg državnog tužioca u
Podgorici Kt.br.43/13 od 30.04.2013. godine, koju je na glavnom pretresu
zastupao Željko Tomković, zamjenik VDT-a u Podgorici, nakon održanog usmenog,
glavnog i javnog pretresa, započetog i završenog 30.05.2013 godine, u
prisustvu zastupnika optužbe, optuženog i njegovog branioca, donio je i javno
objavio dana 04.06.2013. godine:
P R E S U D U
Optuženi: V. M., JMBG ... zvani "M.", od oca D. i majke C., rođene C., rođen
.....godine u Podgorici, sa prebivalištem u Podgorici, ulica ...., državljanin
Crne Gore, neoženjen, lošeg imovnog stanja, neosuđivan, u pritvoru od
26.03.2013.godine do 04.06.2013.godine.
K R I V J E
Što je:
Dana 26.03.2013.godine, na teritoriji Opštine Bijelo Polje, neovlašćeno radi
prodaje kupio i istog dana na relaciji Bijelo Polje-Podgorica, neovlašćeno
radi prodaje prenosio opojnu drogu-heroin, supstancu proglašenu za opojnu
drogu Pravilnikom o utvrđivanju spiska droga, psihotropnih supstanci i bilja
koje se može koristiti za proizvodnju droga ("Sl.list CG" br.56/12 od
09.11.2012.godine), iako je bio svjestan da postupa neovlašćeno i protivpravno
pa je to i htio, na način što je od za sada nepoznatog lica kupio jedno PVC
pakovanje heroina, u količini od 229,31 grama i jedno PVC pakovanje
paracetamola i kofeina, u količini od 241,98 grama, koje se koristi za
miješanje sa heroinom, za ukupnu cijenu od 3.000 eura, nakon čega je navedenu
opojnu drogu prenosio radi dalje neovlašćene prodaje, tako što je sakrio u
putničkom motornom vozilu, marke "Audi A6", reg.oznaka ...., u kojem se
nalazio kao putnik, koja opojna droga je zajedno sa smješom za miješanje istog
dana u mjestu Bioči, Opština Podgorica, pronađena i oduzeta od strane
ovlašćenih policijskih službenika prilikom pregleda navedenog vozila,
- čime je izvršio krivično djelo- neovlašćena proizvodnja, držanje i
stavljanje u promet opojnih droga iz člana 300 stav 1 Krivičnog zakonika.
Pa ga sud, na osnovu naprijed navedene krivičnopravne odredbe, te članova 2,
4, 5, 15, 32, 33, 36, 42 i 51 Krivičnog zakonika, te člana 374 ZKP-a.
O S U Đ U J E
Na kaznu zatvora u trajanju od 2 (dvije) godine i 6 (šest )mjeseci, u koju mu
se uračunava vrijeme provedeno u pritvoru počev od 26.03.2013.godine do
04.06.2013.godine, tako da će ostatak kazne optuženi izdržati po
pravosnažnosti presude.
Dužan je optuženi na ime na ime sudskog paušala uplatiti novčani iznos od 100
eura, u roku od 15 dana, u korist Budžeta CG, po pravosnažnosti presude, a pod
prijetnjom prinudnog izvršenja, a u pogledu troškova krivičnog postupka sud će
donijeti posebno rješenje.
Na osnovu člana 75 u vezi člana 300 stav 7 Krivičnog zakonika, prema optuženom
se izriče:
MJERA BEZBJEDNOSTI ODUZIMANJA PREDMETA
Od optuženog se oduzima opojna droga i to: jedan ručno pravljeni zamotuljak od
plastične kese sa sadržajem paracetamola, kofeina i heroina, neto mase 229,31
grama i jedan ručno pravljeni zamotuljak od plastične kese sa sadržajem
paracetamola i kofeina neto mase 241,98 grama, kao i jedan ručno pravljeni
zamotuljak od papira sa sadržajem sasušene biljne materije tamno zelene boje
karakterističnog opojnog mirisa-marihuane, neto mase m=2,56 g, koja se ima
uništiti, po pravosnažnosti presude.
O b r a z l o ž e nj e
Optužnicom Višeg državnog tužilaštva u Podgorici Kt.br.43/13 od
30.04.2013.godine, optuženom V. M. stavljeno je na teret da je izvršio
krivično djelo neovlašćena proizvodnja, držanje i stavljanje u promet opojnih
droga iz člana 300 stav 1 Krivičnog zakonika, pri kojoj optužnici je njen
zastupnik ostao do kraja glavnog pretresa navodeći da je provedenim dokazima
utvrđeno da je optuženi izvršio predmetno krivično djelo, pa je predložio sudu
da ga oglasi krivim i kazni po zakonu.
Optuženi V. M. je u svojoj odbrani potvrdio da je dana 26.03.2013.godine oko
16:00 časova pozvao Č.B. i A. B. da pođu sa njim do jednog mjesta na sjeveru
Crne Gore, da mu prave društvo, ali im nije govorio razlog odlaska. Do tog
mjesta prevezli su se automobilom marke Audi A6 kojim je u polasku upravljao
A. B., a u povratku Č.B.. Kada su stigli, on se sastao sa jednim njemu
poznatim licem, čije ime nije smio da saopšti, od kog je kupio jedno pakovanje
heroina u pvc kesi, u količini od 230 grama i pakovanje od 240 grama praškaste
smješe koja se dodaje heroinu kako bi se dobilo na količini, koje je platio
ukupno 3.000 eura, s namjerom da ga, po dolasku u Podgoricu, proda jednom licu
po većoj cijeni, od koje prodaje je trebao zaraditi 500 eura. Za vrijeme dok
je vršio kupovinu heroina, Č. B. i A.B. su bili u jednom lokalu, a kada su
krenuli za Podgoricu nije im rekao da je kupio heroin, već da se sastao sa
nekim licem kome je vratio novac koji mu je dugovao. Pojasnio je da nije
uživalac bilo koje opojne droge i da je jedan zamotuljak sa marihuanom koji je
pronađen prilikom pregleda vozila nabavio 7-8 dana ranije, da je to zamotuljak
male količine od kojeg se može napraviti jedan džoint kojim je namjeravao da
časti druga. U završnoj riječi prihvatio je završnu riječ svog branioca i
izrazio kajanje i žaljenje zbog učinjenog krivičnog djela.
Branilac optuženog je u završnoj riječi naveo da je njegov branjenik priznao
izvršenje ovog krivičnog djela na koje je nagovoren, za zaradu od 500 eura.
Molio je sud da se opredijeli za najmanju moguću kaznu, ističući mladost
optuženog, njegovu raniju neosuđivanost, neporočno življenje, loše imovinsko
stanje, priznanje i kajanje za izvršeno krivično djelo.
U dokaznom postupku, na glavnom pretresu, sud je neposredno saslušao svjedoka
A.B., a na saglasan predlog stranaka pročitan je iskaz svjedoka Č.B., dat na
zapisniku pred VDT-om u Podgorici 30.04.2013.godine, te su pročitani: službena
zabilješka Uprave policije-PJ Podgorica-Grupa za borbu pritiv droge Podgorica
Ku.br.215/13 od 26.03.2013.godine, dvije potvrde Uprave policije-PJ Podgorica
- Grupa za borbu protiv droge Podgorica Ku.br.215/13 od 26.03.2013.godine o
privremeno oduzetim predmetima od okrivljenog V. M., dvije potvrde Uprave
policije-PJ Podgorica-Grupa za borbu protiv droge Podgorica Ku.br.215/13 od
26.03.2013.godine o privremeno oduzetim predmetima od A.B., dvije potvrde
Uprave policije-PJ Podgorica-Grupa za borbu protiv droge Podgorica
Ku.br.215/13 od 26.03.2013.godine o privremeno oduzetim predmetima od Čeko
Boža, Izvještaj Uprave policije-Forenzičkog centra Danilovgrad broj 977/13 o
hemijskom vještačenju praškaste materije oduzete od okrivljnog V. M., sa
fotoelaboratom, Izvještaj Uprave policije-Forenzičkog centra Danilovgrad broj
244/13-2-1066 od 03.04.2013.godine, uvid u fotodokumentaciju Uprave policije
-PJ Podgorica broj 12-28-244-284/584 od 26.03.2013.godine, izvještaj Uprave
policije-PJ Podgorica broj 29-245/13-5964/2-1027 od 01.04.2013.godine iz
kaznene evidencije za okrivljenog V. M.. Zastupnik optužnice odustao je od
predloga za neposrednim saslušanjem vještaka hemijske struke Popović Stane,
obzirom da nije bilo prigovora na njen nalaz i mišljenje.
Svjedok A. B. u svom iskazu je naveo da ga je dana 26.03.2013.godine V. M.
pozvao da dođe u servis na Zabjelu i kada je došao vozilom Audi A6 reg.oznaka
..., pitao ga je da mu pozajmi automobil jer je njegov neispravan, kako bi
pošao do jednog mjesta na sjeveru Crne Gore, gdje je trebao da se vidi s
jednim licem zbog nekog duga. Nije mu htio dati vozilo, već je rekao da će
poći zajedno, kao i Č. B. koji je tu bio prisutan. Sva trojica su se zaputili
u to mjesto koje se nalazi između Berana i Bijelog Polja. On je vozio u
odlasku, a u povratku Č. B.. Kada su stigli u to mjesto, on i Č. B. su izašli
iz vozila, dok je V. produžio kako bi se sastao u vezi nekog duga, nakon čega
su krenuli nazad za Podgoricu. Kada su stigli u mjesto Bioče zaustavila ih je
policija, pretresla ih i izvršila pregled vozila. Istakao je da nije znao da
se u vozilu nalazi droga, da nije uživalac bilo koje opojne droge, a nije mu
poznato ni da su V. M. i Č. B. uživaoci droge, da ne zna da li je u toku
vožnje V. razgovarao mobilnim telefonom, ali je slao SMS poruke.
Svjedok Č. B. je izjavio da je dana 26.03.2013.godine izmedju 16,00-17,00
časova bio u auto servisu V. M. kada je došao A. sa svojim vozilom Audi A6. V.
je tom prilikom predložio da zajedno pođu do nekog mjesta na sjeveru Crne
Gore, između Berana i Bijelog Polja, gdje je trebao da vrati nekom licu
novčani dug. Prihvatili su predlog i krenuli vozilom marke Audi A6 reg.oznaka
..., kojim je upravljao A.. Kada su stigli u neko mjesto on i A. su izašli iz
vozila i ispred neke kafane sačekali V. koji je produžio vozilom. V. se vratio
vozilom poslije 5-6 minuta i nastavili su nazad za Podgoricu. On je vozio u
povratku, jer je A. bio umoran. Kada su stigli u mjesto Bioče zaustavila ih je
policija, pretresla ih i izvršila pregled navedenog vozila. Objasnio je da
nije znao da se droga nalazi u vozilu, niti da su V. i A. uživaoci droge. U
toku vožnje ni sa kim nije kontaktirao telefonom, a ne sjeća se da li su V. i
A. s nekim razgovarali telefonom. Inače, sa V. drži auto servis, on obavlja
automehaničarske poslove, a V. posao autoelektričara.
Iz službene zabilješke Uprave policije-PJ Podgorica-Grupa za borbu protiv
droge Podgorica Ku.br.215/13 od 26.03.2013.godine utvrđeno je da su navedenog
dana oko 22:00 h ovlašćeni policijski službenici, postupajući po operativnim
saznanjima, u mjestu Bioči zaustavili i izvršili pregled automobila Audi A6
reg.oznaka ..., kojim je upravljao Č. B., a u kojem su se nalazili još A. B.,
kao suvozač, i V. M., na zadnjem sjedištu i tom prilikom su ispod sjedišta
vozača u plastičnom vidno otvorenom spremištu pronašli jednu veću pvc kesu u
kojoj su se nalazile dvije pvc kese sa sadržajem praškaste materije svijetlo
braon boje nalik na opojnu drogu heroin. Kod suvozačevog sjedišta su pronašli
jedan papirni zamotuljak od novinskog papira u kome se nalazila tamno zelena
biljna materija nalik na opojnu drogu marihuana.
Iz dvije potvrde Uprave policije -PJ Podgorica-Grupa za borbu protiv droge
Podgorica Ku.br.215/13 od 26.03.2013.godine o privremeno oduzetim predmetima
utvrđeno je da su navedenog dana ovlašćeni policijski službenici od V. M.
privremeno oduzeli jednu pvc kesu u kojoj su se nalazila dva veća zamotuljka
takođe od pvc kese sa sadržajem u istima svijetlo braon praškaste materije za
koju su pretpostavili da je opojna droga heroin kao i jedan zamotuljak od
novinskog papira u kojem se nalazila tamno zelena biljna materija nalik na
marihuanu. Takodje su mu oduzeta četiri mobilna telefona, sa sim karticama.
Iz dvije potvrde Uprave policije -PJ Podgorica-Grupa za borbu protiv droge
Podgorica Ku.br.215/13 od 26.03.2013.godine o privremeno oduzetim predmetima
utvrđeno je da su navedenog dana ovlašćeni policijski službenici od A.B.
privremeno oduzeli jedan mobilni telefon, sa sim karticom, kao i PMV Audi A6
reg.oznaka ... i ključ od istog.
Iz dvije potvrde Uprave policije -PJ Podgorica-Grupa za borbu protiv droge
Podgorica Ku.br.215/13 od 26.03.2013.godine o privremeno oduzetim predmetima
utvrđeno je da su navedenog dana ovlašćeni policijski službenici od Č. B.
privremeno oduzeli jedan mobilni telefon, sa sim karticom, kao i novac u
ukupnom iznosu od 265 eura.
Iz izvještaja o hemijskom vještačenju Forenzičkog centra Danilovgrad br.
977/13, nalaza i mišljenja Višeg policijskog komesara S.P., te uvida u
fotoelaborat koji čini sastavni dio izvještaja o vještačenju, utvrdjeno je da
je na vještačenje dostavljen materijal pronadjen prilikom pretresa pmv "Audi
A6", i to pod 1.a) ručno pravljeni zamotuljak od plastične kese sa sadržajem
praškaste supstance, svjetlo braon boje, ukupne neto mase m=229,31 g, pod 1.b)
ručno pravljeni zamotuljak od plastične kese sa sadržajem praškaste supstance,
svjetlo braon boje, ukupne neto mase m=241,98 g, i pod 2. jedan ručno
pravljeni zamotuljak od papira sa sadržajem sasušene biljne materije tamno
zelene boje karakterističnog opojnog mirisa, neto mase m=2,56 g. Na osnovu
karakteristične morfološke građe navedenih elemenata u dostavljenom materijalu
konstatovano je da materijal pod br. 1.a) sadrži paracetamol, kofein i heroin,
koji se nalazi u koncentraciji od 3,31 %, a materijal pod br.1.b) sadrži
paracetamol, kofein i heroin, koji se nalazi u koncentraciji od 0,003% (ovako
niska koncentracija se smatra tragom u forenzičkoj praksi), dok materijal pod
br.2. potiče od biljke čiji je botanički naziv Canabis sativa-konoplja, i
utvrđeno je da sadrži tetrahidrokanabinol THC u koncentraciji iznad 0,2 %.
Herion, konoplja i THC su suptance koje djeluju na centralni nervni sistem,
izazivaju stanje zavisnosti i nalaze se u Pravilniku o utvrdjivanju spiska
droga, psihotropnih supstanci i bilja koje se može koristiti za proizvodnju
droga ( Službeni list Crne Gore br.56/12). Paracetamol i kofein se ne nalaze u
ovom Pravilniku. Ovakav nalaz je sud u cjelosti prihvatio kao tačan,
objektivan i zasnovan na pravilima nauke i struke, a na koji stranke nisu
imale primjedbi.
Iz izvještaj o vještačenju Forenzičkog centra Danilovgrad br. 244/13-2-1066
utvrdjeno je da su na DNK vještačenje dostavljena dva PVC pakovanja, koja su
prethodno bila na hemijskom ispitivanju i obradjena od strane vještaka
hemijske struke, pa kako se na predmetima radilo o tzv.kontaktnim tragovima, u
skladu sa standardima i preporukama za oblast DNK vještačenja, predmeti su se
smatrali kontaminiranim, zbog čega se nije moglo izvršiti vještačenje.
U fotodokumentaciji Uprave policije PJ Podgorica od 26.03.2013 godine prikazan
je širi i bliži izgled pmv Audi, reg oznaka .., i bliži izgled položaja
pronadjene PVC kese sa praškastom materijom i zamotuljak sa biljnom materijom.
Iz izvoda iz kaznene evidencije Uprave policije PJ Podgorica broj
29-245/13-5964/2-1027 od 01.04.2013.godine utvrdjeno je da V. M. ranije nije
osudjivan.
Cijeneći navode optužbe, odbranu optuženog, provedene dokaze i utvrdjeno
činjenično stanje, sud nalazi da je optuženi V. M. izvršio krivično djelo koje
mu se optužnicom stavlja na teret, na način, u vrijeme i na mjestu kako je to
navedeno u izreci presude.
Naime, optuženi je dana 26.03.2013.godine, na teritoriji Opštine Bijelo Polje,
neovlašćeno radi prodaje kupio i istog dana na relaciji Bijelo Polje -
Podgorica, neovlašćeno radi prodaje prenosio opojnu drogu-heroin, iako je bio
svjestan da se radi o supstanci čiji je promet zabranjen, i da postupa
neovlašćeno i protivpravno, pa je to i htio, na način što je od nepoznatog
lica kupio jedno PVC pakovanje heroina, u količini od 229,31 grama i jedno PVC
pakovanje paracetamola i kofeina, u količini od 241,98 grama, koje se koristi
za miješanje sa heroinom, za ukupnu cijenu od 3.000 eura, nakon čega je
navedenu opojnu drogu prenosio radi dalje neovlašćene prodaje, tako što je
sakrio u putničkom motornom vozilu, marke "Audi A6", reg.oznaka ..., u kojem
se nalazio kao putnik, koja opojna droga je zajedno sa smješom za miješanje
istog dana u mjestu Bioči, Opština Podgorica, pronađena i oduzeta od strane
ovlašćenih policijskih službenika prilikom pregleda navedenog vozila.
Ovakvo činjenično stanje utvrđeno je iz potpunog, jasnog i nedvosmislenog
priznanja optuženog V. koji je tokom čitavog postupka na identičan način
potvrdio vrijeme, mjesto i način izvršenja predmetnog krivičnog djela
objašnjavajući da su ga kritične prilike vozilom Audi A6 prevezli do jednog
mjesta na sjeveru Crne Gore svjedoci A. i Č., da se on sam sastao sa jednim
njemu poznatim licem, od kog je kupio jedno pakovanje heroina u pvc kesi, u
količini od 230 grama i pakovanje od 240 grama praškaste smješe koja se dodaje
heroinu kako bi se dobilo na količini, koje je platio ukupno 3.000 eura, s
namjerom da ga, po dolasku u Podgoricu, proda jednom licu po većoj cijeni, od
koje prodaje je trebao zaraditi 500 eura. Odbrana optuženog V. potvrdjena je
provedenim dokazima prvenstveno iskazima svjedoka A.B. i Č. B., koji su
potvrdili da su bili u vozilu sa optuženim odnosno da je on pitao da ga A.
povede svojim vozilom Audi A6 do mjesta izmedju Bijelog Polja i Berana, što je
ovaj i učinio, a sa njima u vozilu je bio i Č., koji je vozilom upravljao kada
su se vraćali za Podgoricu, a koji su saglasno izjavili da su od strane
policije bili zaustavljeni u Biočima, kada je prilikom pretresa u vozilu
pronadjena droga. Odbrana optuženog je potvrdjena i službenom zabilješkom
Uprave policije-Grupe za suzbijanje droge Podgorica, u kojoj je konstatovano
da su prilikom kontrole putničkog motornog vozila Audi A6, kojim je upravljao
Č. B., a u kojem su se nalazili i A. B., kao suvozač, i V. M., na zadnjem
sjedištu, pronašli ispod sjedišta vozača jednu veću pvc kesu u kojoj su se
nalazile dvije pvc kese sa sadržajem praškaste materije svijetlo braon boje
nalik na opojnu drogu heroin, a koje predmete je policija oduzela, što
proizilazi iz potvrda o privremeno oduzetim predmetima na ime optuženog, koje
je bez primjedbi potpisao. Izvršenim hemijskim vještačenjem od strane
Forenzičkog centra Uprave policije, utvrdjeno je da ručno pravljeni zamotuljak
od plastične kese sa sadržajem praškaste supstance, svjetlo braon boje, ukupne
neto mase m=229,31 g, sadrži paracetamol, kofein i heroin, koji se nalazi u
koncentraciji od 3,31 %, dok ručno pravljeni zamotuljak od plastične kese sa
sadržajem praškaste supstance, svjetlo braon boje, ukupne neto mase m=241,98
g. sadrži paracetamol, kofein i heroin, koji se nalazi u koncentraciji od
0,003%, te se ovako niska koncentracija smatra tragom u forenzičkoj praksi, a
heroin je supstanca koja djeluje na centralni nervni sistem i izaziva stanje
zavisnosti. Paracetamol i kofein se ne nalaze u Pravilniku o utvrdjivanju
spiska droga, psihotropnih supstanci i bilja koje se može koristiti za
proizvodnju droga, medjutim optuženi je u svojoj odbrani potvrdio da je kupio
pored pakovanja heroina i jedno pakovanje praškaste smješe koja se dodaje
heroinu ( a vještačenjem je utvrdjeno da se radilo o paracetamolu i kofeinu),
kako bi se dobilo na količini, te je inače poznato da se heroin mješa i tako
prodaje, što povećava kako količinu, tako i zaradu prilikom trgovine istog.
Postupajući na naprijed opisan način, optuženi V. M. je, bio svjestan da se
radi o opojnoj drogi - heroinu, da je zabranjen promet iste, da istu kupuje i
prenosi na opisani način, a radi dalje prodaje, što je htio, pa je time u
pogledu vinosti postupao sa direktnim umišljajem.
Imajući u vidu naprijed utvrdjeno činjenično stanje, u radnjama optuženog
stekli su se svi bitni elementi krivičnog djela neovlašćena proizvodnja,
držanje i stavljanje u promet opojnih droga iz čl. 300 st. 1 Krivičnog
zakonika, zbog čega ga je Sud oglasio krivim.
Krivično djelo, za koje je optuženi oglašen krivim je djelo sa blankentnom
dispozicijom, pa je kod ovih krivičnih djela, pored navedenih činjenica i
okolnosti koje čine bitna obilježja ovog krivičnog djela, a o kojima se sud
izjasnio, bilo nužno navesti materijalno – pravni propis, od kojeg zavisi
postojanje ovog djela, a to je Pravilnik o utvrdjivanju spiska droga,
psihotropnih supstanci i bilja koje se može koristiti za proizvodnju droga
(Službeni list Crne Gore br.56/12), po kojem se herion (pod hemijskim nazivom
diacetilmorfin) nalazi na listi opojnih droga, dok je Zakonom o proizvodnji i
prometu opojnih droga, regulisano kada su proizvodnja, prerada i promet ovih
supstanci dozvoljeni i ko ih može vršiti.
Odlučujući o visini kazne koju će izreći optuženom, Sud je cijenio sve
okolnosti iz čl.42 KZ, koje utiču da kazna bude veća ili manja, pa je u
odsustvu otežavajućih, kao olakšavajuće okolnosti na strani optuženog
cijenjeno njegovo iskreno i potpuno priznanje izvršenja predmetnog krivičnog
djela, što je doprinijelo bržem i lakšem utvrdjenju činjeničnog stanja,
njegove lične prilike koje se ogledaju u tome da se radi o mladjoj osobi, da
je lošeg materijalnog stanja, da je izrazio kajanje i žaljenje zbog učinjenog,
kao i činjenicu da nije sklon vršenju krivičnih djela obzirom da ranije nije
osudjivan, pa ga je osudio na kaznu zatvora u trajanju od dvije godine i šest
mjeseci, a koja kazna je po svojoj visini adekvatna težini krivičnog djela i
optuženog kao izvršioca, te je sud uvjeren da će se sa istom, a u okviru opšte
svrhe propisivanja i izricanja krivičnih sankcija, iz čl.4 KZ, postići svrha
kažnjavanja odnosno uticati na optuženog da ubuduće ne vrši ova i slična
krivična djela.
Shodno odredbi čl. 51 KZ-a, optuženom je u izrečenu kaznu zatvora uračunato
vrijeme provedeno u pritvoru počev od 26.03.2013.godine do 04.06.2013.godine,
pa će ostatak kazne izdržati po pravosnažnosti presude.
Shodno odredbi čl.300 st.7 u vezi čl.75 KZ-a od optuženog V. M. je oduzet
jedan ručno pravljeni zamotuljak od plastične kese sa sadržajem paracetamola,
kofeina i heroina, neto mase 229,31 grama i jedan ručno pravljeni zamotuljak
od plastične kese sa sadržajem paracetamola i kofeina neto mase 241,98 grama,
a takodje je sud oduzeo i jedan ručno pravljeni zamotuljak od papira sa
sadržajem sasušene biljne materije tamno zelene boje karakterističnog opojnog
mirisa-marihuane, neto mase m=2,56 g, koja se ima uništiti nakon
pravosnažnosti presude, a za koje supstancu Zakon predviđa obavezno
oduzimanje.
Odluka o troškovima donijeta je shodno odredbi čl. 226 i 229 Zakonika o
krivičnom postupku (ZKP-a), a ista se odnosi sudski paušal koji je odredjen
imajući u vidu složenost i dužinu trajanja postupka, kao i imovinske prilike
optuženog, dok će o troškovima krivičnog postupka biti donijeto posebno
rješenje.
Na osnovu izloženog, a shodno odredbi čl. 374 ZKP-a, odlučeno je kao u izreci
presude.
ZAPISNIČAR, S U D I J A,
Borka Jelenković,s.r. Vesna Pean,s.r.
VIŠI SUD UPODGORICI,
dana, 04.06.2013.godine.
PRAVNA POUKA;
Protiv ove presude dozvoljena je žalba Apelacionom sudu Crne Gore, u roku od
15. dana od dana prijema pismenog otpravka presude, a preko Višeg suda u
Podgorici.
Tačnost otpravka, tvrdi i
o v j e r a v a ;
Namještenik suda,
Borka Jelenković