Posl.br.K. 27/12
U I M E C R N E G O R E
OSNOVNI SUD U CETINJU, kao prvostepeni, po sudiji pojedincu Ćupić Mariji, uz
sudjelovanje namještenika suda Olge Lipovine, kao zapisničara, u krivičnom
predmetu okr. K.M.iz Cetinja, zbog krivičnog djela građenje objekata bez
građevinske dozvole iz čl.326A KZ-a, po Optužnom prijedlogu Osnovnog Državnog
Tužilaštva u Cetinju, Kt.br.174/11 od 14.02.2012.godine, nakon održanog
glavnog i javnog pretresa u prisustvu savjetnika ODT-a A. A., okrivljenog
K.M.i njegovog branioca B. S., adv. iz Podgorice, donio je dana
30.03.2012.godine ,a dana 03.04.2012.godine javno objavio, ovu
P R E S U D U
Okrivljeni K. M., zv. "M.", od oca P. i majke R., rođene V., rođen
.........godine u Cetinju, gdje i prebiva, naselje "H." b.b.,državljanin Crne
Gore, po zanimanju preduzetnik, oženjen, otac troje djece, sa završenom
Srednjom ugostiteljskom školom, srednjeg imovnog stanja, osuđivan Presudom
Osnovnog suda u Podgorici K.95/1008, zbog krivičnog djela nedozvoljena
trgovina iz čl.131. KZCG na kaznu zatvora u trajanju od 60 dana, uslovno na 1
godinu
K r i v j e
Što je:
U vremenskom periodu od 24.06.2011.godine do 19.07.2011.godine u mjestu "D.
s." b.b. u Cetinju, na kat.parcelama br.2169, br.2170 i br.2171 KO D. s.,
protivno čl.69. Zakona o uređenju prostora i izgradnji objekata, kojim je
propisano da se objekat može graditi samo na osnovu građevinske dozvole i
tehničke dokumentacije, započeo bez prethodno pribavljene građevinske dozvole
i tehničke dokumentacije gradnju objekta: gabarita cca 19X9 m, sa nultom
armiranom betonskom pločom, koja je dijelom ravna sa terenom, a dijelom
izdignuta od površine 0,35m, tri unutrašnja nemalterisana zida od betonskih
blokova i na sjeverozapadnoj strani jednog spoljašnjeg nemalterisanog zida od
betonskih blokova visine 10 redova
-čime je izvršio krivično djelo građenje objekta bez građevinske dozvole iz čl.326 a KZ-a
pa mu sud primjenom citiranih zakonskih propisa i primjenom čl. 4, 5,13,15,42,
52, 53, 54 KZ-a i čl. 226-229. i 374. ZKP-a, izriče
U S L O V N U O S U D U
Kojom okrivljenom utvrđuje kaznu zatvora u trajanju od 6 (šest) mjeseci i
istovremeno određuje da se navedena kazna neće izvršiti ukoliko u periodu od 1
(jedne) godine, po pravosnažnosti presude, ne počini novo krivično djelo.
Okrivljeni se obavezuje da na blagajni ovog suda na ime troškova krivičnog
postupka uplati iznos od 148,50 €, i na ime sudskog paušala iznos od 30,00 €,
sve u roku od 15 dana od dana pravosnažnosti presude.
O b r a z l o ž e nj e
Osnovno Državno Tužilaštvo u Cetinju je Optužnim predlogom Kt.br.174/11 od
14.02.2012.godine stavilo na teret okrivljenom K.M.izvršenje krivičnog djela
građenje objekata bez građevinske dozvole iz čl.326 a KZ-a. U završnoj riječi
na glavnom pretresu zastupnica optužbe je ostala pri podnijetom optužnom
predlogu i predložila sudu da okrivljenog oglasi krivim i osudi po zakonu.
Okrivljeni K. M., u svojoj odbrani je istakao da se ne osjeća krivim za
krivično djelo koje mu je optužnim aktom stavljeno na teret,ali da je tačno da
je u inkriminisanom vremenskom periodu u mjestu D. s. bb, u Cetinju, na
kat.parcelama br.2169., br.2170 i br.2171. KO D. s., koje su u njegovom
vlasništvu, započeo izgradnju objekta bez prethodno pribavljene građevinske
dozvole i tehničke dokumentacije i to: objekta gabarita cca 19 x 9,00 metara
sa nultom AB pločom spratnosti prizemlje. Objekat je započeo graditi iz
razloga što mu je isti potreban, obzirom da se bavi otkupom sekundarnih
sirovina, da bi na taj način upriličio ovaj posao, a kako mu Zakon to nalaže.
Tačno je da je u mjestu D. s. gdje je započeo gradnju ovog objekta izašla i
građevinska inspekcija, koja je napravila i zapisnik o inspekcijskom pregledu
dana 09.07.2011.godine, koji je potpisao bez ikakvih primjedbi. Prije
izgradnje objekta, se obraćao Sekretarijatu za planiranje i uređenje prostora
Prijestonice Cetinje sa zahtjevom da mu izdaju neku privremenu dozvolu kako bi
mogao graditi navedeni objekat, ali sa njihove strane nije naišao na odobrenje
iz razloga što su mu isti rekli da za Opštinu Cetnje nije još donijet DUP i da
je proces donošenja u toku.
U završnoj riječi, preko svog branioca je naveo da Prijestonica Cetinje nije
ispoštovala odredbe Zakona o prostornom uređenju, obzirom da nije donijela
prostorni plan za predmetnu lokaciju u protekle tri godine. On kao privrednik,
koji upošljava 10-15 radnika je morao da se iseli sa lokacije za koju mu je
prestao zakup, pa je kupio zemljište na kom je i započeo gradnju spornog
objekta. Uostalom, iz dopisa Prijestonice Cetinje, jasno je da će predmetna
lokacija u skorije biti legalizovana. Zbog svega iznijetog, tražio je da ga
sud oslobodi optužbe, dok u slučaju da nađe da u njegovim radnjama ima
elemenata krivičnog djela, da mu izrekne novčanu kaznu, uzimajući u obzir
brojne olakšavajuće okolnosti na njegovoj strani.
Radi razjašnjenja ove krivično pravne stvari, sud je u dokaznom postupku, na
glavnom pretresu, proveo dokaze: na saglasan prijedlog stranaka umjesto
neposrednog saslušanja pročitao iskaze svjedoka S. T., P.M. koje su dali u
prethodnom postupku pred Istražnim sudijom; pročitao zapisnik o inspekcijskom
pregledu Ministarstva održivog razvoja i turizma br.1003-02/11 od
24.06.2011.godine i br.1003-10/11 od 09.07.2011.godine; pročitao nalaz i
mišljenje sudskog vještaka građevinske struke R. M., dipl.ing. građevinarstva
od 12.12.2011.godine; izvršio uvid u list nepokretnosti Uprave za nekretnine,
PJ Cetinje, br.462 za KO D. s.; pročitao dopis Sekretarijata za planiranje i
uređenje prostora i zaštite životne sredine Prijestonice Cetinje,
br.05-351/12-2661 od 26.03.2012.godine;te pročitao izvještaj Uprave Policije -
Ispostave Cetinje br.02-245-2967 od 01.09.2011.godine iz KE za okrivljenog K.
M..
Iz iskaza svjedoka S.T., proizilazi da je istoj poznato da se K.M.više puta
usmeno obraćao Sekretarijatu radi izdavanja građevinske dozvole za sporni
objekat. K. je zahtijevao i izdavanje urbanističko-tehničkih uslova za
izgradnju objekta. To je ujedno i prvi korak za izdavanje dozvole. Na njegov
zahtjev, odgovoreno mu je da u tom trenutku ne postoje uslovi za izdavanje
urbanističko-tehničkih uslova zbog neimanja DUP-a za tu oblast, pa je isti
upućen na pokretanje inicijative za izradu lokalne studije lokacije u okviru
prostornog plana Prijestonice, što je K. i uradio u konkretnom slučaju, pa je
proces izrade lokalne studije K. I u toku.
Iz iskaza svjedoka P. M., proizilazi da je dana 24.06.2011.godine, prilikom
vršenja inspekcijskog nadzora, utvrdio da se na kat.parceli br.941/5, upisanoj
u listu nepokretnosti br.3056 KO Cetinje I, izvode pripremni radovi za
ograđivanje poslovnog placa namjene za sakupljanje otpadnih materijala i
njihovu obradu i klasificiranje.Konstatovao je da je izvršeno tamponiranje
placa u površini od cca 2200 m2, da se izvode radovi na postavljanju ograde
potpornog zida i iskopu septičke jame,da se na placu nalazi građevinski
materijal i to: betonski blokovi, pijesak, cement, daska za šalovanje,
armaturne mreže, kao i građevinske mašine, bager i buldožder, a isti se
koristi za odlaganje starog željeza. Na izvođenju radova na objektu, zatečeno
je 6 radnika. Inspekcionoj kontroli je bio prisutan K. M., koji je upitan da
li za izvođenje građevinskih radova posjeduje građevinsku dozvolu izdatu od
nadležnog organa,a isti je istakao da je ne posjeduje. Upozoren je da bi
nastavak gradnje označio krivično djelo, nakon čega je Zapisnik uredno
potpisao i bez bilo kakve primjedbe. Dana 09.07.2011. godine, zajedno s
kolegom H. O., takođe je vršio inspekcijski nadzor, kad je ustanovio da je K.
nastavio sa izvođenjem radova, o čemu je sačinjen i fotoelaborat. Isti je
započeo gradnju objekta gabarita cca 19 x 9 m, sa nultom AB pločom, spratnosti
prizemlje, a takođe je započeo i zidanje tri spoljašnja zida i dva unutrašnja
cca 2 metra. Istom je naloženo da odmah obustavi radove, jer su se stekli
uslovi za donošenje rješenja o rušenju objekta. Investitor nije imao nikakvih
primjedbi na sastavljeni Zapisnik.
Iz zapisnika o inspekcijskom pregledu Ministarstva održivog razvoja i turizma
br.1003-02/11 od 24.06.2011.godine, proizilazi da se na kat.parceli br.941/5
upisanoj u listu nepokretnosti br.3056 KO Cetinje I izvode pripremni radovi za
ograđivanje poslovnog placa namjene za sakupljanje otpadnih materijala,
njihovu obradu i klasificiranje. Izvršeno je tamponiranje placa u površini cca
2200 m2, i izvode se radovi na postavljanju ograde potpornog zida i iskopu
septičke jame. Na placu se nalaze građevinski materijali: betonski blokovi,
pijesak, cement, daska za šalovanje ,armaturne mreže, kao i građevinske mašine
,bager i buldožder, koji se koriste za odlaganje starog željeza. Na izvođenju
radova, zatečeno je 6 radnika. K.M.je upozoren da bez prethodno pribavljene
dozvole ne može nastaviti građevinske radove. Zapisnik je potpisao bez
primjedbi.
Iz zapisnika o inspekcijskom pregledu Ministarstva održivog razvoja i turizma
br.1003-10/11 od 09.07.2011.godine, proizilazi da je subjekat nadzora nastavio
sa izvođenjem radova - izlivanje temelja sa nultom AB pločom, gabarita cca 19
x 9 m; započeo zidanje 3 spoljašnja zida i dva unutrašnja zida cca 2m; da je
postavljena željezna konstrukcija za noseće stubove prizemlja. Na pitanje
inspektora, investitor je istakao da nema građevinsku dozvolu, ali da će istu
nabaviti u najhitnijem roku, obzirom da je dobio uvjerenje od Prijestonice
Cetinje, a nakon podnijete molbe za izdavanje privremene dozvole za izgradnju
poslovnog objekta. Na osnovu utvrđenog stanja, inspektor je donio Ukaz , kojim
je naložio subjektu nadzora da odmah obustavi sve dalje radove, obzirom da su
se stekli za donošenje rješenja o rušenju objekta.
Iz nalaza i mišljenja sudskog vještaka građevinske struke R.M., dipl.ing.
građevinarstva od 12.12.2011.godine, proizilazi da je sporni objekat prilikom
njegovog neposrednog uvida, koji je imao na licu mjesta, u početnoj fazi
izgradnje, tako da se ne može odrediti kvalitet istog, uz napomenu, da, ako u
takvom stanju ostane duži period, neće biti od koristi za nastavak radova.
Gabarit dimenzija započetog objekta je 19x9 - 171m2.
Uvidom u list nepokretnosti Uprave za nekretnine, PJ Cetinje, br.462 za KO D.
s., proizilazi da su kat.parcele br.2169, 2170 i 2171. KO Dobrsko selo,
upisane kao svojina K. P. M., u obimu prava 1/1.
Iz dopisa Sekretarijata za planiranje i uređenje prostora i zaštite životne
sredine Prijestonice Cetinje, br.05-351/12-2661 od 26.03.2012. godine,
proizilazi da se kat.parcele br.2169, 2170, 2171 KO D. s., nalaze unutar
granica Lokalne studije lokacije "Konak1", čija je izrada u fazi Nacrta plana.
Izradom Lokalne studije lokacije Konak 1, biće omogućena legalizacija
postojećih objekata i mogućnost izgradnje novih.
Iz izvještaja Uprave Policije - Ispostave Cetinje br.02-245-2967 od
01.09.2011.godine iz KE za okrivljenog K. M., proizilazi da je ranije
osuđivan, i to: Presudom Osnovnog suda u Podgorici K.95/1008, zbog krivičnog
djela nedozvoljena trgovina iz čl.131. KZCG na kaznu zatvora u trajanju od 60
dana, uslovno na 1 godinu.
Sud je odustao od saslušanja ovlašćenog predstavnika Ministarstva održivog
razvoja i turizma Crne Gore ,obzirom da iako je uredno pozivan na glavne
pretrese istim nije pristupio,a pritom imajući u vidu da je predmetna
krivičnopravna stvar u dovoljnoj mjeri rasvijetljena za donošenje meritorne
odluke ,pa bi po mišljenju suda saslušanje istog vodilo odugovlačenju
postupka.
Analizirajući rezultate provedenog dokaznog postupka, te na osnovu savjesne i
brižljive ocjene svih provedenih dokaza pojedinačno i u svojoj ukupnosti, sud
je utvrdio da su rezultati dokaznog postupka podkrijepili činjenične i pravne
navode optužnog akta da je okrivljeni počinio krivično djelo građenje objekta
bez građevinske dozvole iz čl.326 a KZ-a, a ovo iz sljedećih razloga:
Utvrđujući činjenice radi pravilnog određenja materijalnopravnog odnosa u ovoj
krivičnopravnoj stvari sud je nesumnjivo utvrdio da je okrivljeni u vremenskom
periodu od 24.06.2011.godine do 19.07.2011.godine u mjestu "D.s." b.b. u
Cetinju, na kat.parcelama br.2169, br.2170 i br.2171 KO Dobrsko selo, protivno
čl.69. Zakona o uređenju prostora i izgradnji objekata, kojim je propisano da
se objekat može graditi samo na osnovu građevinske dozvole i tehničke
dokumentacije, započeo bez prethodno pribavljene građevinske dozvole i
tehničke dokumentacije gradnju objekta: gabarita cca 19X9 m, sa nultom
armiranom betonskom pločom, koja je dijelom ravna sa terenom, a dijelom
izdignuta od površine 0,35m, tri unutrašnja nemalterisana zida od betonskih
blokova i na sjeverozapadnoj strani jednog spoljašnjeg nemalterisanog zida od
betonskih blokova visine 10 redova .
Dakle,u ovakvim se radnjama optuženog postupajući pri tom suprotno citiranim
zakonskim propisima i nastupjelim posledicama stiču sva objektivna obilježja
bića konkretnog krivičnog djela, pri čemu je Sud odredjujući subjektivni odnos
optuženog prema izvršenom krivičnom djelu utvrdio umišljaj, jer je bio
svjestan svog djela i svih njegovih obilježja i htio njegovo izvršenje što je
sud nesporno utvrdio na glavnom pretresu.
Sud je cijenio odbranu okrivljenog, pa je našao da isti ne spori da je započeo
gradnju objekta, bez prethodno pribavljene građevinske dozvole. Međutim, isti
spori da su se u takvim radnjama stekla obilježja bića predmetnog krivičnog
djela. Poziva se na nemarnost službi Prijestonice Cetinje, koje nijesu
donijele DUP, za spornu lokaciju na kojoj je započeta gradnja. Ovakva njegova
odbrana, usmjerena je na eliminisanje sopstvene krivice. Ista je opovrgnuta
utvrđenim činjeničnim stanjem, prvenstveno zapisnicima o inspekcijskom
nadzoru, u kojima je jasno i nedvosmisleno evidentirana započeta gradnja na
spornom objektu, te naredba okrivljenom da obustavi sve građevinske radove,
dok ne pribavi građevinsku dozvolu. Uostalom, na navedene Zapisnike,
okrivljeni nije imao niti jednu primjedbu, odnosno prigovor. Nadalje, sud je
punu vjeru poklonio iskazu svjedoka P. M., koji je prilikom inspekcijskog
pregleda, na neposredan način, zajedno sa svojim kolegom H. O. evidentirao sve
radnje na spornoj lokaciji i spornom objektu. Sud je cijenio i iskaz
svjedokinje S. T., pa je našao da se okrivljeni zaista obraćao nadležnim
službama Prijestonica za izdavanje građevinske dozvole, ali je istovremeno
obaviješten da to u tim momentima nije bilo moguće, obzirom da nije postojao
DUP za oblast na kojioj je tražio izdavanje građevinske dozvole. Dakle,
okrivljeni je jasno informisan od nadležnih službi da ne postoje uslovi za
legalnu gradnju na spornim katastarskim parcelama, koje su njegovo vlasništvo
,a koje je potvrđeno uvidom u list nepokretnosti br. 462. KO Dobrsko selo
tj.sama činjenica da se okrivljeni obraćao nadležnim službama u lokalnom
samoupravi u cilju pribavljanja gradjevinske dozvole ne umanjuje njegovu
krivičnopravnu odgovornost za počinjeno krivično djelo, jer je i pored
obavještenja dobijenih od nadležnih službi započeo gradnju objekta za koju
nije dobio gradjevinsku dozvolu,tj.pribavio tehničku dokumentaciju.
O vrsti, gabaritu i kvalitetu građevinskih radova na pomenutim kat.parcelama,
u svom objektivnom nalazu i mišljenju, izjasnio se vještak građevinske struke,
a koji nalaz je ovaj sud u cijelosti prihvatio. Sud je cijenio i dopis
Sekretarijata za planiranje i uređenje prostora i zaštite životne sredine
Prijestonice Cetinje, br.05-351/12-2661 od 26.03.2012.godine, pa je našao da
isti ne utiče na razjašnjenje predmetnog slučaja, ali je isti cijenio prilikom
odlučivanja o krivičnoj sankciji , koju je izrekao okrivljenom.
U nedostatku elemenata koji bi umanjili ili isključili sposobnost okrivljenog
da shvati značaj svojih postupaka i da njima upravlja , Sud ga nalazi krivično
odgovornim i oglašava krivim.
Prilikom odmjeravanja vrste i visine krivične sankcije koju će sud izreći
okrivljenom, shodno čl. 42. KZ -a cijenjene su sve okolnosti koje utiču da
kazna bude manja ili veća, pa je sud od olakšavajućih okolnosti na strani
okrivljenog utvrdio okolnost da se radi o porodičnom čovjeku, ocu tri djeteta,
okolnosti koje su prethodile izvršenju djela ,kao i okolnosti nakon izvršenja
istog, dok je od otežavajučih okolnosti van elemenata bića krivičnog djela u
pitanju našao raniju osuđivanost, pa je Sud cijeneći tako utvrdjene okolnosti,
a imajući u vidu svrhu kažnjavanja okrivljenom utvrdio kaznu zatvora u
trajanju od 6 mjeseci i istovremeno našao da su ispunjeni uslovi iz čl. 54.
KZ-a, za izricanje uslovne osude, odredjujući da se izrečena kazna neće
izvršiti ukoliko okrivljeni u vremenskom periodu od jedne godine od dana
pravosnažnosti presude ne počine novo krivično djelo, uz uvjerenje suda da će
i upozorenje uz prijetnju kazne dovoljno uticati na učinioca da više ne vrši
krivična djela tj. da će se postići svrha njenog izricanja predvidjena čl.52.
KZ-a.
Posebno je sud prilikom odlučivanja o uslovnoj osudi imao u vidu dopis
Sekretarijata za planiranje i uređenje prostora i zaštite životne sredine
Prijestonice Cetinje, br.05-351/12-2661 od 26.03.2012.godine, iz kojeg se vidi
da se kat.parcele br.2169, 2170, 2171 KO D. selo, nalaze unutar granica
Lokalne studije lokacije "K.1", čija je izrada u fazi Nacrta plana,te da će
izradom Lokalne studije lokacije Konak 1, biti omogućena legalizacija
postojećih objekata i mogućnost izgradnje novih.
Okrivljeni je, shodno čl.226.-229. ZKP-a obavezan da plati troškove krivičnog
postupka u iznosu od 148,50 eura, a koji se troškovi odnose na ime nagrade za
izvršeno vještačenje po vještaku građevinske struke i paušal u iznosu od 30,00
eura, koji iznos je sud odredio uzimajući u obzir konkretan slučaj, trajanje
postupka i imovne prilike okrivljenog, a sve u roku od 15 dana, po
pravosnažnosti presude, a pod prijetnjom izvršenja.
Sa svega izloženog a na osnovu čl. 374. ZKP-a, odlučeno je kao u izreci.
OSNOVNI SUD U CETINJU
Dana 03.04.2012.godine,
Zapisničar, Sudija,
Olga Lipovina Marija Ćupić s.r.
PRAVNA POUKA:
Protiv ove presude može se izjaviti žalba
Višem sudu u Podgorici, a preko ovog Suda
u roku od 8 dana, od dana prijema.