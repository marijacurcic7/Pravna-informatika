Posl.br. K. 87/12/12
U IME CRNE GORE
OSNOVNI SUD U KOTORU, po sudiji Momirki Marović, uz učešće zapisničara Ana-
Marije Petković, u krivičnom predmetu protiv okrivljenog K G iz Tivta, zbog
krivičnog djela teško djelo protiv bezbjednosti javnog saobraćaja iz čl. 348.
st. 3. u vezi sa krivičnim djelom ugrožavanje javnog saobraćaja iz čl. 339.
st. 3. u vezi st. 1. Krivičnog zakonika, koji se vodi po optužnom predlogu
ODT-a Kotor Kt. br. 746/12 od 07.03.2013 godine, nakon glavnog i javnog
pretresa održanog dana 08.04.2013 godine u prisustvu savjetnika ODT Kotor
Jelene Stanišić, okrivljenog i oštećenog D N, donio je i javno objavio istog
dana sledeću
P R E S U D U
Okrivljeni K G JMBG od oca R i majke K, rodjene J, rodjen godine u N, stalno
nastanjen u T, V II, državljanin Crne Gore, taksista, oženjen, otac dvoje
djece, sa završenom SSS, lošeg imovnog stanja, osudjivan presudom Osnovnog
suda u Kotoru k. broj 74/04 od 25.3.2014 godine, zbog krivičnog djela iz člana
208. stav 1. tačka 5. KZ RCG, na 3 mjeseca zatvora uslovno na jednu godinu,
koja osuda je brisanja dana 31.1.2013 godine od strane PJ N, protiv koga se ne
vodi psotupak za drugo krivično djelo
Kriv je
Što je
Dana 12.5.2012 oko 20,40 časova, na raskrsnici magistralnog i lokalnog puta u
naselju "V" opština T, upravljajući pmv marke ""F M", reg. oznake TV,
sopstveno vlasništvo, suprotno odredbi čl. 36.st. 2. Zakona o bezbjednosti
saobraćaja na putevima, ugrozio saobraćaj i doveo u opasnost život oštećenog D
N iz Berana, na način što vršeći uključivanje sa sporednog na glavni put,
svejstan da takvom radnjom može učiniti krivično djelo ali olako držeći da do
toga neće doći, nije propustio motocikl marke "P" reg. ozn.TV AB , koji se
kretao desnom kolovoznom trakom iz pravca B u pravcu T a kojim je upravljao
oštećeni D N, čime je svojim vozilom presjekao putanju kretanja motocikla, što
je za posledicu imalo nalijetanje prednjeg dijela motocikla na prednju stranu
vozila "F M", kojom prilikom je motocikl udario u prednji dio vozila, oštećeni
preletio preko haube i pao na kolovoz, te zadobio teške tjelesne povrede u
vidu potresa mozga, nagnječenje glave u čeonom predjelu, nagnječenje desne
potkoljenice sa oguljotinom kože u predjleu desne potkoljenice,
- čime je učinio krivično djelo teško djelo protiv bezbjednosti javnog
saobraćaja izi čl. 348.st. 3. u vezi sa krivičnim djelom ugrožavanja javnog
saobraćaja iz čl. 339.st. 3. u vezi st. 1. Krivičnog zakonika.
Pa mu sud na osnovu naprijed navedene krivično pravne odredbe te odredbi čl.
3, 5, 8, 13, 16, 36, 42, 52, 53 i 54 KZ-a i čl. 368 i 374 ZKP-a izriče
USLOVNU OSUDU
Kojom utvrđuje kaznu zatvora u trajanju od četiri mjeseca i istovremeno
određuje da se kazna neće izvršiti ukoliko okrivljeni za vrijeme od jedne
godine i šest mjeseci od dana pravosnažnosti presude ne učini novo krivično
djelo.
Dužan je okrivljeni na ime sudskog paušala uplatiti iznos od 50 eura, i na ime
troškova krivičnog postupka iznos od 154 eura, u korist budžeta Crne Gore, na
žiro račun broj 832-16-52 u roku od mjesec dana od dana pravosnažnosti presude
i dokaz o uplati dostaviti ovom sudu s pozivom na broj K.87/13/13.
Oštećeni D N se sa imovinsko pravnim zahtjevm upućuje na parnicu
O b r a z l o ž e nj e
ODT Kotor aktom Kt. br. 746/12 od 07.03.2013 godine, optužio je K G zbog
krivičnog djela teško djelo protiv bezbjednosti javnog saobraćaja iz čl. 348.
st. 3. u vezi sa krivičnim djelom ugrožavanje javnog saobraćaja iz čl. 339.
st. 3. u vezi st. 1. Krivičnog zakonika.
Okrivljeni K G je u svojoj odbrani naveo da obavlja taksi usluge već desetak
godina, da je stacioniran kod A T te da je kritičnog dana dobio poziv od kuma
G J da dodje kod njega jer je imao krštenje djeteta. Bio je kod kuma u naselju
V da proslavi krštenje kada je oko 20,30 časova dobio poziv od supruge da mu
je dijete slabo tako da je odmah krenuo prema kući. Svojim vozilom marke F M
TV registarskih oznaka krenuo je iz naselja V i dolaskom na raskrsnicu tj. na
uključenje na magistralni put, zaustavio je svoje vozilo, pogledao da li ima
na magistrali vozila iz suprotnih smjerova i kada se uvjerio da je slobodan
put započeo je radnju uključivanja na magistralu prema B. Objasnio je da je
ubacio ovzilo u prvu brzinu, prešao preko prve kolovozne trake, došao na svoju
kolovoznu traku da bi u tom trenutku, osjetio da je jedno motociklo koje se
kretalo iz pravca B prešlo na njegovu kolovoznu traku i udarilo ga u prednji
dio vozila i to tačno u tablicu. Naveo je da on nije vidio to motociklo koje
je nailazilo iz pravca B te da je njegovo mišljenje da nije imao upaljena
svijetla i da se kontakt desio na njegovo kolovoznoj traci. Dalje je naveo da
nije vidio trenutak prelaska motocikal iz svoje trake na njegovu, već samo
kada je udario u njegovo vozilo, prevrnuo se preko haube i pao pored puta.
Odmah je zaustavio vozilo, izašao iz vozila da ukaže pomoć tom momku, koji se
odmah ustao, malo zateturao i on je zaustavio prvo vozilo koje je naišlo iz
pravca B i zamolio da ga povedu u Dom zdravlja, a on je ostao na licu mjesta i
pozvao policiju. Nakon što mu je pokazana skica lica mejsta izjavio je da je
to položaj vozila nakon nezgode. Objasnio je da je nakon nezgode bio zadržan u
policiji u T a da su njegov brat i kum išli u posjetu oštećenom koji je bio
smješten u R bolnicu medjutim nisu im dali da ga vide a nakon što je izašao iz
bolnice durgi dan kod nejga su išli u posjetu. Preko telefona se čuo sa
oštećenim mejdutim on je već bio otišao za B tako da su se dogovorili da kad
se vrati da ga zovne medjutim nije ga zvao.
Sud je u dokaznom postupku radi utvrđenja činjeničnog stanja i krivice
okrivljenog proveo sledeće dokaze i to: saslušao oštećenog D N, izvršio uvid u
zapisnik o uvidjaju saobraćajne nezgode br. 68/12 UP I Tivat sa skicom lica
mjesta, pročitao otpusnu listu sa epikrizom Specijalne bolnice "Vaso Ćuković"
Risan, matični broj isptorije bolesti 803 na ime D Nod 12.05.2013 godine, na
saglasan predlog stranaka pročitao nalaz i mišljenje vještaka medicinske
struke Dr. K N od 28.02.2013 godine, na saglasan predlog stranaka pročitao
nalaz i mišljenje vještaka saobraćajne struke Đ V od 26.02.2013 godine i
pročitao izvod iz kaznene evidencije za okrivljenog UP PJ N od 15.03.2013
godine.
Oštećeni D N je izjavio da se kritične prilike kretao magustralnim putem iz
pravca A prema T motociklom marke P, vlasništvo M V, da se kretao brzinom od
oko 5o km/h te da se jednostavno ne sjeća kako je došlo do saobraćajne
nezgode. Sutradan se probudio oko 10,00 sati i pokušao da rekonstruiše dogadaj
medjutim nije mogao a takodje je zaboravio i neke bitne stvari iz života kojih
se nakon nezgode više ne sjeća. U bolnici su mu rekli da je zadobio potres
mozga i nakon nezgode se o njegovom zdratsvenom stanju interesovao brat
okrivljenog a nije se mogao sjetiti da li ga je okrivljeni zvao i pitao kako
je a nije ga posjećivao kući. Pridružio se krivičnom gonjenju i postavio
imovinsko pravni zahtjev.
Iz zapisnika o uvidjaju saobraćajne nezgode UP I Tivat broj 68/12 je utvrdjeno
da je dana 12.05.2012 godine u 20,40 časova u T na raskrsnici Jadranske
magistrale i lokalnog puta za naselje V u T, došlo do saobraćajne nezgode u
kojoj su učestvovali K G, koji je upravljao putničkim motornim vozilom "F M"
reg. oznaka TV AF i D N koji je upravljao motociklom marke P reg. oznaka TV AB
. U zapisniku je konstaovano stanje na putu, uslovi za vožnju i oštećenja na
vozilu. Iz skice lica mjesta utvrdjen je položaj vozila nakon nezgode.
Iz otpusne listu sa epikrizom Specijalne bolnice "Vaso Ćuković" Risan, matični
broj isptorije bolesti 803 na ime D Nod 12.05.2012 godine je utvrdjeno da je
oštećeni D N nalazio u toj ustanovi na liječenju u periodu od 12.05. do
13.05.2012 godine, te da je dovezena kao hitan slučaj sanitetksim kolima iz T
uz medicinsku pratnju zbog povreda zadobijenih u saobraćajnom udesu kao
motociklista. U optusnoj listi konstatovane su povrede koje je oštećeni
kritične prilike zadobio.
Iz nalaza i mišljenja vještaka medicinske struke Dr. K N od 08.02.2013 godine
je utvrdjeno da je oštećeni D N kritične prilike zadobio sledeće tjelesne
pvorede: potres mozga, nagnječenje glave u čeonom predjelu i nagnječenje desne
potkoljenice sa oguljotinaom kože u predjelu desne potkoljenice, a koje
povrede predstavljaju u vrijeme nanošenja skupno procjenjenu tešku tjelesnu
povredu i nastale su uslijed kontakta oštećenog sa predmetnim pmv i uslijed
njegovog pada sa motickla i kontakta sa podlogom.
Iz nalaza i mišljenja vještaka saobraćajne struke Đ V od 26.02.2013 godine je
utvrdjeno da je brzina vozila F, kojim je upravljao okrivljeni, neposrendo
prije kontakta iznosila oko 12,50 km/h, dok je brzina motocikla, kojim je
upravljao oštećeni, iznosila oko 48 km/h, a što je vještak utvrdio na osnovu
smjera kretanja, evidentiranih deformacija, materijalnih targova i zatečene
pozicije. Dalje je utvrdjeno da je do kotnakta došlo na desnoj kolovoznoj
traci na oko 2,50-3,00 (m) lijevo od desne ivice kolovoza gledano iz pravca B
u pravcu T ( smjer kretanja motocikla kojim je upravljao oštećeni) te da je
došlo do kotnakta izmedju prednjeg dijela motocikla u prednejg čeonog djela
vozila. Vještak je objasnio da da na osnovu oštećenja na vozilu, materijalnih
tragova (otpali djelovi) i zaustavljenog položaja motocikla i vozila
isključuje mogućnost ostvarivanja kontaka na lijevoj traci za smjer kretanja
motocikla. Dalje je utvrdjeno da je sa mjesta uključivanja iz pravca V do
mjesta kontakta vozilo F, kojim je upravlajo oštećeni, prešlo rastojanje od
oko 2,50 - 3,00 metara za vrijeme od oko 07,79 s, da je u momentu kada je
vozilo ulazilo u raskrsnicu, motocikl bio udaljen od mjesta kotnakta oko 10,43
m, i da je sa te udaljenosti motocikl za vozača vozila F morao biti u vidnom
polju i predstavljao je opasnost jer je motociklista koji se kretao
magistralnim putem imao prioritet u prolazu, te da okrivljeni nije
pravovremeno zaustavio vozilo već je nastavio kretanje skretanjem ulijevo i
ušao je u putanju kretanja motocikla koji se kretao ulicom sa pravom prvenstva
a da moticklista-oštećeni nije imao vremesnko-prostornih uslova da pri
posjedovanoj brzini aktiviranjem radne kočnice zaustavi motocikl prijem mjesta
kontakta jer bi mu zaustavni put bio duži od rastojanja na kome se nalazio u
momentu ulaska vozila u raskrsnicu. Na osnovu navedenog vještak je u svom
mišljenju naveo da je opasna situacija pretvorena u saobraćajnu nezgodu,
nastala na način što vozač vozila F, ovdje okrivljeni, prilikom uključivanja u
raskrsnicu sa sporednog na magistralni put, nije propustio motocikl koji se
kretao magistralnim putem iz pravca B u pravcu T, a što je bio obavezan da
učini jer je motociklista imao prioritet u prolazu, već je nastavio kretanje i
ušao u putanju kretanja motociklu, kada motociklista nije imao vremensko-
prostornih uslova da pri posjedovanoj brzini aktiviranjem radne kočnice
zaustaviu motocikl prije mjesta kontakta. Ovakav način upravljanja od strane
okrivljenog posledica je greške u upravljanju u djelu nepoštovanja propisa
koji obavezuju vozača da prilikom uključivanja u raskrsnicu sa sporednog puta,
mora zaustaviti vozilo i propustiti motocilistu koji se kretao glavnim putem a
što nije učinio, a što predstavlja osnovni i jedini uzrok nastanka predmetne
saobraćajne nezgode. Vozač motocikla svojim postupkom nije uticao na nastanak
nezgode, jer mu je vozilo sa sporednog puta ušlo u putanju kretanja.
Iz izvoda iz kaznene evidencije UP PJ N proizilazi da se okrivljeni K G
osudjivan presudom Osnovnog suda u Kotoru K. broj 74/04 od 25.3.2014 godine,
zbog krivičnog djela iz člana 208. stav 1. tačka 5. KZ RCG, na 3 mjeseca
zatvora uslovno na jednu godinu, koja osuda je brisanja dana 31.1.2013 godine
od strane PJ N.
Cijeneći sve provedene dokaze, kako pojedinačno tako i u uzajamnoj povezanosti
kao i u odnosu na odbranu okrivljenog, sud je utvrdio činjenično stanje
opisano u izreci odluke. Krivično pravno ocjenjujući ovako utvrdjeno
činjenično stanje, sud je našao da je okrivljeni K G učinio krivično djelo
teško djelo protiv bezbjednosti javnog saobraćaja iz čl. 348. st.3. u vezi sa
krivičnim djelom ugrožavanje javnog saobraćaja iz čl. 339 st.3. u vezi st.1.
Krivičnog zakonika.
Činjenično stanje navedeno u izreci sud je utvrdio na osnovu pismenih dokaza,
sprovednih vještačenja i izjave oštećenog.
Iz zapisnika o uvidjaju je utvrdjeno vrijeme i mjesto gdje se desila predmetna
nezgoda kao i lica i vozila koja su u istoj učestvovala te stanje na putu,
oštećenja na vozilu, a iz skice lica mjesta i položaj vozila nakon nezgode, a
što je vještak saobraćajne struke koristio prilikom izrade nalaza.
Iz priložene medicinske dokumentacije, nalaza i mišljenja vještaka medicinske
struke je utvrdjeno koje povrede je kritične prilike zadobio oštećeni D N,
navedene u izreci, a koje povrede skupno procjenjeno u vrijeme nanošenja
predstavljaju tešku tjelesnu povredu. Nalaz i mišljenje vještaka medicinske
struke sud je prihvatio jer je isti jasan i stručan te dat u skladu sa
pravilima nauke i struke a na isti stranke nijesu imale primjedbi.
Okrivljeni je u svojoj odbrani naveo da je krenuo lokalnim putem iz naselja V,
da je dolaskom za uključenje na magistarlni put, zaustavio svoje vozilo,
pogledao da li ima na magistrali vozila iz suprotnih smjerova i kada se
uvjerio da je put slobodan započeo je radnju uključivanja na magistralni put u
pravcu prema B te kada je došao na svoju kolovoznu traku osjetio je da je
jedno moticklo koje se kretao iz pravca B prešlo na njegovu kolovoznu traku i
udarilo u prednji dio njegovog vozila. Oštećeni je u svojoj izjavi naveo da se
kretao magistralnim putem iz pravca A prema T motociklom marke P, da se kretao
brzinom od oko 50 km/h a da se nezgode ne sjeća već da se sutradan probudio u
bolnici gdje su mu rekli da je zadobio potres mozga.
Iz odbrane okrivljenog i izjave oštećenog proizilazi da se oštećeni kritične
prilile kretao magistralnim putem moticiklom marke P reg. oznaka TV AB iz
pravca B prema T a da se okrivljeni vozilom uključivao sa sporednog puta iz
pravca naselja V i da je na raskrsnici sa magistralnim putem imao namjeru da
se uključi na isti skretanjem lijevo u pravcu B.
Odbranu okrivljenog u djelu da je do kontakta došlo u njegovoj kolovoznoj
traci i da je motociklo koje se kretalo iz pravca B prešlo na njegovu
kolovoznu traku i udarilo u njegov prednji dio vozila sud nije prihvatio sud
nije prihvatio jer iz nalaza i mišljenaj vještaka saobraćajne struke utvrdjeno
da je do kontakta došlo u desnoj kolovoznoj traci tj. u traci kojom se kretao
motociklista na oko 2,50-3,00 (m) lijevo od desne ivice kolovoza gledano iz
pravca B u pravcu T ( smjer kretanja motocikla kojim je upravljao oštećeni,
što znači na traci kojom se kretao motocvi) te da je došlo do kotnakta izmedju
prednjeg dijela motocikla u prednjeg čeonog djela vozila. Vještak je objasnio
da na osnovu oštećenja na vozilu, materijalnih tragova (otpali djelovi) i
zaustavljenog položaja motocikla i vozila isključuje mogućnost ostvarivanja
kontaka na lijevoj traci za smjer kretanja motocikla.
Iz nalaza i mišljenja vještaka saobraćajne struke proizilazi da je opasna
situacija pretvorena u saobraćajnu nezgodu nastala na način što okrivljeni
prilikom uključivanja u raskrsnicu sa sporednog na magistralni put, nije
propustio motocikl koji se kretao magstralnim putem iz pravca B u pravcu T, a
što je bio obavezan da učini jer je motociklista imao prioritet u prolazu, već
je nastavio kretanje i ušao u putanju kretanja motociklu, kada motociklista
nije imao vremensko-prostornih uslova da pri posjedovanoj brzini aktiviranjem
radne kočnice zaustaviu motocikl prije mjesta kontakta, da je to osnovni i
jedini uzrok nastanka predmetne saobraćajne nezgode te da oštećeni svojim
postupkom nije uticao na nastanak nezgode jer mu je vozilo sa sporednog puta
ušlo u putanju kretanja.
Sud je u cjelosti prihvatio nalaz i mišljenje vještaka saobraćajne struke,
imajući u vidu da je vještak prilikom izrade nalaza, shodno pravilima nauke i
struke, uzeo u obzir sve parametre, materijalne tragova, evidentirana
oštećenja na vozilu, vrstu i težinu povreda oštećenog i zatečene pozicije
vozila, skicu lica mjesta te zapisnik o uvidjaju i na osnovu toga dao nalaz i
mišljenje a stranke nijesu imale primjedbi na isti.
Dakle za sud je nesporno, da je okrivljeni postupao suprotno odredbi člana 36
stav 2. ZOBS-a na putevima, a što je u uzročno-posledičnoj vezi sa nastankom
nezgode i posledicama koje je ova saobračajna nezgoda proizvela.
Sud je tako našao da je okrivljeni postupao nehatno jer je bio svjestan da
svojim radnjama, nepoštovanjem navedenog propisa, može prouzrokovati
saobraćajnu nezgodu ali je olako držao da do nje neće doći. Imajući u vidu
navedeno u radnjama okrivljenog su se ostavarila sva bitna obilježja bića
krivičnog djela stavljenog mu na teret.
Prilikom odluke o vrsti i visini krivične sankcije koju okrivljenom treba
izreći sud je pošao od toga da je za predmetno krivično djelo u zakonu
propisana kazna zatora do četiri godina, pa je okrivljenom K G izrekao uslovnu
osudu kojom mu je utvrdio kaznu zatvora u trajanju od 4 mjeseci i istovremeno
odredio da se kazna neće izvršiti ukoliko okrivljeni za vrijeme od jedne
godine i šest mjeseci od dana pravosnažnosti presude ne učini novo krivično
djelo. Kao olakšavajuće okolnosti na strani okrivljenog sud je cjenio njegove
porodične prilike, da je otac dvoje mal. djece te da ranije nije osudjvian dok
otežeavajućih okolnosti nije bilo. Sud je smatrao da su se u konkretnom
slučaju stekli uslovi za izricanje uslovne osude te da će se uz upozorenjem uz
prijetnju kaznom dovoljno uticati na okrivljenog da ubuduće ne vrši ovakva i
slična krivična djela imajući u vidu raniji život učinioca i stepen krivice .
Shodno naprijed navedenom te primjenom odredbi člana 3, 5, 8, 13, 16, 36, 42,
52, 53 i 54 KZ, te čl. 368 i 374 ZKP-a, odlučeno je kao u izreci odluke.
Sud je okrivljenog obavezao da na ime troškova krivičnog postupka uplati iznos
od 155,00 eura, i to na ime troškova vještačenja po vještacima medicinske i
saobraćajne struke kao i na ime sudskog paušala iznos od 50,00 eura roku od
mjesec dana od dana pravosnažnosti presude, u korist Budžeta Države Crne Gore,
na žiro račun br. broj 832-16-52 i dokaz o uplati dostaviti ovom sudu s
pozivom na br. K. 87/13/13.
Sud je oštećenog D N shodno čl. 239 ZKP-a sa imovinsko pravnim zahtjevom
uputio na parnicu.
Na gore iznijetim razlozima sud je zasnovao svoju odluku.
OSNOVNI SUD U KOTORU
Dana, 08.04.2013 godine
Zapisničar Sudija
Ana Marija Petković Momirka Marović s.r.
PRAVNA POUKA: Protiv ove presude ima se pravo žalbe u roku od 8 dana od dana
prijema Višem sudu u Podgorici, a preko ovog suda.