K. br. 515/13
U IME CRNE GORE
OSNOVNI SUD U PODGORICI, kao prvostepeni, krivični, po sudiji Jovović Željki,
uz učešće Rajković Danijele kao zapisničara, u krivičnom predmetu protiv
okrivljene G. R. iz Podgorice, zbog krivičnog djela ugrožavanje javnog
saobraćaja iz čl. 339 st. 3 u vezi st. 1 Krivičnog zakonika, rješavajući po
optužnom predlogu ODT-a Podgorica Kt. br. 272/13 od 28. 05. 2013. godine,
nakon održanog glavnog i javnog pretresa u prisustvu zastupnika optužbe Kažić
Marije, okrivljene i branioca okrivljene V. V. adv. iz Podgorice, dana 30. 10.
2013. godine donio je i istog dana javno objavio
P R E S U D U
Okrivljena:
G. R., JMB xxxxxxxxxxxxx, od oca R. i majke M., rođene J., rođena xx. xx.19xx.
godine u Mostaru, sa prebivalištem u Podgorici, ul. Vrela Ribnička bb, po
zanimanju krojač, nezaposlena, udata, majka dvoje djece, lošeg imovnog stanja,
neosuđivana.
Kriva je:
Što je:
Dana 27. novembra 2012. godine oko 21:00 čas, u Podgorici, na raskrsnici Ulice
Husinskih rudara i dijela Ulice nove husinskih rudara, ne pridržavajući se
saobraćajnog propisa iz čl. 36 st. 1 ZOBS-a na putevima, ugrozila javni
saobraćaj i dovela u opasnost život i tijelo ljudi, na način što upravljajući
putničkim vozilom marke "Seat ibiza" reg. oznaka PG CK xxx, Ulicom nove
hisinskih rudara iz pravca Kampa, dolaskom na označenu raskrsnicu nije
propustila putničko vozilo marke "Golf", reg. oznaka PG AR xxx, kojim je
Ulicom nove husinskih rudara iz pravca OŠ "Božidar Vuković" upravljao oštećeni
M. I., koje vozilo je okrivljenoj nailazilo sa njene desne strane, usljed čega
je došlo do sudara označenih vozila, kojom prilikom je oštećeni M. I. zadobio
laku tjelesnu povredu u vidu nagnječenja glave, pri čemu je postupala sa
svjesnim nehatom, jer je bila svjesna da ovakvom vožnjom može ugroziti javni
saobraćaj i dovesti u opasnost život i tijelo ljudi, ali je olako držala da do
toga neće doći,
- čime je izvršila krivično djelo ugrožavanje javnog saobraćaja iz čl. 339
st. 3 u vezi st. 1 Krivičnog zakonika.
Pa joj Sud za navedeno krivično djelo primjenom čl. 4 st.2, čl. 42 st.1, čl.
52 st.2, čl. 53 i 54 Krivičnog zakonika i čl. 226, 229 i 374 Zakonika o
krivičnom postupku, izriče
USLOVNU OSUDU
Kojom joj predhodno utvrđuje kaznu zatvora u trajanju od 30 (trideset) dana i
istovremeno određuje da se ista neće izvršiti, ako okrivljena u roku od
1(jedne) godine po pravosnažnosti presude ne izvrši novo krivično djelo.
Obavezje se okrivljena da plati na ime troškova krivičnog postupka iznos od
217,00 €, u roku od 15 dana po pravosnažnosti presude, pod prijetnjom
prinudnog izvršenja.
O b r a z l o ž e nj e
Optužnim predlogom ODT Podgorica Kt. br. 272/13 od 28. 05. 2013. godine
stavljeno je na teret okrivljenoj G. R. izvršenje krivičnog djela ugrožavanje
javnog saobraćaja iz čl. 339 st. 3 u vezi st. 1 Krivičnog zakonika.
Zastupnik optužbe je u završnoj riječi izjavio da u cjelosti ostaje pri
podnijetom optužnom predlogu, obzirom da je dokazima provedenim na glavnom
pretresu nesumnjivo utvrđeno, da je okrivljena izvršila krivično djelo
satavljeno joj na teret, pa je predložio sudu da okrivljenu oglasi krivom i
kazni po zakonu u granicama propisanim za predmetno krivično djelo.
Okrivljena je u svojoj odbrani navela da je predmetnom prilikom upravljala
svojim putničkim motornim vozilom "Seat Ibica", reg. oznaka PG CKxxx. Kretala
se iz pravca Izbjebličkog kampa a nezgoda se dogodila na nekih 200 m od mjesta
gdje živi. Navela je da se uopšte ne sjeća nezgode, da se ne sjeća ni jednog
detalja kako je do nezgode došlo. Bila je povrijeđena i liječena u bolnici, o
čemu posjeduje medicinsku dokumentaciju. Na kraju je izjavila da raskrsnica na
kojoj je došlo do nezgode nije regulisana semaforma, niti bilo kojom drugom
signalizacijom.
Branilac okrivljene, V. V. adv. iz Podgorice je u završnoj riječi naveo da
smatra da okrivljena nije počinila krivično djelo stavljeno joj na teret, a
ovo iz razloga što je u trenutku kontakta između njenog vozila i vozila
oštećenog već bila prošla raskrsnicu u dužini od dvije i po dužini svojeg
vozila, što znači da je bila pri samom izlasku iz raskrsnice, tako da je
oštećeni imao prostora za manipulaciju i za izbjegavanje kontakta. Takođe,
nalaz vještaka je dat mimo pravila struke, bez odgovora na ključno pitanje
koja ulica je prioritetna u raskrsnici, a koja je inferiorna, obzirom da nema
niti vertikalne niti horizontalne signalizacije. Iz iskaza okrivljene koji je
potvrđen iskazima svjedoka proizilazi da je vozilo bilo prevrnuto, a isto se
pri nađenoj brzini oštećenog nije moglo prevrnuti nakon udara. Imajući u vidu
navedeno, smatra da okrivljenu treba osloboditi krivice.
Okrivljena je u završnoj riječi izjavila da se ne osjeća krivom za predmetnu
saobraćajnu nezgodu i da se pridružuje završnoj riječi svog branioca.
Sud je u dokaznom postupku saslušao svjedoka oštećenog M. I., svjedoka L. I.,
pročitao zapisnik o uviđaju Uprave policije PJ Podgorica br. 3146/2012 od 04.
12. 2012. godine, medicinsku dokumantaciju na ime oštećene, po saglasnom
predlogu stranaka pročitani su nalaz i mišljenje sudskog vještaka medicinske
struke dr. K. N. od 15. 04. 2013. godine i nalaz i mišljenje sudskog vještaka
saobraćajne struke S. D. od 25. 03. 2013. godine, koji je i saslušan na
glavnom pretresu dana 30. 10. 2013. godine, izvještaj Policijske uprave Mostar
iz kaznene evidencije na ime okrivljene G. R. od 12. 06. 2013. godine i
izvršio uvid u skicu lica mjesta predmetne saobraćajne nezgode.
Oštećeni M. I. je u svom iskazu naveo da se kritičnom prilikom kretao ulicom
Husinskih rudara iz pravca škole "Božidar Vuković". Upravljao je vozilom marke
"Golf" reg. ozn. PGAR xxx. Dolaskom na raskrsnicu sa ulicom Husinskih rudara i
nove ulice Husinskih rudara, iz pravca KAMP-a , ušao je u rasrsnicu sa
namjerom da skrene udesno, i bio započeo skretanje, kada je primijetio sa
njegove lijeve strane vozilo "Seat" nakon čega je došlo do nezgode, jer je
vozilo "Seat" svojom desnom bočnom stranom udarilo u prednju lijevu čeonu
stranu vozila kojim je upravljao i to više ćoškom. U nezgodi je zadobio
povrede i prebačen je sa lica mjesta radi pružanja ljekarske pomoći. Kritičnom
prilikom nije vozio brzo, kretao se brzinom od 10-20 km/h, ne zna sigurno, ali
obzirom da je skretao desno nije mogao voziti brže. Prije nego što je došlo do
nezgode nije mijenjao pravac kretanja. Ušao je u raskrsnicu sa namjerom da
skrene desno pa je i započeo skretanje desno ali je došlo do nezgode. Nije
vidio, da li je vozilo okrivljene prevrnuto nakon nezgode. Sjeća se da je bilo
uz ogradu. Živi u naselju gdje se desila nezgoda, tako da mu je raskrsnica
poznata, na istoj ne postoje semafori, niti bilo kakva druga signalizacija.
Vozilo kojim je upravljao je "Golf 5" 2004. godište. Nije se pridružio
krivičnom gonjenju i nije postavio imovinsko pravni zahtjev.
Svjedok L. I., je u svom svjedočkom iskazu naveo da o predmetnoj saobraćajnoj
nezgodi ne može sudu predočiti nikakve podatke, nije bio svjedok, jer je
kritične večeri bio u svojoj kući, koja se nalazi u neposrednoj blizini ulice
gdje se dogodila saobraćajna nezgoda zbog čega je vjerovatno predložen za
svjedoka. Nije mu poznato kako je došlo do nezgode. Kada je izašao iz svoje
kuće, na licu mjesta je bilo sigurno trideset ljudi. Vidio je da je u nezgodi
učestovalo vozilo "Golf 5" i "neki "Fiat ", kratki. Vidio je da su na vozilo
"Golf" bili aktivirani jastuci od udara, a nije vidio oštećenja na drugom
vozilu ali je čuo od prisutnih da je to vozilo bilo nasloljeno na njegovu
ogradu i da se bilo prevrnulo. Na kraju je izjavio da njegova ograda nije
oštećena a radi se o živoj ogradi, dakle ogradi od biljaka.
Iz zapisnika o uviđaju Uprave policije PJ Podgorica br. 3146/2012 od 04. 12.
2012. godine i skice lica mjesta predmetne saobraćajne nezgode utvrđeno je da
se nezgoda dogodila dana 27. 11. 2012. godine oko 21:00 čas u Podgorici, na
raskrsnici ulice Husinskih rudara i dijela ulice Nove husinskih rudara, a kod
broja kuće xx vlasništvo O. E.. U vrijeme saobraćajne nezgode je noć, kolovoz
ravan, suv, put bez trotoara i pješačke staze. Širina kolovoza ulice Husinskih
rudara je 4,50 (m), dok je širina kolovoza ulice Nove husinskih rudara 5,50
(M), bez ivičnjaka i trotoara, raskrsnica pregledna, ne regulisana po
prvenstvu prolaza. Vozila su nakon nezgode pomjerena a zatečene pozicije su
prikazane na skici lica mjesta kao i materijalni tragovi (lak i staklo).
Materijalni tragovi laka i stakla (na skici obilježeni sa 5), rasuti po
kolovozu u dužini od oko 6,70 (m), a najvećim dijelom na lijevom dijelu
kolovoza ul. Husinskih rudara, između vozila "Seat Ibiza", PG-CK xxx i vozila
"VW Golf 5", PG-AR xxx u zatečenim pozicijama, sa početkom na udaljenosti 4,60
(m) lijevo od desne ivice kolovoza u koti 0,70 (m) posle NT (nulta tačka) a
krajem u nivou kote 7,50 (m) posle NT, sve gledano od pravca "KAMP-a" u pravcu
predmetne raskrsnice. Vozilo "Seat Ibiza", PG-CK xxx (na skici obilježeno sa
2), zatečeno je na mjestu saobraćajne nezgode, preko lijeve ivice kolovoza
neposredno posle predmetne raskrsnice, sa desnim točkovima na kolovozu a
lijevim van kolovoza, blago iskošeno u desno u odnosu na osu kolovoza,
prednjim čeonim dijelom okrenuto prvobitnom smjeru kretanja, tako da je:
prednji desni točak na udaljenosti 4,10 (m) lijevo od desne ivice kolovoza u
koti 2,90 (m) posle NT (nulta tačka) i 5,10 (m) od zadnjeg lijevog točka
vozila "VW Golf 5", PG-AR xxx u zatečenoj poziciji, zadnji desni točak na
udaljenosti 4,70 (m) lijevo od desne ivice kolovoza u koti 0,60 (m) posle NT,
sve gledano od pravca "KAMP-a" u pravcu predmetne raskrsnice (smjer kretanja
ovog vozila).Vozilo "VW Golf 5", PG AR xxx (na skici obilježeno sa 4),
zatečeno je na mjestu saobraćajne nezgode, preko desne ivice kolovoza nakon
predmetne raskrsnice, iskošeno u desno u odnosu na osu kolovoza, sa prednjim
desnim točkom van kolovoza a ostatkom vozila na kolovozu, prednjim čeonim
dijelom okrenuto u pravcu kuće br. 78, tako da je prednji lijevi točak na
udaljenosti 4,10 (m) desno od lijeve ivice kolovoza u koti 10,10 (m) posle
NT(nulta tačka), zadnji lijevi točak na udaljenosti 3,50 (m) desno od lijeve
ivice kolovoza u koti 7,50 (m) posle NT, sve gledano od pravca "KAMP-a" u
pravcu predmetne raskrsnice. Stajna tačka je desni ugao kuće vlasništvo O. E.
br. xx. U nezgodi su učestvovali G. R. koja je upravljala putničkim motornim
vozilom marke "Seat Ibiza" reg. oznaka PG CK xxx i M. I. koji je upravljao
putničkim motornim vozilom marke "Golf" reg. oznaka PG AR xxx.
Iz nalaza i mišljenja sudskog vještaka medicinske struke dr. K. N. od 15. 04.
2013. godine, utvrđeno je da je oštećeni M. I. u predmetnoj saobraćajnoj
nezgodi zadobio povredu-nagnječenje glave, koja povreda u vrijeme nanošenja
predstavlja laku tjelesnu povredu.
Nalaz i mišljenje sudskog vještaka medicinske struke sud je u potpunosti
prihvatio kao stručan jasan i zasnovan na pravilima struke.
Iz nalaza i mišljenja sudskog vještaka saobraćajne struke S. D. od 25. 03.
2013. godine, utvrdjeno je, a na osnovu materijalnih tragova na kolovozu,
oštećenja i zatečenih pozicija vozila, da je do kontakta vozila "VW Golf 5",
PG AR xxx, i vozila "Seat Ibiza" PGCK xxx (primarni kontakt), došlo u zoni
raskrsnice, na mjestu presijecanja putanja vozila, u nivou desnog dijela ul.
Husinskih rudara koja vodi od pravca "KAMP-a" (gledano iz smjera kretanja
vozila "Seat Ibiza), PG CK xxx i nivoa krajnjeg desnog dijala ul. Husinskih
rudara koja vodi od pravca osnovne škole "Božidar Vuković" (gledano iz smjera
kretanja vozila "VW Golf 5", PG-AR xxx). Uzimajući u obzir kompletnu uvidjajnu
dokumentaciju i navedeno mjesto kontaka, dinamika saobraćajne negode bila je
sledeća: vozilo VW Golf5", PG AR xxx, pri prilasku predmetnoj raskrsnici,
kretalo se desnim dijelom kolovoza ul. Husinskih rudara, od pravca osnovne
škole "Božidar Vuković" u pravcu predmetne raskrsnice, a vozilo "Seat Ibiza",
PG CK xxx, pri prilasku predmetnoj raskrsnici, kretalo se desnim dijelom
kolovoza novog dijela ul. Husinskih rudara, od pravca "KAMP-a" u pravcu
predmetne raskrsnice, pri čemu vozači oba vozila bez preduzimanja radnje
forsiranog kočenja nastavljaju kretanje kroz raskrsnicu, pa dolazi do
ukrštanja putanja predmetnih vozila, usled čega na predhodno opisanom mjestu
dolazi do kontakta prednjeg čeonog dijela vozila "VW Golf 5", PG AR xxx (sa
većim intezitetom na lijevoj strani) sa desnom bočnom stranom vozila "Seat
Ibiza", PG CK xxx (sa najvećim intenzitetom oko prednjih desnih vrata), nakon
čega se vozila rotiraju, kratko ostajući u kontaktu, nakon čega se odbijaju,
pri čemu se vozilo "Seat Ibiza", PG CK xxx odbija u lijevo, prelazi preko
lijevog dijela kolovoza a zatim i preko lijeve ivice kolovoza, izlazi sa
kolovoza i lijevom bočnom stranom dolazi u kontakt sa stubom ograde, nakon
čega se odbija u desno i zaustavlja u zatečenoj poziciji, dok se vozilo "VW
Golf 5", PG AR xxx odbija u desno, nastavlja kretanje sa usporenjem, i nakon
smirivanja zaustavlja u zatečenoj poziciji. Vozilo marke "VW Golf 5" PG AR xxx
neposredno prije kontakta kretalo se brzinom od oko 41 km/h a vozilo "Seat
Ibiza" PG CK xxx brzinom od oko 37 km/h. Za posjedovanu brzinu koja je
neposredno prije primarnog kontakta iznosila od oko 41 km/h zaustavni put
vozila "Golf 5" po suvom kolovozu iznosio bi oko 19,40 (m) a vrijeme
zaustavljanja bi trajalo 2,52 (s). Da bi zaustavio vozilo prije mjesta
kontakta vozač vozila "Golf" morao je ativirati radnu kočnicu u trenutku kada
je od mjesta kontakta bio udaljen ne manje od 19,40 (m). Za posjedovanu brzinu
koja je neposredno prije primarnog kontakta iznosila oko 37 km/h zaustavni put
vozila "Seat Ibiza", po suvom kolovozu iznosio bi oko 16,84 (m) a vrijeme
zaustavljanja bi trajalo 2,37 (s). Dakle, da bi zaustavio vozilo prije mjesta
kontakta vozač vozila "Seat Ibiza" morao je aktivirati radnu kočnicu u
trenutku kada je od mjesta kontakta bio udaljen ne manje od 16,84 (m).
Predmetna raskrsnica nije regulisana saobraćajnom signalizacijom, pa na istoj
važi pravilo prvenstva prolaza vozila koja nailaze sa desne strane što znači
da je vozilo "Golf 5" na raskrsnici imalo prvenstvo prolaza, dok je vozač
vozila "Seat Ibiza" bio obavezan da brzinu kretanja vozila na vrijeme
prilagodi, po potrebi se i zaustavi, propusti vozilo "Golf 5", pa tek onda
nastavi kretanje kroz raskrsnicu. Dakle, opasna situacija pretvorena u
saobraćajnu nezgodu stvorena je na način što vozač vozila "Seat Ibiza", PG CK
xxx, pri ulasku u raskrsnicu nije na vrijeme obratio pažnju na saobraćajnu
situaciju, kao i na vozilo koje mu je nailazilo sa desne strane i koje je u
raskrsnici imalo prvenstvo prolaza, već je bez upotrebe radne kočnice nastavio
kretanje kroz raskrsnicu i direktno ušao u putanju kretanja vozila "VW Golf
5", PG AR xxx. Vozač vozila "Seat Ibzira", PG CK xxx upravljao je vozilom
brzinom od oko 37,00 km/h, koja je u okviru ograničenja za zonu predmetne
raskrsnice. Vozač vozila "Seat Ibiza", PG CK xxx bio je obavezan da brzinu
kretanja vozila na vrijeme prilagodi, a po potrebi se i zaustavi i propusti
vozilo "VW Golf 5", PG AR xxx koje mu je nailazilo sa desne strane i koje je
imao prvenstvo prolaza, za šta je imao vremensko-prostornih mogućnosti a što
nije uradio, već je u kratkom vremenskom intervalu ušao u putanju kretanja
vozila "VW Golf 5" PG AR 714, pa ovakav način upravljanja vozilom predstavlja
grešku u dijelu ne ustupanja prvenstva prolaza vozilima koja u raskrsnici
imaju prvenstvo prolaza, i osnovni je i jedini uzrok nastanka nezgode. Vozač
vozila "VW Golf 5" PG AR xxx, upravljao je vozilom brzinom od oko 41,00 km/h,
koja je u okviru ograničenja za zonu predmetne raskrsnice, a pri kojoj vozač
ovog vozila nije imao vremensko-prostornih uslova, da aktiviranjem radne
kočnice pokušalo izbjeći kontakt sa vozilom "Seat Ibiza" PG CK xxx, jer je od
pojave opasnosti do trenutka kontakta prošlo vrijeme kraće od psiho-fizičke
sekunde. Vozač vozila "VW Golf 5, PG AR xxx kroz predmetnu raskrsnicu imao je
prvenstvo prolaza, pa u načinu upravljanja vozilom vozača vozila "VW"Golf 5"
PG AR xxx, nema elemenata koji bi bili u uzročnoj vezi sa nastankom predmetne
saobraćajne nezgode.
Vještak je neposredno na pretresu održanom dana 30.10. 2013. godine objasnio
da prilikom izrade nalaza i mišljenja nijesu dostavljene fotografije vozila
koja su učestvovala u negozodi. Prilikom izrade nalaza i mišljenja korištena
je prosječna težina predmetnog vozila, a po katalogu Biroa nacionalnih
osiguravača Crne Gore, uz napomenu da sama formula izračunavanja brzine usled
deformacionog rada sadrži ostupanje od +-10%. Kod oba vozila brzina izgubljena
na postudarnoj fazi izračunata je na osnovu dužine puta kretanja i apsolutno
istog koerficijenta. Koeficijent usporenja uzet je 2,0 m/s2 iz razloga što
preko 3 koeficijent se uzima samo u slučaju kada vozilo ostavlja vidan trag
kretanja odnosno zanošenja na kolovozu, što u konkretnom nije bilo slučaj.
Znači, koeficijent 3 i veći koristi se samo ukoliko su na skici lica mjesta
evidentirani tragovi zanošenja vozila. Opasna situacije nastala je usled
kretanja vozila "Seat", jer je vozač vozila dužan da urpavlja vozilom brzinom
pri kojoj može zaustaviti isto i propustiti vozila koje u raskrsnici imaju
prvenstvo prolaza. Sama dužina puta kretanja vozila "Seat" od ulaska u
raskrsnicu do mjesta primarnog, odnosno sekundarnog kontakta nije u uzročnoj
vezi sa nastankom nezgode i do iste nije došlo usled dužine puta, već usled
presjecanja putanja kretanja predmetnih vozila. Vozilo "Golf" u trenutku
kontakta kretalo se brzinom od oko 41 km/h a sama putanja kretanja vozila u
postsudarnoj fazi uslovljena je tipom i intezitetom kontakta i sa
saobraćajnotehničkog aspekta ne može se zaključiti da li je vozač vozila
"Golf" imao namjeru da skrene u desno ili da produži pravo na predmetnoj
raskrsnici. Usmjeravanje vozila "Golf" u desno uslovljeno je prirodnom
reakcijom vozača na pojavu opasne situacije, odnosno usmjeravanjem vozila u
smjeru suprotnom izvoru opasnosti. Vještak je dalje pojasnio da prilikom
nailaska u zonu raskrsnice opasna situacije ne nastaje u trenutku kada vozač
može da uoči drugo vozilo, već u trenutku kada je u mogućnosti da primjijeti
da će nepromijenjen način kretanja drugog učesnika saobraćajne nezgode dovesti
do nastanka nezgode. Nepostojanje tragova intezivnog kočenja oba vozila
ukazuju na činjenicu da je od početka nastanka opasne situacije, do trenutka
kontakta prošlo vrijeme kraće od psihofizičke sekunde, a koje je potrebno da
bi vozilo otpočelo intezivno kočenje. Sam trenutak kada je vozač vozila "Golf"
mogao uočiti kretanje vozila "Seat" nije od uticaja na nastanak opasne
situacije, a samim tim i na nastanak nezgode, jer vozač koji se ispravno
ponašao u saobraćaju nema potrebu da očekuje da će se drugi učesnik nepravilno
ponašati. Sa saobraćajno tehničkog aspekta nije moguće odrediti brzinu koja će
definitivno izazvati prevrtanje drugog vozila, jer postsudarna faza kretanja
vozila zavisi od tipa kontakta i mikrolokacije oštećenja kao i ugla pod kojim
je kontakt ostvaren, tako da su prevrtanja moguća i pri manjim i pri većim
brzinama. U zapisniku o uviđaju nije evidentirano postojanje ni vertikalne ni
horizontalne saobraćajne signalizacije na predmetnoj raskrsnici, tako da u
konkretnom slučaju ista ima karakteristike neregulisane raskrsnice na koje
važi pravilo prvenstva prolaza vozila koja nailaze sa desne strane, u
konkretnom slučaju vozila "Golf".
Ovako dati nalaz i mišljenje vještaka saobraćajne struke, kao i njegovo
pojašnjenje na glavnom pretresu, sud je u potpunosti prihvatio, kao stručan,
jasan, objektivan i zasnovan na pravilima struke.
Iz izvještaja Policijske uprave Mostar iz kaznene evidencije na ime okrivljene
G. R. od 12. 06. 2013. godine utvrđeno je da okrivljena nije osuđivana.
Cijeneći provedene dokaze, pojedinačno i u njihovoj međusobnoj vezi, i
dovodeći ih u vezu sa odbranom okrivljene, sud je na nesumnjv način utvrdio da
je okrivljena dana 27. novembra 2012. godine oko 21:00 čas, u Podgorici, na
raskrsnici Ulice hisinskih rudara i dijela Ulice nove hisinskih rudara, ne
pridržavajući se saobraćajnog propisa iz čl. 36 st.1 ZOBS-a na putevima,
ugrozila javni saobraćaj i dovela u opasnost život i tijelo ljudi, na način
što upravljajući putničkim vozilom marke "Seat ibiza" reg. oznaka PG CK xxx,
Ulicom nove hisinskih rudara iz pravca Kampa, dolaskom na označenu raskrsnicu
nije propustila putničko vozilo marke "Golf", reg. oznaka PG AR xxx, kojim je
Ulicom nove husinskih rudara iz pravca OŠ "Božidar Vuković" upravljao oštećeni
M. I., koje vozilo je okrivljenoj nailazilo sa njene desne strane, usljed čega
je došlo do sudara označenih vozila, kojom prilikom je oštećeni M. I. zadobio
laku tjelesnu povredu u vidu nagnječenja glave, koju povredu je sud utvrdio iz
nalaza i mišljenja vještaka medicinske struke, čime su se u radnjama
okrivljene stekli svi bitni objektivni i subjektivni elementi bića krivičnog
djela ugrožavanje javnog saobraćaja iz čl. 339 st. 3 u vezi st. 1 Krivičnog
zakonika.
Okrivljena se kritičnom prilikom nije pridržavala saobraćajnog propisa iz čl.
36 st.1 ZOBS-a na putevima koji je obavezivao na to, da na raskrsnici ili u
susretu sa drugim vozilom, dužna da propusti vozilo koje nailazi sa njene
desne strane, pri čemu je morala biti svjesna da upravljajući vozilom na
naprijed opisani način može ugroziti saobraćaj i dovesti u opasnost život i
tijelo ljudi, ali je olako držala da do toga neće doći, ili da će u
odlučujućem trenutku moći spriječiti zabranjene posledice, pa je dovela sebe u
situaciju da dolaskom na raskrsnicu ulice Husinskih rudara i dijela ulice nove
Husinskih rudara nije propustila putničko vozilo "Golf" kojim je ulicom nove
Husinskih rudara iz pravca Osnovne škole "Božidar Vuković" upravljao oštećeni,
a koje vozilo je okrivljenoj nailazilo sa desne strane, usled čega je došlo do
sudara vozila i tjelesnog povređivanja oštećenog M. I.. Pri izvršenju djela
postupala je nehatno.
Sud je cijenio navode branioca okrivljene, date u završnoj riječi, da
okrivljena nije počinila krivično djelo stavljeno joj na teret, a ovo iz
razloga što je u trenutku kontakta između njenog vozila i vozila oštećenog već
bila prošla raskrsnicu u dužini od dvije i po dužini svojeg vozila, što znači
da je bila pri samom izlasku iz raskrsnice, tako da je oštećeni imao prostora
za manipulaciju i za izbjegavanje kontakta, da je nalaz vještaka dat mimo
pravila struke, bez odgovora na ključno pitanje koja ulica je prioritetna u
raskrsnici, a koja inferiorna obzirom da nema niti vertikalne niti
horizontalne signalizacije i da iz iskaza okrivljene koji je potvrđen iskazima
svjedoka proizilazi da je vozilo bilo prevrnuto, a isto se pri nađenoj brzini
oštećenog nije moglo prevrnuti nakon udara, pa je našao da su isti bez uticaja
na drugačiju odluku suda obzirom da je u toku postupka na nesumnjiv način
utvrđeno da je okrivljena počinila krivično djelo stavljeno joj na teret, a
što je potvrđeno svim provedenim dokazima na glavnom pretresu prije svaga
nalazom vještaka saobraćajne struke koji je objasnio da se vozilo marke "VW
Golf 5" PG AR xxx neposredno prije kontakta kretalo brzinom od oko 41 km/h a
vozilo "Seat Ibiza" PG CK xxx brzinom od oko 37 km/h, da predmetna raskrsnica
nije regulisana saobraćajnom signalizacijom, pa na istoj važi pravilo
prvenstva prolaza vozila koja nailaze sa desne strane, što znači da je vozilo
"Golf 5" na raskrsnici imalo prvenstvo prolaza dok je vozač vozila "Seat
Ibiza" bio obavezan da brzinu kretanja vozila na vrijeme prilagodi po potrebi
se i zaustavi, propusti vozilo "Golf 5" pa tek onda nastavi kretanje kroz
raskrsnicu. Dakle, opasna situacija pretvorena u saobraćajnu nezgodu stvorena
je na način što vozač vozila "Seat Ibiza", PG CK xxx, pri ulasku u raskrsnicu
nije na vrijeme obratio pažnju na saobraćajnu situaciju, kao i na vozilo koje
mu je nailazilo sa desne strane i koje je u raskrsnici imalo prvenstvo
prolaza, već je bez upotrebe radne kočnice nastavio kretanje kroz raskrsnicu i
direktno ušao u putanju kretanja vozila "VW Golf 5", PG AR xxx, zatim da sama
dužina puta kretanja vozila "Seat" od ulaska u raskrsnicu do mjesta primarnog,
odnosno sekundarnog kontakta nije u uzročnoj vezi sa nastankom nezgode i do
iste nije došlo usled dužine puta, već usled presjecanja putanja kretanja
predmetnih vozila. Nepostojanje tragova intezivnog kočenja oba vozila ukazuju
na činjenicu da je od početka nastanka opasne situacije do trenutka kontakta
prošlo vrijeme kraće od psihofizičke sekunde, a koje je potrebno da bi vozilo
otpočelo intezivno kočenje. Sam trenutak kada je vozač vozila "Golf" mogao
uočiti kretanje vozila "Seat" nije od uticaja na nastanak opasne situacije, a
samim tim i na nastanak nezgode jer vozač koji se ispravno ponašao u
saobraćaju nema potrebu da očekuje da će se drugi učesnik nepravilno ponašati.
Sa saobraćajnotehničkog aspekta nije moguće odrediti brzinu koja će
definitivno izazvati prevrtanje drugog vozila jer postsudarna faza kretanja
vozila zavisi od tipa kontakta i mikrolokacije oštećenja kao i ugla pod kojim
je kontakt ostvaren, tako da su prevrtanja moguća i pri manjim i pri većim
brzinama. Konačno, svjedok M. I. je u svom svjedočkom iskazu naveo, da nije
vidio da li je vozilo okrivljene prevrnuto nakon nezgode, da se sjeća da je
bilo uz ogradu, a svjedok L. I., da je vidio, da su na vozilu "Golf" bili
aktivirani jastuci od udara, da nije vidio oštećenje na drugom vozilu ali je
čuo od prisutnih da je to vozilo bilo naslonjeno na njegovu ogradu i da se
bilo prevrnulo, s tim da njegova ograda nije bila oštećenja a radi se o živoj
ogradi dakle ogradi od biljaka.
Odlučujući o krivičnoj sankciji za okrivljenu, sud je najprije u smislu čl. 42
Krivičnog zakonika cijenio sve okolnosti od kojih zavisi izbor i visina
krivične sankcije (olakšavajuće i otežavajuće okolnosti), u okviru zakonom
propisanog minimuma i maksimuma za predmetno krivično djelo, pa je od
olakšavajućih okolnosti na strani okrivljene cijenio njene porodične i
materijalne prilike u kojima živi, da je udata, majka dvoje djece, lošeg
imovnog stanja, nezaposlena, ranije dobro ponašanje i s tim u vezi raniju
neosuđivanost što je sud utvrdio uvidom u izvod iz kaznene evidencije na ime
okrivljene, pa je u odsustvu otežavajućih okolnosti, primjenom čl. 53 i 54
Krivičnog zakonika, okrivljenoj prethodno utvrdio kaznu zatvora u trajanju od
trideset dana i istovremeno odredio da se ista neće izvršiti ukoliko
okrivljena u roku od 1 (jedne) godine od dana pravosnažnosti presude ne učini
novo krivično djelo, nalazeći da će se u konkretnom slučaju i uslovnom osudom
kao mjerom upozorenja uz prijetnju kaznom zatvora, na uspiješan način uticati
na okrivljenu da ubuduće ne vrši ni ovo ni druga krivična djela, pri čemu bi
se u svemu ostvarila svrha izricanja uslovne osude propisana čl. 52 Krivičnog
zakonika, u okviru opšte svrhe izricanja krivičnih sankcija propisane čl. 4
istog zakonika.
Kako je okrivljena oglašena krivom, sud je shodno odredbi čl. 226 Zakonika o
krivičnom postupku obavezao na plaćanje troškova krivičnog postupka, koji se
odnose na troškove nastale povodom saobraćajnog vještačenja u iznosu od 126,50
eura, troškove medicinskog vještačenja u iznosu od 60,50 eura, dok je paušal u
iznosu od 30,00 eura određen shodno trajanju i složenosti postupka, kao i
imovinskom stanju okrivljene.
Na osnovu izloženog a shodno čl. 374 Zakonika o krivičnom postupku odlučeno je
kao u izreci presude.
OSNOVNI SUD U PODGORICI, dana 30. 10. 2013. godine
ZAPISNIČAR:
|
S U D I J A:  
---|---  
Danijela Rajković,s.r.
|
Željka Jovović,s.r.
PRAVNA POUKA:
|
Protiv ove presude dozvoljena je žalba u roku od 8 dana od dana prijema
pismenog otpravka iste, preko ovog suda Višem sudu u Podgorici.
---|---  
ZTO Danijela Rajković
ZAPISNIČAR:
|
S U D I J A:  
---|---  
Danijela Rajković
|
Željka Jovović
DN-a: Po primjerak presude dostaviti:
- ODT Podgorica,
- Okrivljenoj, braniocu,
- A/a.
Postupljeno dana __
Radnik suda ______