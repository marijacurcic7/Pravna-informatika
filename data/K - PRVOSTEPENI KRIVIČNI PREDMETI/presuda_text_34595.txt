K. br. 1431/12

U IME CRNE GORE

OSNOVNI SUD U PODGORICI, kao prvostepeni krivični, po sudiji Željki Jovović uz
učešće Danijele Rajković kao zapisničara, u krivičnom predmetu protiv
okrivljenog D.K., zbog krivičnog djela nedozvoljeno držanje oružja i
eksplozivnih materija iz čl. 403 st. 1 Krivičnog zakonika, postupajući po
optužnom predlogu Osnovnog državnog tužioca u Podgorici Kt. br. 1185/12 od 24.
12. 2012. godine, nakon javnog glavnog pretresa održanog dana 11. 10. 2013.
godine u prisustvu zastupnika optužbe Julije Jaganjac i odsustvu okrivljenog,
donio je i istoga dana javno objavio
P R E S U D U
Okrivljeni
D.K., JMB xxxxxxxxxxxxx, po nadimku K., od oca I. i majke R., rođene K., rođen
xx. xx. 19xx. godine u Kotoru, sa prebivalištem u Herceg Novom n. Kamenari bb,
crnogorski državljanin, razumije crnogorski jezik, govori crnogorskim jezikom,
po zanimanju mašinski tehničar, oženjen, pismen, završio srednju školu, lošeg
imovnog stanja, osuđivan presudama Okružnog suda u Beogradu K. br. 383/01 od
03. 12. 2001. godine i Vrhovnog suda Kž. br. T. 802/02 od 15. 10. 2002. godine
zbog krivičnog djela iz čl. 169/1 KZS u vezi čl. 168/1 KZS (1 godina i 6
mjeseci zatvora); Osnovnog suda u Podgorici K. br. 97/19590 od 13. 11. 2002.
godine (jedinstvena kazna zatvora od 3 (tri) mjeseca - u kaznu uračunato
vrijeme provedeno u pritvoru od 26. 06. 1997. do 26. 06. 1997. godine zbog
krivičnog djela iz čl. 145 st. 1 tač. 1 KZ RCG u produženom trajanju i
krivičnog djela iz čl. 145 st. 1 tač. 1 KZ RCG); Osnovnog suda u Nikšiću K.
br. 113/02 od 04. 06. 2004. godine zbog krivičnog djela iz čl. 149 st. 1 KZ
RCG u produženom trajanju (3 mjeseca zatvora), Osnovnog suda u Herceg Novom K.
br. 77/02 od 21. 03. 2006. godine zbog krivičnog djela iz čl. 239 st. 1 KZ
(kazna zatvora u trajanju 2 mjeseca); Višeg suda u Podgorici K. br. 295/06 od
17. 04. 2008. godine zbog krivičnog djela iz čl. 300 st. 1 KZ (2 godine i 6
mjeseci zatvora), Osnovnog suda u Nikšiću K. br. 627/2006 od 21. 04. 2009.
godine zbog krivičnog djela iz čl. 240 st. 1 tač. 1 KZ (6 mjeseci zatvora);
Višeg suda u Podgorici K. br. 258/02 od 21. 07. 2009. godine zbog krivičnog
djela iz čl. 242 st. 4 u vezi st. 1 KZ (3 (tri) godine zatvora), presudom
Višeg suda u Podgorici Kv. br. 621/11 od 10. 02. 2012. godine okrivljenom
izrečena jedinstvena kazna zatvora u trajanju od 5 (pet) godina i 3 (tri)
mjeseca - objedinjene presude 838/10 i 295/06 i zbog počinjenih krivičnih
djela iz čl. 240 st. 1 tač. 1 i krivičnog djela iz č. 242 st. 4 u vezi st. 1 i
krivičnog djela iz čl. 300 st. 1 KZ CG.
Kriv je
Što je:
Dana 14. avgusta 2012. godine, oko 23,30 sati, u Podgorici, na raskrsnici
Kozaračke i ulice Zmaj Jovine, svjestan svog djela čije je izvršenje htio
znajući da je njegovo djelo zabranjeno, suprotno čl. 11 Zakona o oružju, na
javnom mjestu neovlašćeno nosio vatreno oružje kategorije B-poluautomatsku
pušku kalibra 7,32 x 39 mm, nepoznatog modela i marke, iz koje je u vis
ispalio najmanje dva projektila,
- čime je izvršio krivično djelo nedozvoljeno držanje oružja i eksplozivnih
materija iz čl. 403 st. 1 Krivičnog zakonika.
Pa ga Sud na osnovu čl. 4. st. 2, 32, 36, 42 st. 1 Krivičnog zakonika, te čl.
226, 229 i 374 Zakonika o krivičnom postupku,
O S U Đ U J E
Na kaznu zatvora u trajanju od 5 (pet) mjeseci, koju kaznu je dužan izdržati
nakon pravosnažnosti presude.
Obavezuje se okrivljeni da plati po osnovu troškova krivičnog postupka iznos
od 30,00 €, u roku od 15 dana po pravosnažnosti presude, pod prijetnjom
prinudnog izvršenja.
O b r a z l o ž e n j e
Optužnim predlogom ODT Podgorica Kt. br. 1185/12 od 24. 12. 2012. godine,
stavljeno je na teret okrivljenom D. K. izvršenje krivičnog djela nedozvoljeno
držanje oružja i eksplozivnih materija iz čl. 403 st. 1 Krivičnog zakonika, pa
je zastupnik optužbe na glavnom pretresu ostao kod podnijetog optužnog
predloga i u konačnom predložio sudu da okrivljenog oglasi krivim za krivično
djelo stavljeno mu na teret i kazni po zakonu u granicama propisanim za ovo
krivično djelo.
Okrivljeni D.K. u svojoj odbrani u bitnom navodi da je u martu mjesecu izašao
iz ZIKS-a u Spužu, gdje je bio na izdržavanju zatvorske kazne u trajanju od 6
godina. Dok je bio na izdržavanju kazne upoznao je S. B., koji je nešto ranije
od njega izašao iz zatvora. Po izlasku je stanovao neki kraći period kod
roditelja u Nikšiću i vrlo kratko vrijeme u Herceg Novom, a poslednja tri
mjeseca stalno boravi kod kume P.S. u naselju Stari Aerodrom, u ul. Admirala
Zmajevića br. xx. Na nekih 3 mjeseca prije kritičnog događaja, vidio se sa S.
B. u kafe baru "Demetra", zajedno su sjedili i naručivali piće, odnosno B. je
naručivao jednu turu pića za drugom, a onda mu je rekao da dolazi za 2 minuta,
nakon čega je izašao iz lokala, pa je on morao da plati cijeli račun za piće,
koji je bio 50-60 eura. Taj gest S.B. ga je povrijedio, što nije mogao da
zaboravi. Do 12.-13. avgusta nije gledao B., a pomenutog dana, dok je bio u
društvu kume S. P., istog je sreo u popodnevnim časovima u dvorištu škole
"Pavle Rovinski". Tom prilikom je B. svašta rekao, govoreći mu da treba da ga
bude sram, i da nije trebao onako da napravi, misleći na to što ga je ostavio
da plati račun. Nije ga psovao tom prilikom, niti mu je prijetio, jer je vidio
sa njim dijete. Nakon što je B. odveo dijete, vratio se posle 2-3 minuta sa
drugom koga on ne poznaje, niti ga je ranije gledao i prišao njemu, a njegov
drug njegovoj kumi rekavši joj nešto u smisu da njih dvojica treba da
popričaju. B. mu je prišao sa njegove lijeve strane i udario ga je u lijevu
stranu glave, a nakon što ga je udario, on se izmakao i pesnicom desne ruke B.
zadao udarac u glavu. Odmah potom je otvorenom šakom desne ruke udario i
njegovog druga, nakon čega su obojica pobjegli. Nakon toga, S. B. više nije
gledao, ali je čuo od svojih poznanika da ga isti traži i raspituje se za
njega u kafićima kod zgrade gdje živi, noseći sjekiru i prijeteći da će ga
ubiti. Netačno je da je pucao na S. B. iz poluautomatskog oružja, zato što
nema automatsku pušku. Kada je izašao iz zatvora u martu ili aprilu mjesecu je
nabavio od momka iz Trebinja startni pištolj "Blow magnum", kal. 9mm,
pojašnjavajući da je to pištolj koji je policija oduzela od njega, a koji je
držao u stanu svoje kume na polici u dnevnom boravku. Nije imao nikakav motiv
da nabavi taj startni pištolj, jer sa S. B. nema sukobe od ranije. Istog je
upoznao nekih 2-3 mjeseca prije nego što je izašao iz zatvora, te dok su tamo
obojica bili, imali su korektne odnose, čak su se i družili. Osim njegovog
postupka od prije tri mjeseca, kada je jednostavno otišao iz lokala i ostavio
ga da plati račun, nije imao nesuglasice sa B.. Ne želi više ni da ga sretne
ni vidi. Dana 14. avgusta 2012. godine je iz stana u ul. Admirala Zmajevića
izašao oko 20:00 časova, a vratio se prije ponoći. Oko 23:00 časa boravio je u
tri kafane na Starom Aerodromu, od kojih jednoj zna ime-"Galerija", dok se
imena druge dvije kafane nije mogao sjetiti. Tom prilikom nije imao društvo u
kafanama, već je bio potpuno sam. Moguće da je kafana "Maks" u prizemlju
zgrade u kojoj živi, dok je dvorište škole "Pavle Rovinski" udaljeno 50-60
metara od njegovog stana.
Završna riječ okrivljenog je izostala, budući je glavni pretres dana 11. 10.
1013. godine, shodno čl. 457 Zakonika o krivičnom postupku, održan u odsustvu
okrivljenog, jer je isti uredno obavješten o terminu glavnog pretresa
proglašenjem rješenja sa glavnog pretresa dana 04. 10. 2013. godine, kada je
glavni pretres prekinut radi pripreme završnih riječi, okrivljeni je predhodno
aktivno učestvovao u postupku, dakle isti je saslušan, pa je sud našao da
njegovo prisutvo na glavnom pretresu nije nužno.
Sud je u dokaznom postupku saslušao svjedoka S.B., svjedoke S. N., E. D., I.
Jo., pročitao potvrdu Uprave policije PJ Podgorica Ku.br. 648/2012. godine, od
16. 08. 2012. godine na ime S. P., potvrdu Uprave policije PJ Podgorica o
privremeno oduzetim predmetima na ime D.K. od 16. 08. 2012. godine, zapisnik o
uviđaju Uprave policije PJ Podgorica Ku.br. 648/2012 od 14. 08. 2012. godine,
pročitao izvještaj o balističkoj analizi Uprave policije Forenzičkog centra u
Danilovgradu br. 3652/12 i izvještaj o balističkoj analizi Uprave policije
Forenzičkog centra u Danilovgradu br. 4982/12, izvršio uvid u
fotodokumentaciju Uprave policije PJ Podgorica od 16. 08. 2012. godine i od
13. 11. 2012. godine, izvršio uvid u dvije čaure i pročitao izvještaj Uprave
policije PJ Podgorica iz kaznene evidencije na ime okrivljenog K. D. od 29.
08. 2012. godine.
Svjedok S.B. u svom svjedočkom iskazu pred ODT-om, dana 08. 11. 2013. godine
navodi da se sa K. D. upoznao dok je bio na izdržavanju kazne zatvora u Spužu,
i to krajem 2010. godine. Za vrijeme boravka u zatvoru, sa njim je imao
nesporazum, koji nije bio naročito ozbiljan, uglavnom su bile u pitanju
uobičajene zatvorske nesuglasice. Dana 12. 08. 2012. godine, oko 19:30 h,
šetao se ulicom M. B. na Starom Aerodromu, u društvo sedmogodišnjeg sina, kada
je sreo K., koji je bio u društvu jedne djevojke. Držao se za pištolj koji mu
se nalazio za pasom i obratio mu se rječima "Pičko jedna, sve ću ti pobiti,
ubiću te". Djevojka koja je bila u društvu sa njim rekla mu je "Ne Kopro,
dijete je sa njim", nakon čega mu je K. rekao da ostavi sina i dođe iza škole
da se vide, da mu on ne bi dolazio u kuću. Otišao je do kuće, ostavio sina i
došao iza škole, kako bi rješio nesuglasice sa K., koji ga je čekao u društvu
djevojke koja je i predhodno bila sa njim. Uputio mu je riječi "Doći ću kod
tebe kući, sve ću ti pobiti", nakon čega mu je prišao, repetirajući pištolj. U
trenutku kada mu je K. prišao udario ga je glavom u predjelu njegovog čela, i
dao se u bjekstvo u pravcu svoje kuće, nakon čega je uzeo biciklo od kuće i
uputio se prema ul. Admirala Zmajevića, gdje je K. stanovao, da još jednom
pokušaju da razjasne nesporazume. Kada je bio u blizini prolaza" Cijevna
komerc" u navedenoj ulici, sreo je K. i prišao mu, ali ga je on u tom momentu
udario automatskom puškom i to metalnim preklapajućim kundakom u predjelu
lijevog ramena, od kog udarca je ležao na pjesku, da bi K. stao iznad njega i
na najviše pola metra od njegove glave ispalio dva metka u zemlju. Mjesto gdje
se to dešavalo nije osvjetljeno, ali je vidio da K. nosi automatsku pušku
"Kalašnjikov". Nakon toga je K. otišao u pravcu prolaza a on u pravcu svog
stana. Dana 14. avgusta 2012. godine, oko 23:30, dok je sjedio u kafani
"Maks", koja se nalazi u ul. Zmaj Jovina, dobio je poruku na telefon sa
nepoznatog broja, sadržine: Sjoka, makse, idu ovi naoružani put tebe", nakon
čega je ustao i otišao iza škole "Pavle Rovinski" da vidi hoće li tamo naći
K.. Posle nekoliko minuta primijetio je K. sa još jednim nepoznatim muškim
licem i to ispred kafica "Max" na raskrsnici, kojom prilikom je on opet
repetirao automatsku pušku dok je drugo nepoznato lice držalo pištolj, nakon
čega su obojica počeli da viču: "S., S. jebaćemo te u usta, odrobijaćemo te",
a odmah zatim su počeli da pucaju u vazduh. K. je rafalnom paljbom ispalio
cijeli okvir, koji je potom zamijenio i nastavio da puca u vazduh, dok je
druga muška osoba koja je sa njim bila u društvu takođe pucala iz pištolja u
vazduh, pa kada su obojica ispucali municiju uputili su se u nepoznatom
pravcu. U trenutku kada je na raskrsnici kod kafića "Max" vidio K. i drugo,
njemu nepoznato muško lice sa njim u društvu koje je držalo pištolj, njihova
pozicija je bila takva da su stajali ispred njega, okrenuti svojim licem prema
njegovom licu, udaljeni najviše 50 metara. Ne može se sjetiti nikakvih detalja
vezanih za izgled, kalibar i marku pištolja koje je nepoznato lice držalo. Na
glavnom pretresu održanom dana 04. 10. 2013. godine je izmijenio svoj iskaz u
dijelu da lice koje ga je udarilo kundakom od automatske puške u predjelu
ramena, i koje je ispalilo dva hica u zemlju u događaju pored zgrade Cijevna
komerca, nije vidio, jer je bio mrak te je, pošto je imao nesporazum sa K.
pomislio da je to on. Nakon što je 14. avgusta 2012. godine, dok je sjedio u
kafani "Max", dobio poruku sadržine nešto kao D. te traži po starom Aerodromu,
skrajni se, on je otišao kod škole "Pavle Rovinski", jer tamo ima betonski
polukrug, u namjeri da se skrajne. Nakon toga se desila pucnjava iz
automatskog oružja. Tu su bila prisutna dva muška lica, ali nije siguran ko je
to bio i ne može to da kaže. Ne zna da li je jedno ili su oba lica nosila
oružje, i da li su oba pucala, ali je začuo rafalnu paljbu i zaključio da se
radi o automatskom oružju. To lice je pucalo u vazduh jer njega nisu ni
vidjeli. Nakon što mu je od strane suda ukazano na razlike u kazivanju i
predočen iskaz dat u predhodnom postupku je naveo da nije siguran da je u
kritičnim prilikama lice koje je naveo kao K., bio upravo on. Tačno je da je
kada je predhodno saslušan naveo da je to K., ali je to rekao u afektu, jer je
bio ljut na K.. Od strane tužioca je bio upzoren da davanje lažnog iskaza
predstavlja krivično djelo.
Svjedok E. D. je u svom svjedočkom iskazu u bitnom naveo da je dana 14.
avgusta oko 23 h došao sa svojim vozilom Fiat na raskrsnicu ul. Kozaračka i
Zmaj Jovina na Starom Aerodromu, jer je jednom prijatelju trebao da vrati
novac. Nakon što mu je dao pare, krenuo je da uđe u svoje vozilo, u kom
trenutku je čuo pucnje, koji su koliko je mogao da razazna dolazili njemu sa
leđa iz pravca škole "Pavle Rovinski", na 20-tak metara udaljenosti, a možda i
više. Začuo je škripu od guma, ali vozilo nije vidio jer je bio okrenut
leđima. Pošto se uplašio otrčao je iza obližnje zgrade da se sakrije i ponovo
čuo pucnje, kada je ispred sebe na velikoj udaljenosti, vidio jedno muško lice
sa puškom u ruci, kojom prilikom i puca u vis. Ne može da opiše izgled tog
lica, ne zna ko je u pitanju, jer zbog straha koji je osjećao nije obraćao
pažnju na njega. To lice se normalnim hodom udaljilo u pravcu marketa "Maksi",
a on je pobjegao. Ne poznaje D.K., ni S.B..
Svjedok S. N. je u svom svjedočkom iskazu u bitnom naveo da sa porodicom
stanuje u stambenoj zgradi u ul. Admirala Zmajevića i to na četvrtom spratu,
gdje posjeduje stan. Sjeća se da je predmetne večeri, 14. avgusta 2012.
godine, negdje oko 23,15 h, dok se nalazio u svojoj spavaćoj sobi iz pravca
ul. Kozaračke i ul. Zmaj Jovine, začuo jedan ili dva pucnja. Ne može precizno
da se izjasni, da li je čuo jedan ili dva pucnja, ali je u potpunosti siguran
da je bila pojedinačna paljba a ne rafalna. Pošto je čuo to kako je objasnio,
izašao je na prozor od spavaće sobe, koji gleda pravo na lokaciju kod ugla
dvije ulice, sa koga je, po svojoj procjeni, na udaljenosti od nekih 200
metara vidio kako jedna muška osoba ulazi na prednje desno sjedište bijelog
vozila karavan. Nije vidio detaljan opis lica koje je ušlo na suvozačevo
mjesto u bijeli karavan, osim da je sa sobom nosilo pušku i to držeći je
objema rukama u trenutku dok je sjedao u vozilo. Nije vidio kakva je puška u
pitanju, kao ni detalje vezane za lice koje je nosilo pušku u rukama i ušlo u
bijeli karavan, vidio je samo siluetu muške osobe i ništa više, jer je
osvjetljenje na tom lokalitetu dosta slabo. Nakon što je muška osoba sa puškom
u rukama ušla u bijeli karavan, vozilo se ako se dobro sjeća, uputilo
Kozaračkom ulicom. Posle toga se vratio sa prozora u sobu, ali je vrlo brzo,
posle par minuta začuo iz istog pravca pucnjavu, ali tog puta rafalnu. Opet je
izašao na prozor, ako se dobro sjeća, precizna lokacija rafalne paljbe bila je
kod raskrsnice te dvije ulice, ali nije vidio trenutak, ni ko je ispalio tu
rafalnu paljbu, niti da je bilo ko u tom trenutku pucao. Ono što je vidio
jeste da se grupa ljudi kretala ulicom Zmaj Jovinom u pravcu raskrsnice. Nakon
događaja koji je primijetio pozvao je policiju i obavjestio ih o događaju.
Svjedok I. J. u svom svjedočkom iskazu u bitnom navodi da K. poznaje nekih 4
godine, te da se sa njim svakodnevno družio dok je živio u Podgorici. O
događaju za koji se tereti K., nema neposrednih saznanja, već mu je on
ispričao da je 7-8 dana prije toga imao neku svađu ili tuču sa S.B.. i još
jednim nepoznatim momkom, kome je tada rekao da nije u redu što je to uradio
sa računom za piće, te da su se tada potukli. Nije prisustvovao konfliktu, već
o njemu zna jer mu je ispričao K.. U noći između 15. i 16. avgusta prespavao
je u stanu gdje je živio D.K., sa njegovom kumom, sa kojom je sjutra dan oko
10 časova otišao do marketa "Voli", a u povratku su zatekli policiju koja je
nakon toga pretresla stan. Tom prilikom su pronašli startni pištolj, za koji
je znao jer mu je K.D. rekao da ima taj pištolj, dok je kao razlog nabavke
pištolja naveo da je imao informacije da ga B. traži po Starom Aerodromu sa
nekom sjekirom.
Na zapisniku o uviđaju Uprave policije PJ Podgorica Ku.br. 648/2012 od 14. 08.
2012. godine je konstatovano, da je isti sačinjen povodom obavještenja da je
NN lice ispalilo više hitaca iz vartenog oružja u blizini OŠ "Pavle Rovinski",
na Starom Aerodromu. Na licu mjesta je konstatovano da je NN lice ispalilo
više hitaca iz vatrenog oružja na raskrsnici ulica Zmaj Jovina, Kozaračka i
Radoja Domanovića. Na licu mjesta, na sredini raskrsnice pronađene su dvije
čaure, koje su izuzete od strane kriminalističkog tehničara i upućene na
balističo vještačenje.
Iz fotodokumentacije Uprave policije PJ Podgorica od 13. 11. 2012. godine, sud
je utvrdio da su predmet fotografija ispaljene čaure iz vatrenog oružja na
raskrsnici ulice Zmaj Jovine, Kozaračke i Radoja Damanovića, a da je na
fotografijama predstavljena okolina lica mjesta, lice mjesta, izgledi
pronađenih čaura, i ulica- mjesto pronalaska čaura.
Iz izvještaja o balističkoj analizi Uprave policije Forenzičkog centra u
Danilovgradu br. 3652/12, sud je utvrdio da su sporne čaure kalibra 7,32 x 39
mm puščane. Međusobnom komparacijom je utvrđeno da su sporne čaure ispaljene
iz istog vatrenog oružja, A.P ili P.A.P. Komaracijom spornih čaura
odgovarajućeg kalibra koji potiču iz nerasvjetljenih krivičnih djela nisu
pronađene podudarne induvidualne karakteristike, koje nastaju prilikom
ispaljenja iz vatrenog oružja.
Iz izvještaj o balističkoj analizi Forenzičkog centra u Danilovgradu br.
4982/12, sud je utvrdio da su predmet analize čaure -2 komada, koje su bile
predmet balističke analize broj 3652/12, kojom prilikom je konstatovano da su
sporne čaure kalibra 7,32 i 39 mm puščane, i da su ispaljene iz istog v.o.-
A.P. ili P.A.P. Dakle dvije sporne čaure su mogle biti ispaljene iz
poluautomatske puške ali ne i iz pištolja, jer se radi o puščanom kalibru.
Sud je na glavnom pretresu nesposredno izvršio uvid u čaure koje su pronađene
na licu mjesta, i utvrdio da su iste bile predmet fotodokumentacije Uprave
policije PJ Podgorica od 13. 11. 2012. godine.
Iz potvrde Uprave policije PJ Podgorica Ku.br. 648/2012. godine, od 16. 08.
2012. godine na ime S. P., sud je utvrdio da su ovlašćeni policijski
službenici PJ Podgorica izvršili ulaženje u stan i druge prostorije P. S., jer
je držalac stana to tražio i neposrednog hvatanja učinioca krivičnog djela, te
da je od strane kriminalističko tehničke službe izuzet startni pištolj marke
"Blow magnum", kal. 9 mm.
Iz potvrde Uprave policije PJ Podgorica o privremeno oduzetim predmetima na
ime D.K. od 16. 08. 2012. godine, sud je utvrdio da je ovlašćeni policijski
službenik na osnovu čl. 81. ZKP-a privremeno oduzeo od lica D.K. startni
pištolj marke "Blow magnum", kal. 9 mm, fabričkog broja 7-004994.
Iz fotodokumentacije Uprave policije PJ Podgorica od 16. 08. 2012. godine, sud
je utvrdio da je predmet fotografisanja pronalazak gasnog pištolja nepoznate
marke prilikom pretresa stana D.K., te da se na fotografijama vidi zatečeni
položaj pištolja i bliži izgled pištolja.
Cijeneći sve provedene dokaze, kako pojedinačno tako i u njihovoj međusobnoj
vezi, i dovodeći ih u vezu sa odbranom okrivljenog, sud je nesumnjivo utvrdio
da je okrivljeni K.D. dana 14. avgusta 2012. godine, oko 23,30 sati, u
Podgorici, na raskrsnici Kozaračke i ulice Zmaj Jovine, svjestan svog djela
čije je izvršenje htio znajući da je njegovo djelo zabranjeno, suprotno čl. 11
Zakona o oružju, na javnom mjestu neovlašćeno nosio vatreno oružje kategorije
B-poluautomatsku pušku kalibra 7,32 x 39 mm, nepoznatog modela i marke, iz
koje je u vis ispalio najmanje dva projektila, čime je izvršio krivično djelo
stavljeno mu na teret.
Član 11 Zakona o oružju, propisuje da je zabranjeno nošenje oružja na javnom
mjestu, kojim članom je predvidjeno i šta se sve smatra javnim mjestom, koje
je u smislu tog zakona, mjesto na kome je svakom slobodan pristup (ulica, trg,
javni put, i sl) ili pristup pod određenim uslovima (sportski objekat,
bioskopska ili pozorišna dvoran i sl.), kao i drugo mjesto određeno da služi
za ovakve namjene (mjesto na kome se održava javni skup, sportska ili druga
priredba i sl.)
Da se okrivljeni nije pridržavao navedene odredbe, te da je on upravo lice
koje je predmetne prilike nosilo vatreno oružje kategorije B-poluautomatsku
pušku kalibra 7,32 x 39 mm, nepoznatog modela i marke, iz koje je u vis
ispalio najmanje dva projektila, sud je utvrdio iz jasnog i određenog iskaza
svjedoka S.B., koji je u svom svjedočkom iskazu datom pred ODT-om dana 08. 11.
2012. godine, naveo da je primijetio K. sa muškim licem ispred kafića "Max" na
raskrsnici, kojom prilikom je K. repetirao pušku, dok je drugo nepoznato lice
držalo pištolj, nakon čega su obojica počeli da pucaju u vazduh, u kom
trenutku je njihova pozicija bila takva da su stajali ispred njega, okrenuti
svojim licem prema njegovom licu, udaljeni najviše 50 metara, a dovodeći isti
u vezu sa iskazom svjedoka E. D. koji je u svom svjedočkom iskazu naveo da je
dok se nalazio na raskrsnici ul. Kozaračke i Zmaj Jovine na Starom Aerodromu,
čuo pucnje, kada je ispred sebe na velikoj udaljenosti, vidio jedno muško lice
sa puškom u ruci, kojom prilikom i puca u vis, i iskazom svjedoka S. N. koji
je u svom svjedočkom iskazu naveo da je nakon što je čuo pucnje, sa prozora
svoje spavaće sobe, koji gleda pravo na lokaciju kod ugla dvije ulice, po
svojoj procjeni, na udaljenosti od nekih 200 metara vidio kako jedna muška
osoba ulazi na prednje desno sjedište bijelog vozila karavan sa puškom u
rukama, nakon čega je vrlo brzo, posle par minuta začuo iz istog pravca
pucnjavu, a dovodeći iste u vezu sa Zapisnikom o uviđaju Uprave policije
Ku.br. 648/12 na kome je konstatovano da je NN lice ispalilo više hitaca iz
vatrenog oružja, na raskrsnici ulica Zmaj Jovine, Kozaračke i Radoja
Domanovića, gdje su pronađene dvije čaure predstavljene fotodokumentacijom
Uprave policije PJ Podgorica od 13. 11. 2012. godine, a u koje je sud
neposredno izvršio uvid na glavnom pretresu i iste su bile predmet Izvještaja
o balističkoj analizi Forenzičkog centra u Danilovgradu br. 4982/12 i 3652/12
iz kojih je sud utvrdio da su sporne čaure kalibra 7,32 i 39 mm puščane, i da
su iste mogle biti ispaljene iz poluautomatske puške, ali ne i iz pištolja,
jer se radi o puščanom kalibru.
Iz svega navedenog, sud nalazi da je okrivljeni kritičnom prilikom postupao sa
direktnim umišljajem, bio je svjestan svog djela i htio njegovo izvršenje,
znajući da je njegovo djelo zabranjeno odnosno svjestan da na javnom mjestu
neovlašćeno nosi vatreno oružje kategorije B-poluautomatsku pušku kalibra 7,32
x 39 mm, te svjestan da to čini neovlašćeno, čime su se pored objektivnih
ostvarili i subjektivni elementi bića krivičnog djela stavljenog mu na teret.
Sud je imao u vidu odbranu okrivljenog u kojoj je naveo da je u vrijeme koje
mu se optužnim predlogom stavlja na teret kao vrijeme izvršenja djela, boravio
u tri kafane na Starom Aerodromu, od kojih jednoj zna ime-"Galerija", dok se
imena druge dvije kafane nije mogao sjetiti, ali je istu cijenio kao sračunato
datu u cilju izbjegavanja krivice a ovo kod jasnog iskaza svjedoka B. S. datog
za zapisniku kod ODT Podgorica, pri čemu sud nalazi da je ovakva odbrana
okrivljenog pored toga i nelogična, nepotpuna, i po stanovištu suda data u
cilju obezjeđenja alibija, budući da je okrivljeni naveo da je iz stana u ul.
Admirala Zmajevića izašao te večeri oko 20:00 časova, a vratio se prije
ponoći, a da tom prilikom nije imao društvo u kafanama, već je bio potpuno
sam, moguće i u kafani "Maks", od koje je dvorište škole "Pavle Rovinski"
udaljeno 50-60 metara, a da nije naveo ni jedno lice koje ga je kritične
večeri moglo vidjeti.
Sud nije prihvatio izmjenjen iskaz svjedoka S.B. sa glavnog pretresa, u kome
je naveo da su kritičnog dana bila prisutna dva muška lica, ali nije siguran
ko je to bio i ne može to da kaže, da ne zna da li je jedno ili su oba lica
nosila oružje, i da li su oba pucala, te da je predhodno u afektu naveo da je
to bio K., jer je bio ljut, cijeneći isti kao sračunato dat na olakšanje
položaja okrivljenog u krivičnom postupku, a sve kod nesumnjivog iskaza istog
svjedoka iz predhodnog postupka u kome je jasno naveo, pri čemu nije iskazao
ni najmanju sumnju, da je ispred kafića "Max" na raskrsnici, primijetio K.
koji je repetirao pušku, sa nepoznatim muškim licem, pri čemu je njihova
pozicija bila takva da su stajali ispred njega, okrenuti svojim licem prema
njegovom licu, udaljeni najviše 50 metara. Na činjenicu da je svjedok S.B. u
predhodnom postupku govorio istinu, ukazuje i hronologija odnosa koju opisuje
kako svjedok, tako i okrivljeni, u smislu, nesumnjivog postojanja sukoba
između njih, koji se dogodio par dana prije kritičnog događaja, u blizini
škole "Pavle Rovinski", za čije postojanje je posredno od strane okrivljenog
saznao i svjedok I. J., koji je naveo da mu je K. rekao da je startni pištolj
nabavio zbog B. i to informacija da ga isti traži po Starom Aerodromu sa
sjekirom, što je sve po mišljenju suda bio motiv izvršenja djela od strane
okrivljenog, odnosno motiv neovlašćenog nošenja oružja na javnom mjestu i
pucanja u vis u blizini svjedoka S.B.. O postojanju pištolja o kome je
svjedočio svjedok Igor Jovanović sud se uvjerio iz potvrde Uprave policije PJ
Podgorica Ku.br. 648/2012. godine, od 16. 08. 2012. godine na ime S. P.,
potvrde o privremeno oduzetim predmetima na ime D.K. od 16. 08. 2012. godine,
i fotodokumentacije Uprave policije PJ Podgorica od 16. 08. 2012. godine,
Prilikom izbora kazne, sud je cijenio sve okolnosti predvidjene čl. 42
Krivičnog zakonika, pa je od olakšavajućih okolnosti na strani okrivljenog
cijenio porodične i materijalne prilike u kojima živi, da je oženjen, lošeg
imovnog stanja, dok je od otežavajućih okolnosti imao u vidu da je okrivljeni
na javnom mjestu ispalio dva projektila u vis, koja okolnost prelazi mjeru
koja je potrebna za postojanje krivičnog djela, te da je višestruko osuđivan.
Sud je cijeneći prednje okolnosti, okrivljenog osudio na kaznu zatvora u
trajanju od 5 (pet) mjeseci, nalazeći da će se takvom kaznom uticati na
okrivljenog da u buduće ne vrši krivična djela, čime će se u potpunosti
ostvariti svrha kažnjavanja iz čl. 32 Krivičnog zakonika u okviru opšte svrhe
krivičnih sankcija čl. 4 st. 2 Krivičnog zakonika.
Odluku o troškovima krivičnog postupka sud je donio shodno čl. 226 i 229
Zakonika o krivičnom postupku i obavezao okrivljenog da na ime troškova
krivičnog postupka uplati iznos od 30,00€, a koji troškovi se odnose na sudski
paušal, koji je odmjeren shodno složenosti predmeta, dužini trajanja postupka
i imovnim prilikama okrivljenog.
Na osnovu navedenog, a u smislu čl. 374 Zakonika o krivičnom postupku,
odlučeno je kao u izreci presude.
OSNOVNI SUD U PODGORICI, dana 11. 10. 2013. godine
ZAPISNIČAR:
|
S U D I J A:  
---|---  
Danijela Rajković,s.r.
|
Željka Jovović,s.r.
PRAVNA POUKA:
|
Protiv ove presude dozvoljena je žalba u roku od 8 dana od dana prijema
pismenog otpravka iste, preko ovog suda Višem sudu u Podgorici.
ZTO Danijela Rajković
ZAPISNIČAR:
|
S U D I J A:  
Danijela Rajković
|
Željka Jovović  
DN-a: Po primjerak presude dostaviti:
- ODT Podgorica,
- Okrivljenom i A/a.
Postupljeno dana __
Radnik suda ______