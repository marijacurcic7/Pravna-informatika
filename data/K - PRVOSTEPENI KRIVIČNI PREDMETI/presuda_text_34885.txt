OSNOVNI SUD U ROŽAJAMA
K.br. 185/13
U IME CRNE GORE
Sudija Osnovnog suda u Rožajama Milosav Zekić, uz učešće zapisničara Aide
Luboder , rješavajući po optužnom predlogu Osnovnog državnog tužilaštva iz
Berana Kt.br. 256/2013 od 13.11.2013.g. podnijet protiv okrivljenog N. S. iz
Berana, zbog krivičnog djela nadripisarstvo iz čl. 397. Krivičnog zakonika
Crne Gore, nakon održanog glavnog i javnog pretresa u prisustvu Zamjenika
Osnovnog državnog tužioca iz Rožaja Armina Selmanovića, oštećenog M. B. i
okrivljenog dana 28.01.2014. donio je i javno objavio
P R E S U D U
Okrivljeni N. S., JMB . od oca B. i majke V., rodj. L., rodjen ..g. u Baru ,
živi u Beranama, naselje Pešca državljanin Crne Gore, razumije crnogorski
jezik,koji je i njegov jezik, pismen, završio SSS, zaposlen u Osnovnom sudu u
Beranama, ostvaruje mjesečnu zaradu u iznosu od 312,00 eura, oženjen, otac
dvoje djece, siromašnog imovnog stanja, neosudjivan.
K R I V J E
Što je:
dana 03.10.2013.godine u Beranama, bez odgovarajuće stručne spreme, uz naknadu
od 130,00 eura pružio pravnu pomoć oštećenom B. M., na način što mu je
sastavio tužbu.
- čime je izvršio krivično djelo nadripisarstvo iz čl. 397. Krivičnog
zakonika Crne Gore.
- pa ga sud primjenom pomenutog zakonskog propisa i čl. 4,13,15,32,39 st. 2.
tač.4. i čl. 42. Krivičnog zakonika Crne Gore i čl. 374. Zakonika o krivičnom
postupku
O S U Đ U J E
Na NOVČANU KAZNU u iznosu od 800,00 (osamstotina) eura.
Ako osudjeni ne plati novčanu kaznu u roku od dva mjeseca po pravosnažnosti
ove presude, ista će se zamijeniti kaznom zatvora, tako što će se za svakih
započetih 25,00 eura novčane kazne odrediti jedan dan kazne zatvora.
Da plati na ime paušala iznos od 30,00 eura, u korist budžeta Crne Gore u roku
od 15 dana po pravosnažnosti ove presude.
Oštećeni M.B. se radi ostvarivanja imovinsko-pravnog zahtjeva upućuje na
građansku parnicu.
O b r a z l o ž e nj e
Osnovno državno tužilaštvo iz Berana, podnijelo je Osnovnom sudu Beranama
optužni predlog Kt.br. 256/2013 od 13.11.2013.g. protiv okrivljenog N. S. iz
Berana, zbog krivičnog djela nadripisarstvo iz čl. 397. Krivičnog zakonika
Crne Gore (KZ CG).
Po predlogu Osnovnog suda u Beranama, Viši sud u Bijelom Polju je rješenjem
Kv. br. 563/13 od 21.11.2013.g., za vođenje krivičnog postupka protiv
okrivljenog N. S., zbog navedenog krivičnog djela, odredio Osnovni sud u
Rožajama.
Na glavnom pretresu Zamjenik ODT Armin Selmanović iz Rožaja je izmijenio
činjenični opis djela, kao u dispozitivu ove presude, te je predložio da sud
okrivljenog oglasi krivim zbog krivičnog djela koje mu je optužbom stavljeno
na teret i osudi ga na novčanu kaznu u iznosu od 800,00 eura.
Oštećeni M. B. je u završnoj riječi istakao da se ne pridružuje krivičnom
gonjenju ODT-a u odnosu na okrivljenog, a imovinsko-pravni zahtjev će
ostvariti posebnom tužbom u građanskoj parnici.
Okrivljeni je na zapisniku Kt.256/13 od 12.11.2013.godine pred ODT-om istakao
da je dana 01.03.2013.g. u Osnovni sud Berane u holu ispred prijavnice došao
oštećeni M. B. i tražio da mu napiše tužbu protiv M. G. koja mu duguje 250,00
eura. Nakon toga pošli su zajedno u kafić koji se nalazi u neposrednoj blizini
Osnovnog suda, gdje su popili kafu i dogovorili se da on oštećenom sastavi
tužbu, a da mu oštećeni na ime izvršene usluge za pisanje tužbe plati iznos od
100,00 eura i na ime takse na tužbu 30,00 eura. Tom prilikom oštećeni mu je
predao 50,00 eura i kazao da će mu preostali iznos novca dati nakon što napiše
tužbu. Da je dana 03.10.2013.g., sastavio tužbu, nakon čega je kod njega došao
oštećeni, potpisao tužbu i predao mu preostali iznos od 80,00 eura. Istakao je
da je i pored toga što nije imao odgovarajuću stručnu spremu, napisao tužbu
oštećenom i za tu uslugu mu je oštećeni platio 100,00 eura i još 30,00 eura na
ime takse na tužbu.
Na glavnom pretresu okrivljeni je ponovio iskaz dat pred ODT-om, s tom
razlikom što je naveo da se nije dogovorio sa oštećenim da mu on napiše tužbu,
već mu je rekao da će da nađe nekog advokata ili pravnika koji će sastaviti
tužbu, te da će biti potrebno da plati za sastav tužbe 70,00 eura, a za taksu
na tužbu 60,00 eura, što ukupno iznosi 130,00 eura. Oštećeni mu je u kafiću
dao 50,00 eura i rekao da će mu preostali iznos dati kada dođe da potpiše
tužbu. Sjutradan tj.02.10.2013.g. došao je u zgradu Opštine kod jednog
diplomiranog pravnika koji je tada radio u Opštini, a ne zna mu ime i zamolio
ga da mu napiše tužbu, pa mu je taj pravnik sastavio tužbu u pravnoj stvari
tužioca M. B. protiv tužene M. G. radi duga od 250,00 eura. Nakon toga pošao
je taksi vozilom do sela Pešca kod oštećenog i doveo ga do grada, te su
zajedno pošli u kafić u blizni Osnovnog suda, gdje mu je pokazao tužbu koju je
oštećeni svojeručno potpisao, predao mu 80,00 eura i vratio se taksijem za
Pešca dok je on pošao do Opštine i platio ovom pravniku 70,00 eura za sastav
tužbe. Sjutradan tj. 03.10.2013.g. tužbu je predao u sudu i platio taksu od
60,00 eura. Istakao je da on nije sastavio tužbu oštećenom, jer nema
odgovarajuću stručnu spremu i nije ovlašćen da piše tužbe uz naknadu. Nakon
što je upoznat sa iskazom datim pred ODT-om istakao je da je istina ovo što je
kazao pred sudom, a ne ono što je naveo u svojoj odbrani pred ODT-om. U
završnoj riječi je predložio da ga sud oslobodi od optužbe jer nije izvršio
djelo za koje je optužen a ako ga oglasi krivim da ga što blaže kazni. Obećao
je da ubuduće neće vršiti bilo kakva krivična djela.
Po ovoj krivičnopravnoj stvari sud je izveo dokaze: saslušao svedoka-oštećenog
M. B., pročitao tužbu naslovljenu na Osnovni sud Berane od 03.10.2013.godine i
izvršio uvid u izvod iz kaznene evidencije na ime okrivljenog.
Cijeneći odbranu okrivljenog i sve izvedene dokaze, kako pojedinačno, tako i u
međusobnoj vezi, u smislu čl. 370. st. 3. Zakonika o krivičnom postupku (ZKP),
sud je nesumnjivo utvrdio da je okrivljeni izvršio krivično djelo koje mu je
izmijenjenom optužbom stavljeno na teret i da je zato kriv i krivičnopravno
odgovoran.
Naime, svedok - oštećeni M. B. je na zapisniku Kt.br. 256/13 od 12.11.2013.g.
pred ODT-om izjavio, da je dana 01.10.2013.g. ušao u zgradu Osnovnog suda u
Beranama i kada je došao ispred prijavnice jedno lice, za koje je kasnije
saznao da se zove N. S. i da radi kao portir u sudu, ga je pitalo "šta ćeš
tu", našta mu je odgovorio da hoće da podigne tužbu protiv M. G. iz Berana,
jer mu nije vratila dug od 250,00 eura još od 1999.g. Okrivljeni mu se ponudio
da mu on napiše tužbu i tražio mu 50,00 eura, pa mu je taj iznos dao na ruke i
dao mu podatke o licu koje mu je dužan novac. Toga dana okrivljeni nije
sačinio tužbu, već je kasnije došao kod njegove kuće u naselje Pešca i pokazao
mu tužbu koja je bila ispisana u rukopisu i rekao mu da je potpiše što je i
učinio. Okrivljeni mu je tom prilikom rekao da će on tužbu predati u sudu i
tražio mu još 80,00 eura pa mu je taj iznos predao. Takođe mu je kazao da
100,00 eura treba njemu za učinjenu uslugu što je napisao tužbu, a 30,00 eura
je za sud, tako da mu je ukupno predao 130,00 eura. Na glavnom pretresu
oštećeni je ponovio iskaz dat pred ODT-om i dodao da je tužbu potpisao dana
03.10.2013.g., kada je okrivljeni došao kod njegove kuće, a zatim mu je platio
još 80,00 eura koje je podigao u CKB. Iskaz ovog svedoka, sud je prihvatio kao
jasan, objektivan, istinit i potkrijepljen navodima iz tužbe upućene Osnovnom
sudu Berane od 03.10.2013.g. i iskazom okrivljenog datim pred ODT-om koji je u
bitnom priznao izvršenje djela.
Iz tužbe naslovljene na Osnovni sud Berane od 03.10.2013.g. vidi se da je ista
ispisana u rukopisu dana 03.10.2013.g., da je na istoj utisnut prijemni pečat
Osnovnog suda Berane sa datum prijema 03.10.2013.g., da je u tužbi oštećeni
M.B. označen kao tužilac, a M. G. kao tužena , te da je vrijednost spora
250,00 eura i da je istu potpisao tužilac . Ovaj dokaz, sud je ocijenio kao
jasan, određen i potkrijepljen iskazom oštećenog i okrivljenog dat pred ODT-
om.
Iz izvoda iz kaznene evidencije na ime okrivljenog, vidi se da isti nije
evidentiran u kaznenoj evidenciji CB Bar. Ovaj dokaz sud je prihvatio kao
jasan, određen i ničim ne doveden u sumnju.
Sud je cijenio iskaz okrivljenog, pa je isti prihvatio u dijelu u kojem ne
spori odlučne činjenice koje su utvrđene u postupku. Naime, okrivljeni je pred
ODT-om priznao da se dogovorio sa oštećenim da mu sastavi tužbu i da mu
oštećeni na ime izvršene usluge plati iznos od 130,00 eura tj. za sastav tužbe
100,00 eura i za taksu na tužbu 30,00 eura, te da je nakon toga dana
03.10.2013.g. sastavio tužbu i pored toga što nema odgovarajuću stručnu spremu
i da mu je oštećeni za tu uslugu platio navedeni iznos. Iskaz okrivljenog, u
ovom dijelu,sud je ocijenio kao jasan, objektivan i uvjerljiv, a dovodeći isti
u vezu sa iskazom oštećenog i navodima iz tužbe od 03.10.2013.g. zaista se
nesumnjivo utvrđuje da je okrivljeni kritičnog dana, bez odgovarajuće stručne
spreme pružio pravnu pomoć oštećenom uz naknadu od 130,00 eura, tako što mu je
sastavio tužbu.
Međutim, iskaz okrivljenog, dat na pretresu, u kojem navodi da nije sastavio
tužbu oštećenom, niti se dogovarao sa njim da mu on napiše tužbu, već mu je
rekao da će da nađe nekog advokata ili pravnika da mu sastavi tužbu, te da mu
je tužbu sastavio pravnik koji radi u Opštini, a ne zna mu ime, uz naknadu od
70,00 eura, a preostali iznos od 60,00 eura koji mu je predao oštećeni je
platio na ime takse na tužbu, sud nije prihvatio, obzirom da je njegov iskaz,
u ovom dijelu, neuvjerljiv, protivurječan sa njegovim iskazom datim pred ODT-
om i opovrgnut iskazom oštećenog, kojem je sud poklonio punu vjeru, tako da je
očigledno da okrivljeni sa ovakvom odbranom smišljeno i sračunato nastoji da
izbjegne krivičnopravnu odgovornost. Takođe, sud je cijenio iskaz okrivljenog
i u ostalom dijelu, u kojem nije saglasan sa iskazom oštećenog, pa je isti
ocijenio kao neuvjerljiv i usmjeren ka tome da olakša sebi položaj u postupku.
Dakle, u postupku je utvrđeno da je okrivljeni dana 03.10.2013.godine u
Beranama, bez odgovarajuće stručne spreme, uz naknadu od 130,00 eura pružio
pravnu pomoć oštećenom B. M., na način što mu je sastavio tužbu.
Cijeneći psihički odnos okrivljenog prema učinjenom djelu, sud je našao da je
isti bio svjestan svog djela tj. svjestan da na opisani način bez odgovarajuće
stručne spreme pruža pravnu pomoć uz naknadu i to je htio, pa je postupao sa
umišljajem.
Pravnom analizom utvrđenog činjeničnog stanja, sud je našao da su u radnjama
okrivljenog sadržani svi bitni elementi krivičnog djela nadripisarstvo iz čl.
397. KZ CG, za koje djelo je sud istog oglasio krivim i osudio ga na novčanu
kaznu u iznosu od 800,00 eura.
Prilikom odmeravanja ovakve vrste i visine kazne, sud je imao u vidu sve
okolnosti iz čl. 42. KZ CG koje utiču da kazna bude veća ili manja, pa je
okrivljenom od olakšavajućih okolnosti cijenio njegovu raniju neosuđivanost,
siromašno imovno stanje, te činjenicu da se oštećeni nije pridružio krivičnom
gonjenju ODT-a, dok otežavajućih okolnosti na njegovoj strani nije bilo.
Cijeneći navedene okolnosti, kao i okolnosti pod kojima djelo izvršeno
i držanje okrivljenog nakon izvršenog djela, sud je našao da je imalo mjesta
izricanju ovakve vrste i visine kazne, ubijeđen da će izrečena novčana kazna u
naznačenom iznosu srazmjerna težini izvršenog krivičnog djela i stepenu
krivice okrivljenog i dovoljna za ostvarenje svrhe kažnjavanja iz čl. 32. KZ
CG u okviru opšte svrhe krivičnih sankcija iz čl. 4. istog zakona.
Na osnovu čl. 229. u vezi čl. 226. st. 2. tač. 9. i st. 3. ZKP, sud je
obavezao okrivljenog da plati na ime troškova krivičnog postupka paušalni
iznos od 30,00 eura, u korist budžeta Crne Gore, a ovo imajući u vidu trajanje
i složenost krivičnog postupka, kao i i imovno stanje okrivljenog.
Na osnovu čl. 239. st. 2. ZKP, oštećeni M.B. je radi ostvarivanja imovinsko-
pravnog zahtjeva upućen na građansku parnicu.
Sa izloženog odlučeno je kao u dispozitivu ove presude.
OSNOVNI SUD U ROŽAJAMA, dana 28.01.2014.g.
Zapisničar,S U D I J A,
Aida Luboder s.r.Milosav Zekić s.r.
PRAVNA POUKA: Protiv ove presude može se izjaviti žalba u roku od 8 dana od
dana prijema iste i to Višem sudu u Bijelom Polju, a preko ovog suda.