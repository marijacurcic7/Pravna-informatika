OSNOVNI SUD U ROŽAJAMA
K.br.183/13.
U IME CRNE GORE
OSNOVNI SUD U ROŽAJAMA i to Predsjednik suda Camić Zahit, kao sudija
pojedinac, sa zapisničarem Burdžović Adisom, odlučujući po optužnom predlogu
Osnovnog Državnog Tužilaštva iz Rožaja Kt.br.196/13. od 26. novembra 2013.
godine, protiv okrivljenog M. F. iz Rožaja zbog krivičnog djela oštećenje
tudjih prava iz čl. 255.st.2. u vezi st. 1. Krivičnog Zakonika Crne Gore,
nakon održanog glavnog i javnog pretresa u prisustvu Zamjenika Osnovnog
Državnog Tužioca Aldina Kalača iz Rožaja, branioca okrivljenog advoakta Kalač
Nuša iz Rožaja i orkivljenog, a u odsustvu uredno pozvanog advokata Nikole
Martinovića iz Podgorice punomoćnika oštećenog, dana 16.12.2013.g. donio je i
javno objavio,
P R E S U D U
Okrivljeni: M. F., JMBG., od oca A. i majke M., rodj. A., rodjen .. godine u
Rožajama, gdje i živi, drž. CG, razumije Crnogorski jezik, a maternji jezik mu
je Bosanski, pismen, završio SSS, nezapošljen, oženjen, otac dvoje maloljetne
djece, srednjeg imovnog stanja,neosudjivan.
K R I V J E
Što je:
početkom septembra 2013.godine, u Rožajama, kao izvršni direktor DOO „Bering“
iz Rožaja, u namjeri da osujeti izmirenje povjerioca „Bachmann hoch-tief“ iz
Jena, Republika Njemačka, u toku prinudnog izvršenja po rješenju o izvršenju
I.br.544/13. od 22.8.2013. godine Privrednog suda u Bijelom Polju, sakrio
djelove svoje imovine i to jednu mašinu „Volvo“ bager gusenjičar EC 240 B NI
C, serijski broj 80308, godina proizvodnje 2006., jednu mašinu „Volvo“ mobilni
bager EW 150 B, serijski broj 8737598, godina proizvodnje 2004, jednu mašinu
„Volvo“, utovarivač, serijski broj 21932, godina proizvodnje 2005, jedan mini
bager „Pel JOB“, serijski broj 24612475, godina proizvodnje 1994, jedan vučni
valjak „Amman Walzenzung“ ASC 110 D, serijski broj 840 i jedan hidraulični
čekić „furukawa“ F22 LN, serijski broj 6216, godina proizvodnje 2007, na način
što je navedene mašine smjestio na skrovito mjesto i time oštetio povjerioca,
-čime je izvršio krivično djelo oštećenje tudjih prava iz čl. 255.st.2. u vezi st. 1. Krivičnog Zakonika Crne Gore.
Pa ga sud na osnovu pomenutog zakonskog propisa, primjenom čl.
4.13.15.32.39.42. Krivičnog Zakonika Crne Gore, čl. 226.229. i 374. Zakonika o
Krivičnom postupku
O S U DJ U J E
NA NOVČANU KAZNU u iznosu od 600 (šeststotina) eura, koju je osudjeni dužan da
plati u roku od 15 dana po pravnosnažnosti presude.
Ako osudjeni novčanu kaznu ne plati u ovom roku, sud će istu zamijeniti kaznom
zatvora, tako što će mu za svakih započetih 25 eura novčane kazne, odrediti
jedan dan zatvora.
Da plati u korist budžetskih sredstava na ime troškova krivičnog postupka
iznos od 59 eura i na ime paušala iznos od 50 eura u roku od 15 dana po
pravnosnažnosti presude.
O b r a z l o ž e nj e
ODT iz Rožaja podnio je optužni predlog Kt.br. 196/13. od 26. novembra 2013.
godine, protiv okrivljenog M. F. iz Rožaja zbog krivičnog djela oštećenje
tudjih prava iz čl. 255.st.2. u vezi st. 1. KZCG.
Na glavnom pretresu Zamjenik ODT-a iz Rožaja ostao je pri podnijetom optužnom
predlogu u kojem je predložio da sud okrivljenog oglasi krivim za izvršeno
krivično djelo. Da je izvedenim dokazima utvrdjeno da je okrivljeni predmetno
krivično djelo izvršio na način i vrijeme opisano u činjeničnom opisu iz
optužnog predloga. Da je okrivljeni u toku postupka izvršenja po presudi
P.br.1/13. od 25.4.2013. godine Privrednog suda u Bijelom Polju predmetne
mašine sakrio na nepoznatom mjestu i na taj način osujetio izmirenje
povjerioca po pomenutoj presudi. Ugovor o kupoprodaji i izdate fakture su
fiktivni obzirom da je firma koja je navedena u pomenutom ugovoru dana
01.9.2011. godine preregistrovana i izmještena u Grčkoj, te da ista ne postoji
u Njemačkoj. Predložio je da sud okrivljenog za izvršeno krivično djelo osudi
na novčanu kaznu u iznosu od 600 eura.
Na glavnom pretresu nije prisustvovao punomoćnik oštećenog, koji je bio uredno
pozvan.
Advokat Kalač Nušo iz Rožaja branilac okrivljenog, istakao je: da izvedenim
dokazima nije utvrdjeno da je okrivljeni izvršio krivično djelo za koje je
optužen, te je predložio da ga sud oslobodi od optužbe. Ukoliko sud izvede
drugačiji zaključak na osnovu izvedenih dokaza predložio je da se istom
izrekne blaža vrsta kazne obzirom da isti do sada nije osudjivan.
Okrivljeni M. F. na glavnom pretresu je izjavio da ne priznaje izvršenje
krivičnog djela ni krivicu za krivično djelo za koje je optužen.
Okrivljeni je u svojoj odbrani na zapisniku Kt.br.196/13. od 22.10.2013.
godine pred ODT-om u Rožajam istakao: da je izvršni direktor firme „Bering“
DOO Rožaje. Početkom 2010. godine iz SR Njemačke uvezao je mašine i to marke
„Volvo“ mobilni bager, mini bager Pej Jop, jedan vučni valjak i jedan
hidraulični čekić. Ove mašine je kupio od raznih firmi u Njemačkoj i iste
uredno uvezao, za šta posjeduje urednu dokumentaciju. U Rožajama je kupio kod
Agrohermesa DOO Rožaje još dvije mašine i to Volvo bager guseničar i Volvo
utovarivač. Sa ovim mašinama je radio u Rožajama, sve dok se nije javila firma
„Bachmann Hoch Teif“ iz SR Njemačke da te mašine potražuje. Ta firma je
pokrenula postupak kod Privednog suda u Bijelom Polju u vezi predmetnih mašina
protiv njegove firme. Privredni sud u Bijelom Polju dionio je presudu
P.br.1/13. od 25.4.2013. godine, kojom je odlučeno da njegova firma ove mašine
vrati tužiocu. Ovu presudu potvrdio je Apelacioni sud Crne Gore. Protiv
navedenih presuda podnio je reviziju Vrhovnom sudu Crne Gore dana 23.7.2013.
godine, koji postupak nije okončan. Prije nego što je dobio presudu od
Privrednog suda dana 22.4.2013. godine zaključio je ugovor o prodaji tih
mašina Njemačkoj firmi „Trocken und akkustik bau“ iz Cella, Hesee, koji ugovor
je on potpisao u ime njegove firme, kao i izvrši direktor firme koja je mašine
kupila. Firmi kojoj je prodao mašine izdao je račune posebno za svaku mašinu,
koje je evidentirao u poslovnoj dokumentaciji. Da je izvjesni Kolar kao
predstavnik kupca istog dana mašine uskladio na placu kod R. H. u naselju
Zeleni u Rožajama. Dana 02.9. ove godine, pozvao ga je S. H. sin Rešada i
kazao mu da su došli neki ljudi i da dodje na tom mjestu. Kada je pošao na
placu gdje su mašine bile parkirane, zatekao je 4 čovjeka od kojih je znao
advokata Laličića, kao zastupnika firme Bachmann hoch-teif iz SR Njemačke. Ti
ljudi su mu saopštili da su došli da uzmu mašine i imali su namjeru da vrše
popis istih. Obzirom da se na tom mjestu nalazila i jedna njegova mašina
istima je kazao da napuste plac jer mu se ti ljudi nijesu predstavili i bilo
mu je nepoznato zbog čega su došli. Istima je kazao da mašine nijesu njegove,
već da ih je prodao. Ti ljudi su se sa tog mjesta udaljili, a nakon nekoliko
dana je primijetio da tih mašin na placu nema, a da je ostala samo jedna
mašina koja je njegovo vlasništvo. Nije mu poznato ko je mašine sa placa
uzeo,jer ga u vezi toga nije ništa interesovalo. Te mašine mu još nijesu
plaćene od strane kupca. Nije tačno da je sudskog izvršitelja iz Privrednog
suda Bijelo Polje silom prinudio da napusti lice mjesta. Nije bio obaviješten
od strane Privrednog suda u Bijelom Polju o danu i času sprovodjenja
izvršenja, jer bi tek tada znao da se radilo o sudkom izvršitelju. Da mu se
tog dana sudski izvršitelj nije predstavio niti mu je kazao zbog čega je
došao. Smatra da firma kojoj je mašine prodao i dalje egzistira.
Na glavnom pretresu u svemu je ponovio iskaz dat na pomenutom zapisniku i
dodao: da od Privrednog suda u Bijelom Polju nije dobio rješenje o izvršenju,
niti je obaviješten da će tog dana se izvršenje sprovoditi. Predmetne mašine
je povremeno koristio sve do njihovog preuzimanja od strane kupca, obzirom da
mu kupac nije isplatio kupoprodajnu cijenu. Mašine je na placu deponovalo lice
koje je kod njega iste kupilo. Da je tog dana sa sudskim izvršiteljem bilo
lice koje se predstavilo kao pripadnik Agencije za nacionalnu bezbijednog Crne
Gore i isto je od njega tražilo da postupi po njegovom zahtjevu. U svemu je
prihvatio odbranu svog braioca.
Na glavnom pretresu po ovoj krivično pravnoj stvari sud je izveo dokaze:
saslušao u svojstvu svjedoka V. R., R. i S. H., po saglasnosti stranaka
pročitao iskaz predstavnika oštećenog dat na zapisniku Kt.br.196/13. od
18.11.2013. godine pred ODT-om u Rožajama, izvršio uvid u presudu Privrednog
suda u Bijelom Polju P.br.1/13. od 25.4.2013. godine, pročitao rješenje o
izvršenju Privrednog suda u Bijelom Polju I.br.544/13. od 22.8.2013. godine,
pročitao zapisnike Privrednog suda u Bijelom Polju I.br.544/13. od 02.9.2013.
godine i 11.9.2013. godine. Pročitao dopis Uprave Carina br. 10503/2. od
22.8.2013. godine, i br. D-13516/2. od 29.10.2013. godine, izvršio uvid u
presudu Apelacionog suda Crne Gore Pž.br.429/2013. od 02.7.2013. godine,
izvršio uvid u zaključak Privrednog suda u Bijelom Polju I.br.544/13. od
15.11.2013. godine, izvršio uvid u rješenje o registraciji preduzeća Akustik
bau sa ugovorom o kupoprodaji i računima br. 06,07,08,09 i 10/13. svi od
15.6.2013. godine, pročitao telegram MUP-a Uprave policije Sektora
kriminalističke policije br.47/8-43-1817. od 11.10.2013. godine i pročitao
izvod iz kaznene evidencije na ime okrivljenog.
Svjedok V. R., na zapisniku Kt.br.196/13. od 24.10.2013. godine, pred ODT-om u
Rožajam je istakao: da radi kao sudski izvršitelj u Privrednom sudu u Bijelom
Polju. Dana 02.9. ove godine, od izvršnog sudije dobio je nalog da podje u
Rožaje radi predaje mašina po zaključku i presudi tog suda, kojom presudom je
DOO Bering iz Rožaja bilo dužno da vrati i preda mašine povjeriocu Bachmann
hoch-teiev iz SR Njemačke. Od strane predstavnika izvršnog povjerioca je
obaviješten da se mašine nalaze na jednom placu u Rožajama. Kada su došli na
tom mjestu vidjeli su predmetne mašine. Sa njim je bio i advokat Boško Laličić
iz Podgorice, kao punomoćnik izvršnog povjerioca. Bila su još dva momka koja
ne poznaje. Kada je ušao u krugu gdje su bile mašine utvrdio je da se radi o
mašinama opisane u presudi Privrednog suda, a da je nedostajala samo jedna
mašina Volvo utovarivač. Tada mu je prišao jedan momak, koji se preziva H. i
kazao im da su mašine njegove i da ih je on kupi prije 10 dana od prethodnog
korisnika. Takodje im je kazao da mašine neda i da će ih prije baciti u rijeku
nego ih njima predati. Tada je taj momak vodio razgovor sa predstavnikom
izvršnog povjerioca da li bi mu mašine prodali, ali je isti taj razgovor odbio
tražeći da mu se mašine predaju. Na tom mjestu došlo je vozilo u kojem je bio
okrivljeni. Vozilo se zaustavilo pored njih i iz vozila izašao okrivljeni koji
im se obratio riječima „šta hoćete, to su moje mašine, ja sam te mašine
kupio“. Pokušao je da to lice smiri, predstavljajući mu se kao sudski
izvršitelj i da je došao da postupi po pravnosnažnoj presudi, pokazujući mu
službenu legitimaciju. Okrivljeni se na to nije obraćao, već im je kazao „a
sada se gubite“. Zaključio je da mašine ne može da preda pa je zajedno sa
predstavnicima izvršnog povjerioca napustio to mjesto i telefonom obavijestio
Predsjednika Privrednog suda. Predsjednik mu je kazao da budu na tom mjestu, a
da će on pozvati policiju, radi asistencije. Kada je došao policajac, našao ih
je da pored benzinske pumpe „M-petrol“ odakle je vidio da su došli kamioni na
kojima je vršen utovar tih mašina. Policajca je neko pozvao telefonom i isti
im je kazao da moraju podnijeti zahtjev pet dana prije pružanja asistencije i
da im tada ne može asistenciju pružiti. O tome je ponovo obavijestio
Predsjednika suda. Dana 11.9. ove godine ponovi je sa vlasnikom izvršnog
povjerioca i njegovim saradnicima uz asistenciju policije izašao na lice
mjesta radi sprovodjenja izvršenja, ali tada na tom mjestu mašine nijesu
nadjene. Izvršni povjerilac je odmah pošao u policiju i ovo prijavio, a on se
vratio za Bijelo Polje. Okrivljeni mu dana 02.9.2013. godine nije upućivao
prijete će riječi, niti je fizički napadnut. Nije izvršio službenu radnju
obzirom da okrivljeni nije dozvolio da se mašine predaju izvršnom povjeriocu.
Na glavnom pretresu svjedok je u svemu ponovio iskaz dat na pomenutom zapisnku
i dodao: da dok je čekao instrukcije od Predsjednika suda kada je došao
02.9.2013. godine, radi sprovodjenja izvršenja, vidio je da se predmetne
mašine tovare na vozila koja su na tom mjestu došla. Kada je drugi put došao
na tom mjestu, mašine nije našao, osim jednog kamiona. Sve mašine su bile
deponovane na otvorenom prostoru na placu koji se nalazi pored magistranog
puta. Da su sa predstavnikom izvršnog povjerioca bila dva lica koja on ne
poznaje i nije čuo da su se ta lica izvršnom dužniku obraćala kao pripadnici
ANB-a Crne Gore i da za to priv put čuje. Kada je na lice mjesta došao izvršni
dužnik agresivno je postupio prema izvršnom povjeriocu. Okrivljenom se
legitimisao kao sudski zvršitelj i imao je namjeru da mu uruči rješenje o
izvršenju kako je to propisano i Zakonom o izvršenju i obezbjedjenju, ali to
nije mogao uraditi, jer im je isti saopštio da se odmah udalje sa tog mjesta.
Svjedok R. H. na zapisniku Kt.br.196/13. od 06.11.2013. godine, pred ODT-om u
Rožajam je istakao da okrivljenog poznaje, jer su zajednički obavljali više
poslova obzirom da posjeduju gradjevinske mašine. Poznato mu je da je
okrivljeni imao nekoliko gradjevinskih mašina. Krajem Avgusta mjeseca ove
godine okrivljeni ga je zamolio da na njegovom placu deponuje njegove mašine,
te je istom to dozvolio. Da je te mašine na placu deponovao okrivljeni.
Početkom Septembra mjeseca ove godine pozvao ga je njegov sin S. telefonom i
kazao mu da su na placu došli neki ljudi i da se intersuju za mašine
okrivljenog. Pošao je na tom mjestu gdje je zatekao sina Semira i okrivljenog,
kao i nekoliko ljudi. Čuo je da okrivljeni tim ljudima govori da su mašine
njegove i da posjeduje dokumentaciju. Kada je čuo taj razgovor koji ga nije
interesovao odmah se udaljio sa tog mjesta dok su prisutni koje je zatekao
ostali na tom mjestu. Nije mu poznato šta se dalje dogadjalo. Zna da
okrivljeni tog dana nikom nije prijetio. Nakon toga te mašine su još dva do
tri dana bile na tom placu, a kada su sa placa nestale nije mu poznato, a
okrivljeni mu je kazao da je te mašine nekom prodao. Nije mu poznato ko je za
te mašine došao da ih uzme i gdje su odvežene. Takodje mu nije poznato ni ko
je vlasnik tih mašina.
Na glavnom pretresu u svemu je ponovio iskaz dat na pomenutom zapisniku.
Svjedok S. H. na zapisniku Kt.br.196/13. od 06.11.2013. godine, pred ODT-om u
Rožajama istako je da okrivljenog poznaje. Zna da je isti imao nekoliko
gradjevinskih mašina i da je sa istim zajednički obavljao neke poslove sa tim
mašinama. U toku jula i početkom avgusta mjeseca ove godine, okrivljeni ga je
zamolio da njegove mašine deponuje na njegovom placu, koji posjeduje na izlazu
Rožaja. Istom je dozvolio da te mašine deponuje, tako da su stajale na tom
placu sa njegovim mašinama. Početkom septembra mjeseca ove godine, dok se
nalazio na placu, došli su neki ljudi od kojih mu se jedan predstavio kao
sudski izvršitelj iz Privrednog suda u Bijelom Polju i pitao ga ko je vlasnik
pomenutih mašina. Kazao mu je da je vlasnik okrivljeni, te ga je isti zamolio
da okrivljenog pozove tefonom da dodje na tom mjestu. Telefonom je pozvao
okrivljenog da dodje, a tim ljudima je saopštio da bez njegovog prisustva
mašine ne uzimaju. Pozvao je i svog oca R. koji je došao. Kada je okrivljeni
došao sa tim ljudima je razgovarao u vezi tih mašina i istima je kazao da su
njegove i da ih niko ne može uzeti. Udaljio se od njih da bi na placu radio
neke druge poslove. Vidio je da su ti ljudi napustili plac, a nakon toga je
pošao i okrivljeni. Te mašine su na tom placu ostale još dva do tri dana nakon
čega su nestale. Nije mu poznato ko je te mašine uzeo, jer su nestale u toku
noći. Kasnije je pitao okrivljenog šta je uradio sa mašinama i isti mu je
kazao da je predao neke želbe ida očekuje njihov ishod. Nije mu kazao ko je
mašine uzeo ni gdje se iste nalaze. Dok su mašine bile na njihovom placu,
okrivljeni mu nije govorio da ih je prodao.
Predstavnik firme Bachmann hoch –tief Torsten Bacmann na zapisniku
Kt.br.196/13. od 18.11.2013. godine, pred ODT-om je istakao: da je vlasnik
firme Bachmann hoch – tief, sa sjedištem u SR Njemačkoj, koja posjeduje mašine
Volvo bager guseničar, Volvo mobilni bager, Volvo utovarivač, mini bager Bel
job, ručni valjak i hidraulični čekić. Početkom 2010. godine te mašine su
uvezene u Crnu Goru i predate firmi DOO Bering iz Rožaja, čiji je vlasnik bio
M. Dž., a kasnije je u tu firmu došao okrivljeni. Njegova firma je stupila u
poslovni odnos sa firmom okrivljenog, tako što je postignut dogovor o zakupu
tih mašina. Nastao je spor izmedju njegove firme i ove firme u avgustu mjesecu
2010. godine zbog neplaćanja prve rate zakupnine tih mašina. Telefonom je
pozvao okrivljenog i kazao mu da mu nije plaćena zakupnina, na šta mu je is ti
odgovorio da nije naplatio poslove koje je obavljao sa tim mašinama i da mu
zbog toga istu nije mogao platiti. Došao je u Crnu Goru da vidi o čemu se radi
i sreo se sa okrivljenim i M. Dž. u vezi neplaćanja zakupnine za te mašine.
Isti su mu kazali da se strpi u vezi toga, jer im posao ne ide kako treba.
Vratio se u Njemačku i stupio u kontakt sa advokatom iz Podgorice, tako da je
predao tužbu Privrednom sudu u Bijelom Polju, protiv DOO Bering iz Rožaja,
radi vraćanja tih mašina. Takodje su predali i predlog za izvršenje po
dinijetoj presudi. Dana 02.9. ove godine sa sudskim izvršiteljem Privrednog
suda Bijelo Polje, njegov advokat L., kao i M. M. njegov tumač, došli su u
Rožaje gdje su pronašli ove mašine, osim jednog utovarivača E90. M. ga je
pozvao telefonom i kazao im je da su našli sve mašine osim jedne, a da se
policijsko obezbjedjenje povuklo sa lica mjesta i da su prestali sa
sprovodjenjem izvršenja. Da ih je okrivljeni vrijedjao i psovao i da treba da
se udalje sa placa. Dana 11.9. ove godine Privredni sud zakazao je
sprovodjenje izvršenja, tako da je lično bio sa M. i sudskim izvršiteljem u
Rožajama. Na mjestu gdje su prethodno bile mašine iste nijesu pronašli. Nakon
toga je pošao u polociji i ovo prijavi. Ne zna gdje se mašine nalaze. Advokat
Laličić ga je obavijestio da su iste prodate Njemačkoj firmi Akustik
undtrockenbau iz Celee. Poznato mu je da je ta firma u Njemačkoj odjavljena
01.9.2011. godine i da ista ne postoji. Smatra da ga je okrivljeni na ovaj
način prevario i da je ugovor o kupoprodaji koji je sačinio falsifikovan, kao
i računi, koji su izdati za te mašine.
Sud je cijeneći iskza okrivljenog i izvedene dokaze pojedinačno i u vezi sa
ostalim izvedenim dokazima, te je na osnovu takve ocjene utvrdio činjenično
stanje opisano u izreci presude.
Iz iskaza okrivljenog se vidi da je on izvršni direktor Bering DOO Rožaje i da
je bio u posjedu predmetnih mašina koje je u avgustu mjesecu deponovao na
placu vlasništvo R. i S. H. u Rožajama. Da je deponovanje tih mašina na tom
mjestu izvršio uz saglasnost vlasnika tog placa. Da je dana 02.9. ove godine
pozvan od strane S. da su došli neki ljudi u vezi tih mašina i kada je došao
na tom mjestu zatekao je 4 čovjeka, medju kojima je poznao advokata Laličića,
za kojeg zna da zastupa oštećenog. Istima je kazao, kada su mu saopštili da su
došli za te mašine, da napuste plac, nakon čega su se isti udaljili sa tog
mjesta. Da je na tom mjestu bila i jedna njegova mašina. Da je Privredni sud u
Bijelom Polju donio presudu P.br.1/13. od 25.4.2013. godine, kojom je naloženo
da on sve te mašine vrati pomenutoj firmi iz SR Njemačke. Njegov iskaz u ovom
dijelu sud je prihvatio i isti uzeo kao dokaz jer je potvrdjen iskazima
svjedoka S., R., V., Predstavnika oštećenog, presudama Privrednog suda iz
Bijelog Polja, Apelacionog suda Crne Gore, rješenja o izvršenju Privrednog
suda u Bijelom Polju I.br.544/13. od 22.8.2013. godine, zapisnika tog suda od
02.9.2013. godine i od 11.9.2013. godine, dopisom Uprave carina od 22.8.2013.
godine i 29.10.2013. godine. Medjutim, njegov iskaz u dijelu koji se odnosi da
je predmetne mašine prodao po pomenutom kupoprodajnom ugovoru od 22.4.2013.
godine, te da je toj firmi izdao račune br. 06,07,08,09. i 10/13. od
15.6.2013. godine, za plaćanje istih od strane kupca, da iste on nije
deponovao na placu R. i S., već lice kojem je te mašine prodao, da mu sudski
izvršitelj nije uručio rješenje o izvršenju kada je došao na tom placu, da su
sa sudskim izvršiteljeme bili i pripadnici ANB Crne Gore, koji su mu govorili
da postupi po njihovom zahtjevu, te i da ne zna kada su mašine uzete sa tog
placa, sud nije mogao prihvatiti, jer je njegov iskaz u ovom dijelu
iskonstruisan u namjeri izbjegavanja krivično pravne odgovornosti i kao takav
je suprotan izvedenim dokazima, koje je sud prihvatio. U vezi nelogičnosti
njegovog iskaza u ovom dijelu ide u prilog činjenica, ukoliko je predmetne
mašine bio prodao, zbog čega nije dozvolio sudskom izvršitelju da postupi po
pomenutoj presudi, jer u tom slučaju on nije bio vlasnik istih, već lice kojem
je navodno iste prodao. Osim toga, predmetni ugovor na koji se poziva je
sačinjen u vrijeme kada je već vodjen postupak pred Privrednim sudom u Bijelom
Polju, gdje je bila tužena njegova firma u vezi predmetnih mašina, te da je
donijeta pomenuta presuda, kojom se obavezao da iste preda tužiocu, sada
izvršnom povjeriocu.
Iskaz svjedoka R. i S. sud je prihvatio kao tačne i objektivne, jer se iz
istih vidi da je predmetne mašine na njihovom placu, pošto ih je prethodno
pitao da li to može uraditi, ostavio okrivljeni sa kojim su obavljali neke
zajedničke poslove, jer i sami posjeduju gradjevinske mašine. Da im nije
poznato ko je te mašine sa placa uzeo, te i da su dana 02.9. ove godine na
njihovom placu došla četiri lica u vezi predmetnih mašina. Da je S. pozvao
okrivljenog da mu to saopšti i kada je okrivljeni došao čuli su da isti sa tim
ljudima razgovara u vezi tih mašina, nakon čega su se ta lica udaljila sa tog
mjesta, a da su nakon toga sa njhovog placa te mašine nestale. Njihov iskaz je
potvrdjen iskazom okrivljenog u dijelu čiji je iskaz sud prihvatio, a u svemu
su potvrdjeni i iskazom svjedoka V..
Iz iskaza svjedoka V. se vidi da je on u svojstvu sudskog izvršitelja
Privrednog suda u Bijelom Polju i predstavnikom izvršnog povjerioca- oštećenog
dana 02.9. ove godine došao u Rožaje radi predaje predmetnih mašina izvršnom
povjeriocu na način kako je to utvrdjeno pravnosnažnom i izvršnom presudom
Privrednog suda u Bijelom Polju. Da tog dana tu radnju nije mogao da obavi
zbog ponašanja okrivljenog, koji je bio izvršni dužnik. Istom nije mogao da
uruči rješenje o izvršenju tog dana kako je propisano i Zakonom o izvršenju i
obezbjedjenju, zbog ponašanja okrivljenog. Kada su po zahtjevu okrivljenog
napustili plac na kojem su bile deponovane predmetne mašine, sa mjesta na
kojem se nalazio je vidio da su na tom placu došli kamioni na kojima su se
mašine počele tovariti. U vezi ovoga je obaveijstio Predsjednika suda. Da je
dana 11.9. ove godine sa izvršnim povjeriocem ponovo došao na lice mjesta radi
sprovodjenja izvršenja po pomenutoj presudi i uvjerio se da tih mašina na tom
mjestu nije bilo. Nije čuo da je bilo ko od prisutnih se okrivljenom obraćao
kao pripadnik ANB-a u vezi ovih radnji, niti mu je poznato da je neko od
prisutnih bio pripadnik te službe. U vezi ovih radnji sačinio je zapisnike.
Njegov iskaz sud je u svemu prihvatio kao tačan, objektivan i kao takav
nedoveden u sumnju iskazima svjedoka S., Rešada, kao i sa iskazom okrivljenog
u onom dijelu čiji je iskaz sud prihvatio.
Iskaz predstavnika oštećenog sud je u svemu prihvatio kao tačan, objektivan,
kao takav saglasan sa pisanim dokazima koje je sud prihvatio, te i sa iskazima
svjedoka, kao i sa iskazom okrivljenog u dijelu čiji je sud iskaz prihvatio.
Presudu Privrednog suda u Bijelom Polju P.br.1/13. od 25.4.2013.g, Apelacionog
suda Pž.br.429/2013. od 02.7.2013. godine, zaključak Privrednog suda u Bijelom
Polju I.br.544/13. od 15.11.2013. godine, zapisnike I.br.544/13. od 02.9.2013.
godine i 11.9.2013.g. rješenje o izvršenju I.br.544/13. od 22.8.2013. godine,
dopis Uprave Carina br. 10503/2 od 22.8.2013. godine D 13516/2. od
29.10.2013.godine, telegram Uprave polciije sektora kriminalističke policije
br.47/8-43-1817, od 11.10.2013. godine, sud je prihvatio kao vjerodostojne
dokaze i kao takvi ničim ne dovedeni u sumnju.
Ugovor o kupoprodaji od 22.4.2013. godine, račune 06,07,08,09, i 10/13. od
15.6.2013. godine, rješenje o registraciji preduzeća Akustik bau, sud je
ocijenio nebitnim u pogledu drugačijeg utvrdjenja činjenično pravnog stanja,
obzirom da su isti suprotni izvedenim dokazima u pisanoj formi, kao i iskazima
svjedoka, te i predstavnika oštećenog.
Pravnom ocjenom utvrdjenog činjeničnog stanja, sud je našao da su u radnjama
okrivljenog sadržani svi bitni elementi krivčnog djela oštećenje tudjih prava
iz čl. 255. st. 2. u vezi st .1. KZ CG izvršenog na način, vrijeme i mjestu
opisano u izreci presude. Naime, okrivljeni je na opisani način u namjeri da
osujeti izmirenje povjerioca- oštećenog u postupku prinudnog izvršenja po
pomenutom rješenju, predajom istom mašina navedenih u izreci presude, kako je
to utvrdjeno presudom Privrednog suda u Bijelom Polju, iste sakrio na
skrovitom mjestu i na taj način oštetio izvršnog povjerioca – oštećenog.
Cijeneći psihički odnos okrivljenog prema izvršenom krivičnom djelu, sud je
našao da je isti u konkretnom slučaju postupao sa umišljajem, jer je bio
svjestan da preduzimanjem navedenih radnji oštećuje izvršnog povjerioca kao
oštećenog, u postupku prinudnog izvršenja, te je na to i pristao.
Iz izvoda iz kaznene evidencije na ime okrivljenog, proizilazi da isti nije
osudjivan, tako da je ovaj dokaz sud prihvatio kao vjerodostojan.
Za izvršeno krivično djelo sud je našao da je okrivljeni krivično pravno
odgovoran, te ga je za isto oglasio krivim i osudio na novčanu kaznu u iznosu
od 600 eura.
Predmet ocjene suda bila je i teza advokata branioca okrivljenog, pa istu sud
nije mogao prihvaiti, jer je suprotna utvrdjenom činjeničnom stanju .
Imajući u vidu utvrdjeno činjenično stanje, sud je precizirao činjenični opis
iz optužnog predloga, kao u izreci presude, na koji način nije došlo do
povrede identiteta optužbe i presude, jer se radi o neznatnim izmjenama.
Prilikom odmjeravanja kazne okrivljenom u granicama koje su Zakonom propisane
za predmetno krivično djelo, imajući u vidu svrhu kažnjavanja i uzimajući u
obzir sve okolnosti koje utiču da kazna bude veća ili manja (olakšavajuće i
otežavajuće okolnosti) iz čl. 42. KZ, sud je kao olakšavajuće okolnosti
okrivljenom uzeo u obzir njegovo dosadašnje vladanje što potvrdjuje i njegova
neosudjivanost, njegove porodične prilike, da je otac dvoje maloljetne djece,
pa ga je sud u nedostatku otežavajućih okolnosti osudio na novčanu kaznu u
iznosu od 600 eura, ubijedjen da će se istom postići svrha kažnjavanja iz čl.
32. u vezi čl. 4. KZ CG.
U smislu čl. 226. i 229. ZKP sud je obavezao okrivljenog da plati na ime
troškova krivičnog postupka u korist budžetskih sredstava iznos od 59 eura, a
koji troškovi se odnose na ime troškova prevoza za svjedoka od BIjelog Polja
do Rožaja i obratno prilikom saslušanja pred ODT-om u Rožajam i na glavnom
pretresu, kao i da plati na ime paušala iznos od 50 eura, imajući u vidu
trajanje i složenost krivičnog postupka.
OSNOVNI SUD U ROŽAJAMA, dana 16.12.2013. godine.
ZAPISNIČARPREDSJEDNIK SUDA
Adisa Burdžović s.r.Zahit Camić s.r.
PRAVNA POUKA: Protiv ove presude može se izjaviti
žalba u roku od 8 dana od dana prijema iste i to Višem
sudu u Bjelom Polju, a preko ovog suda.