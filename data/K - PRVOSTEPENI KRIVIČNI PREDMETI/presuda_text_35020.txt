OSNOVNI SUD U ROŽAJAMA
K.br. 145/13
U IME CRNE GORE
Sudija Osnovnog suda u Rožajama Milosav Zekić, uz učešće zapisničara Aide
Luboder , rješavajući po optužnom predlogu Osnovnog državnog tužilaštva iz
Rožaja Kt.br. 173/13 od 19.09.2013.g. podnijet protiv okrivljenog M. D. iz
Rožaja, zbog krivičnog djela ugrožavanje opasnim oruđem pri tuči i svađi iz
čl. 154. Krivičnog zakonika, nakon održanog glavnog i javnog pretresa u
prisustvu Zamjenika Osnovnog državnog tužioca Armina Selmanovića, oštećenog S.
D. i okrivljenog , dana 25.10.2013. donio je i javno objavio
P R E S U D U
Okrivljeni M. D., JMB . od oca F. i majke Z. , rodj. S., rodjen .g. u selo
Balotiće, Opština Rožaje, gdje i živi u drž. CG, razumije crnogorski jezik,
njegov jezik je bosanski, pismen, završio osnovnu školu nezaposlen, oženjen ,
otac dvoje maloletne djece siromašnog imovnog stanja, osudjivan presudom
Opštinskog suda Rožaje K.br. 10/84 od 17.09.1984.g., zbog krivičnog djela iz
čl. 143. st. 1. KZCG na kaznu zatvora u trajanju od 45 dana, uslovno za jednu
godinu, presudom II opštinski sud Skoplje K.br. 154/86 od 12.02.1988.g. zbog
krivičnog djela iz čl. 155. st. 1. KZ na kaznu zatvora u trajanju od 4
mjeseca, uslovno za jednu godinu.
K R I V J E
Što je:
dana 04.09.2013.g., oko 10,00 h, u selu Balotiće, Opština Rožaje, pri svađi sa
S. D. koja se ogledala u međusobnom upućivanju uvredljivih riječi i psovki,
mašio se sjekire - sredstva podobnog da tijelo teško povrijedi ili zdravlje
teško naruši, na način što je rukom dohvatio sjekiru za držalo, podigao je i
krenuo prema S.,
- čime je izvršio krivično djelo ugrožavanje opasnim oruđem pri tuči i svađi
iz čl. 154. Krivičnog zakonika
pa ga sud primjenom pomenutog zakonskog propisa i čl. 4,13,15,32,39 st. 2.
tač. 2, 42, Krivičnog zakonika i čl. 374. Zakonika o krivičnom postupku
O S U Đ U J E
Na NOVČANU KAZNU u iznosu od 400,00 (četiri stotine ) eura.
Ako osudjeni ne plati novčanu kaznu u roku od dva mjeseca po pravosnažnosti
ove presude, ista će se zamijeniti kaznom zatvora, tako što će se za svakih
započetih 25,00 eura novčane kazne odrediti jedan dan kazne zatvora.
Da plati na ime troškova krivičnog postupka paušalni iznos od 30,00 eura, u
korist budžeta Crne Gore u roku od 15 dana po pravosnažnosti ove presude.
Imovinsko-pravni zahtjev nije postavljen.
O b r a z l o ž e nj e
Osnovno državno tužilaštvo iz Rožaja, podnijelo je ovome sudu optužni predlog
Kt.br. 173/13 od 19.09.2013.g. protiv okrivljenog M. D. iz Rožaja, zbog
krivičnog djela ugrožavanje opasnim oruđem pri tuči i svađi iz čl. 154.
Krivičnog zakonika (KZ).
Na glavnom pretresu ODT Zamjenik ODT-a Armin Selmanović je ostao pri
podnijetom optužnom predlogu, te je predložio da sud okrivljenog oglasi krivim
zbog krivičnog djela koje mu je optužbom stavljeno na teret i da ga osudi na
novčanu kaznu u iznosu od 400,00 eura.
Oštećeni S. D. je u završnoj riječi istakao da se pridružuje krivičnom
gonjenju ODTa u odnosu na okrivljenog, a imovinsko-pravni zahtjev ne postavlja
.
Okrivljeni je u svojoj odbrani istakao, da se dana 04.09.2013.g. oko 10,00
časova posvađao sa oštećenim S. D. u selu Balotiće, Opština Rožaje, zbog
sporne međe između njihovih parcela, jer mu je oštećeni zauzeo dio zemljišta,
kojom prilikom su jedan drugom upućivali riječi "džukelo, stoko, hajvanu" i
druge uvrede i psovke. Naveo je da se nije mašio sekire i istu nije držao za
držalicu i nije je podigao kada je krenuo ka oštećenom i nije imao namjeru da
udari oštećenog, već ju je koristio kao mačugu za poštapanje. Predložio je da
ga sud oslobodi od optužbe, jer nije izvršio djelo za koje je optužen.
Po ovoj krivičnopravnoj stvari, sud je izveo dokaze: saslušao svedoke -
oštećenog S. D., svedoka A. D.i izvršio uvid u izvod iz kaznene evidencije na
ime okrivljenog.
Cijeneći odbranu okrivljenog i sve izvedene dokaze, kako pojedinačno, tako i u
međusobnoj vezi, u smislu čl. 370. st. 3. Zakonika o krivičnom postupku (ZKP),
sud je nesumnjivo utvrdio da je okrivljeni izvršio krivično djelo koje mu je
optužbom stavljeno na teret i da je zato kriv i krivičnopravno odgovoran.
Naime, iz iskaza svedoka - oštećenog S. D.,proizilazi da se kritičnog dana
posvađao sa okrivljenim u selu Balotiće, Opština Rožaje u vezi puta koji vodi
prema njegovoj kući, jer okrivljeni smatra da on nema pravo da koristi taj
put. Tom prilikom okrivljeni se mašio sekire koju je držao u ruci za držalicu,
podigao je iznad glave i pošao prema njemu u namjeri da ga udari, pa je ispred
njega stao njegov sin A. i spriječio ga u tome, nakon čega je on ušao u kuću i
pozvao policiju. Iskaz ovog svedoka, sud je prihvatio kao jasan, objektivan,
uvjerljiv i potkrijepljen iskazom svedoka A. D., a djelimično i iskazom
okrivljenog.
Iz iskaza svedoka A. D. proizilazi da je kritičnog dana došlo do svađe između
okrivljenog i oštećenog, koji su se međusobno psovali, govoreći "đubre, stoko,
jebo te S. i sl.". Tom prilikom okrivljeni se mašio sekire držeći je u desnoj
ruci za držalicu, podigao je i krenuo prema oštećenom u namjeri da ga udari,
pa je stao ispred njega i spriječio ga da ne dođe do težih posledica. Oštećeni
je tada ušao u kuću i pozvao policiju. Iskaz ovog svedoka, sud je ocijenio kao
objektivan, uvjerljiv i jasan, a dovodeći isti u vezu sa iskazom oštećenog i
iskazom okrivljenog u dijelu u kojem ne spori da se kritičnog dana posvađao sa
oštećenim i da su jedan drugom upućivali uvrede i psovke, zaista se
nedvosmisleno utvrđuje da se okrivljeni kritičnog dana pri svađi sa oštećenim
mašio sekire koja predstavlja podobno sredstvo da tijelo teško povrijedi ili
zdravlje teško naruši, koju je držao za držalicu, podigao je i krenuo prema
oštećenom u namjeri da ga udari .
Iz izvoda kaznene evidenciej na ime okrivljenog, utvrđeno je da je isti
osudjivan presudom Opštinskog suda Rožaje K.br. 10/84 od 17.09.2013.g., zbog
krivičnog djela iz čl. 143. st. 1. KZCG na kaznu zatvora u trajanju od 45
dana, uslovno za jednu godinu, presudom II opštinski sud Skoplje K.br. 154/86
od 12.02.1988.g. zbog krivičnog djela iz čl. 155. st. 1. KZ na kaznu zatvora u
trajanju od 4 mjeseca, uslovno za jednu godinu. Ovaj dokaz, sud je ocijenio
kao jasan i određen jer je izdat od nadležnog organa u propisanom postupku.
Sud je cijenio iskaz okrivljenog, pa je isti prihvatio u dijelu u kojem ne
spori da je kritičnog dana došlo do svađe koja se sastojala u upućivanju
uvredljivih riječi i psovki,između njega i oštećenog, jer je njegov iskaz , u
ovom dijelu potvrđen dokazima izvedenim u postupku, tako da nema sumnje u
drugačije činjenično stanje. Međutim, iskaz okrivljenog u dijelu u kojem
ističe da se nije mašio sekire i istu nije držao za držalicu i nije je
podigao, jer nije imao namjeru da udari oštećenog, već je sekiru koristio kao
mačugu za poštapanje, sud nije prihvatio, obzirom da je isti neuvjerljiv,
neobjektivan i opovrgnut iskazima saslušanih svedoka, tako da je očigledno da
okrivljeni sa ovakvom odbranom smišljeno i sračunato nastoji da izbjegne
krivičnopravnu odgovornost.
Dakle, u postupku je utvrđeno da je okrivljeni dana 04.09.2013.g., oko 10,00
h, u selu Balotiće, Opština Rožaje, pri svađi sa S. D. koja se ogledala u
međusobnom upućivanju uvredljivih riječi i psovki, mašio se sjekire - sredstva
podobnog da tijelo teško povrijedi ili zdravlje teško naruši, na način što je
rukom dohvatio sjekiru za držalo, podigao je i krenuo prema S.
Cijeneći psihički odnos okrivljenog prema izvršenom krivičnom djelu, sud je
našao da je isti bio svjestan svog djela tj. svjestan da se na opisani način
pri svađi sa oštećenim mašio sekire koja predstavlja sredstvo da tijelo teško
povrijedi ili zdravlje teško naruši i to je htio , pa je postupao sa
umišljajem.
Pravnom ocjenom utvrđenog činjeničnog stanja, sud je našao da su u radnjama
okrivljenog sadržani svi bitni elementi krivičnog djela ugrožavanje opasnim
oruđem pri tuči i svađi iz čl. 154. KZ, za koje djelo je istog oglasio krivim
i osudio ga na novčanu kaznu u iznosu od 400,00 eura.
Prilikom odlučivanja o izboru vrste i visine kazne, sud je imao u vidu težinu
izvršenog krivičnog djela, stepen krivice okrivljenog, stepen nastupjele
posledice, okolnosti pod kojima je djelo izvršeno, raniji život okrivljenog ,
te protek vremena od ranije osude, njegovo držanje nakon izvršenog djela,
cijeneći pri tom kao olakšavajuće okolnosti njegove porodične prilike - otac
dvoje maloletno djece i siromašno imovno stanje , pa je sud imajući pri tom u
vidu svrhu kažnjavanja iz čl. 32. KZ u okviru opšte svrhe krivičnih sankcija
iz čl. 4. istog zakona , našao da je imalo mjesta izricanju ovakve vrste i
visine kazne, ubijeđen da će izrečena novčana kazna u naznačenom iznosu u
dovoljnoj mjeri uticati na okrivljenog da ubuduće ne vrši bilo kakva krivična
djela i da će vaspitno djelovati na druge da ne čine ista ili slična djela.
Na osnovu čl. 229. u vezi čl. 226. st. 2. tač. 9. i st. 3. ZKP, sud je
obavezao okrivljenog da plati na ime paušala iznos od 30,00 eura, u korist
budžeta Crne Gore, a ovo imajući u vidu trajanje i složenost krivičnog
postupka, kao i imovno stanje okrivljenog.
Imovinsko-pravni zahtjev nije postavljen.
Sa izloženog odlučeno je kao u dispozitivu ove presude.
OSNOVNI SUD U ROŽAJAMA, dana 25.10.2013.g.
Zapisničar,S U D I J A,
Aida Luboder s.r.Milosav Zekić s.r.
PRAVNA POUKA: Protiv ove presude može se izjaviti žalba u roku od 8 dana od
dana prijema iste i to Višem sudu u Bijelom Polju, a preko ovog suda.