OSNOVNI SUD U ROŽAJAMA
K.br. 60/13
U IME CRNE GORE
Sudija Osnovnog suda u Rožajama Milosav Zekić, uz učešće zapisničara Aide
Luboder , rješavajući po optužnom predlogu Osnovnog državnog tužilaštva iz
Rožaja Kt.br.60/13 od 09.05.2013.g. podnijet protiv okrivljene E. N. iz
Rožaja, zbog krivičnog djela ugrožavanje sigurnosti iz čl. 168. st. 1.
Krivičnog zakonika, nakon održanog glavnog i javnog pretresa dana
18.11.2013.g. u prisustvu Osnovnog državnog tužioca Hajrana Kalača i
okrivljene i njenog branioca adv. M.B., a u odsustvu uredno pozvanog oštećenog
E. C., donio je i dana 19.11. 2013. javno objavio
P R E S U D U
Okrivljena E.N. , JMB . od oca Z. i majke Dž., rodj. Š. , rodjena ..g. u selu
Vitomirica, Opština Peć, Republika Kosovo, živi u Ul. "13.juli" bb, Opština
Rožaje, drž. CG, razumije crnogorski jezik, koji je i njen jezik, pismena,
završila filozofski fakultet, zaposlena u JU "Srednja stručna škola" Rožaje,
ostvaruje mjesečnu zaradu u iznosu od 500,00 eura, udata, majka troje djece ,
siromašnog imovnog stanja, neosudjivana.
K R I V A J E
Što je:
dana 03.04.2013. godine, oko 16,00 h u zbornici JU Srednje stručne škole,
ugrozila sigurnost E. C., prijetnjom da će napasti na njegov život i tijelo na
način što mu je uputila riječi "ubiću te",
- čime je izvršila krivično djelo ugrožavanje sigurnosti iz čl. 168. st. 1.
Krivičnog zakonika
pa joj sud primjenom pomenutog zakonskog propisa i čl. 4, 13, 15, 32, 36, 42,
52, 53, 54 Krivičnog zakonika i 374. Zakonika o krivičnom postupku, izriče
USLOVNU OSUDU
Kojom joj utvrđuje kaznu zatvora u trajanju 30 (trideset) dana i istovremeno
odredjuje da se kazna neće izvršiti ukoliko osuđena u roku od jedne godine ne
izvrši novo krivično djelo.
Da plati na ime troškova krivičnog postupka paušalni iznos od 30,00 eura,u
korist budžeta Crne Gore, u roku od 15 dana po pravosnažnosti ove presude.
Oštećeni E.C. se radi ostvarivanja imovinsko-pravnog zahtjeva upućuje na
građansku parnicu.
O b r a z l o ž e nj e
Osnovno državno tužilaštvo iz Rožaja, podnijelo je ovome sudu optužni predlog
Kt.br. 60/13 od 09.05.2013.g. protiv okrivljene E. N. iz Rožaja, zbog
krivičnog djela ugrožavanje sigurnosti iz čl. 168. st. 1. Krivičnog zakonika
(KZ).
Na glavnom pretresu ODT-a Hajran Kalač je ostao pri podnijetom optužnom
predlogu, te je predložio da sud okrivljenu oglasi krivim zbog krivičnog djela
koje joj je optužbom stavljeno na teret i izrekne joj uslovnu osudu, kojom će
joj utvrditi kaznu zatvora u trajanju od 60 dana i istovremeno odrediti da se
kazna neće izvršiti ukoliko ista u roku od jedne godine ne izvrši novo
krivično djelo.
Na glavnom pretresu održanom dana 18.11.2013.g. nije pristupio uredno pozvani
oštećeni E.C. pa je sud pretres održao u njegovom odsustvu. Oštećeni je na
ranijem pretresu održanom dana 11.06.2013.g. istakao da se pridružuje
krivičnom gonjenju ODT-a u odnosu na okrivljenu i postavlja imovinsko-pravni
zahtjev u iznosu od 10.000,00 eura na ime pretrpjelih duševnih bolova.
Branilac okrivljene adv. M.B. je u završnoj riječi predložio da sud njegovu
branjenicu oslobodi od optužbe, jer nije izvršila krivično djelo koje joj je
optužbom stavljeno na teret.
Okrivljena je u svojoj odbrani istakla, da radi u JU "Srednja stručna škola" u
Rožajama, kao profesor, a oštećeni E. C. je direktor ove ustanove. U toku svog
tridesetogodišnjeg radnog staža redovno je dobijala pohvale od strane
savjetnika, sve do prije četiri godine, kada je za direktora postavljen
oštećeni E. C. koji joj odbija dnevnice, zadržava osmomartovske poklone,
kalendare i pokreće disciplinske postupke, nakon što ga je prijavila za
krivično djelo, koji nijesu sprovedeni u skladu sa zakonom. Da je dana
03.04.2013.g. oko 11,00 h vođen disciplinski postupak protiv nje, te pošto
isti nije sproveden u skladu sa zakonom odbila je da potpiše zapisnik i rekla
oštećenom "svaka ti čast, sve ti je ovo u redu, odbijam da potpišem zapisnik"
, a nije mu upućivala bilo kakve uvredljive i prijeteće riječi, niti mu je
govorila da će mu pustiti svog muža H.. Istog dana oko 16,00 h održana je
sjednica nastavničkog vijeća u zbornici škole koju je vodio oštećeni . Na toj
sjednici se nije prijetila oštećenom da će ga ubiti, jer se nije svađala sa
njim, niti se javljala za riječ . Sa oštećenim se na toj sjednici svađao prof.
R. N. i kada je R. saoštio nastavničkom vijeću da ga je direktor istjerao iz
kancelarije, ona se obratila oštećenom i rekla mu "sram te bilo" ali mu nije
prijetila. Predložila je da je sud oslobodi od optužbe, jer nije izvršila
djelo za koje je optužena.
Po ovoj krivičnopravnoj stvari, sud je izveo dokaze : saslušao svedoka -
oštećenog E. C., svedoke Z. H., A. B., A. C., H.R., R. N. , S.A. i B.
L.,pročitao zapisnik sa sjednice nastavničkog vijeća od 03.04.2013.g.,
fotokopiju zapisnika sa sjednice disciplinske rasprave od 03.04.2013.g.,
izvršio uvid u izvod iz kaznene evidencije.
Svedok - oštećeni E. C. je izjavio, da je direktor JU Srednje stručne škole u
Rožajama u kojoj okrivljena E. N. radi kao profesorica. Da je dana
03.04.2013.g.u njegovoj kancelariji, sproveo disciplinsku raspravu protiv
okrivljene, kojom prilikom je ona odbila da potpiše zapisnik i uputila mu
riječi "ako ne umrem šer ćeš mi vidjeti, kunem ti se pustiću ti H.". Ove
riječi je shvatio kao prijetnju i osjećao se ugroženim jer je pominjanjem svog
supruga H. koji je ranije ubio svog brata, okrivljena očigledno želela da ga
uplaši. Nakon toga istog dana oko 16,00 h u zbornici škole održana je sjednica
nastavničkog vijeća na kojoj je, između ostalog, pročitao zapisnik o izvršenom
inspekciskom nadzoru od 25.03.2013.g. koji je sačinio glavni prosvetni
inspektor prof. dr. M. A. koji je dao svoje mišljenje o i pritužbi profesora
R. N.na njegov rad, a osvrnuo se i na pritužbe okrivljene i ukazao da su iste
neosnovane. Okrivljena mu je svo vrijeme upadala u riječ povišenim tonom i
kada je pokušavao da privede sjednicu kraju okrivljena mu je više puta
govorila "šer ćeš mi vidjeti, zapamtićeš ti mene" i na kraju mu uputila
prijetnje "ubiću te". Pošto mu je pridhodno i na sjednici disciplinske
rasprave prijetila, od ove prijetnje se uplašio i ista je kod njega izazvala
dodatni strah i nesigurnost, te se osjećao i danas se osjeća ugroženim.
Svedok Z. H. je izjavila, da radi u Srednjoj stručnoj školi u Rožajama kao
pomoćnik direktora. Nije bila prisutna u kancelarija direktora dana
03.04.2013.g., kada je vođen disciplinski postupak protiv okrivljene E. N.,te
joj nije poznato šta se dešavalo na toj sjednici. Kasnije je čula da je
okrivljena na toj sjednici govorila direktoru E.C. "pusti ću ti H.". Nakon
sprovedenog disciplinskog postupka istog dana u zbornici škole održana je
sjednica nastavničkog vijeća na kojoj je prisustvovala. Na toj sjednici
okrivljena je upadala u riječ direktoru i kolegama koji su se javili za riječ
i nazivala ih "kučići, gmizavci i sl." . Na kraju sjednice okrivljena je
govorila oštećenom da će je zapamtiti, da će joj platiti i na kraju mu je
kazala "ubiću te".
Svedok A.B. je izjavila, da radi u Srednjoj stručnoj školi u Rožajama kao
pedagog. Da je dana 03.04.2013.g. na kratko ušla u kancelariju u kojoj je
vođen disciplinski postupak, jer je od nje traženo da donese pisane izjave
učenika koji su se žalili na ponašanje okrivljene na časovima i kada je
predala ove izjave odmah je izašla iz kancelarije, tako da joj nije poznato
šta se dešavalo na toj sjednici. Kasnije je čula da je okrivljena govorila
direktoru da će joj šer vidjeti i da će mu pustiti njenog muža H.. Istog dana
oko 16,00 h održana je sjednica nastavničkog vijeća u zbornici škole, na kojoj
je bila prisutna. Na sjednici je između ostalog pročitan zapisnik inspektora
povodom pritužbe koju je R. N. uputio prosvetnoj inspekciji. Okrivljena je u
toku sjednice upadala u riječ direktoru i govorila mu "sram te bilo" i sl. , a
upadala je u riječ i drugim nastavnicima. Kada je direktor rekao da zaključuje
sjednicu nastavničkog vijeća, oni su ustali da bi izašli iz zbornice i tada je
okrivljena uputila riječi oštećenom "ako budem živa ubićeš me ili ću te ubiti"
.
Svedok A. C. je izjavila, da je bila angažovana kao zapisničar u disciplinskom
postupku koji je dana 03.04.2013.g.sproveden protiv okrivljene E. N. u
kancelariji direktora Srednje stručne škole u Rožajama. Na kraju disciplinske
rasprave okrivljena je odbila da potpiše zapisnik i uputila riječi "ako ne
umrem šer ćeš mi vidjeti, kunem ti se pustiću ti ja H.", što je ona
konstatovala u zapisniku. Nije prisustvovala na sjednici nastavničkog vijeća u
zbornici iste škole, te joj nije poznato da li je okrivljena prijetila
oštećenom .
Svedok H. R. je izjavio, da radi kao profesor matematike u Srednjoj stručnoj
školi u Rožajama. Da je dana 03.04.2013.g. imao smrtni slučaj u porodici, te
nije bio u školi, i nije bio prisutan na disciplinskoj raspravi koja je vođena
protiv okrivljene, niti na sjednici nastavničkog vijeća, te mu nijesu poznati
detalji u vezi ovih događaja.
Svedok R. N. je izjavio, da radi kao profesor drvne struke u Srednjoj stručnoj
školi u Rožajama. Nije prisustvovao na disciplinskoj raspravi koja je vođena
protiv okrivljene, a prisustvovao je na sjednici nastavničkog vijeća koja je
održana u zbornici škole. Na toj sjednici između ostalog je pročitan zapisnik
o izvršenom inspekciskom nadzoru koji je sačinio inspektor M. A. po njegovoj
pritužbi. Sjeća se da je nakon toga on učestvovao u diskusiji. Nakon njegove
diskusije okrivljena je upadala u riječ direktoru E. C. i imala je primedbe po
raznim osnovama a naročito na način vođenja sjednice. Ne sjeća se koje je
riječi okrivljena uputila oštećenom, jer na to nije obraćao pažnju. Nije čuo
da je okrivljena prijetila oštećenom da će ga ubiti.
Svedok S. A.je izjavio, da je bio prisutan na sjednici nastavničkog vijeća na
03.04.2013.g. koja je održana u zbornici Srednje stručne škole u Rožajama na
kojoj su prisustvovali i oštećeni E. C. i okrivljena E. N. Na sjednici je bilo
verbalnog kontatka - sukoba, između okrivljene i direktora, ali se ne sjeća
koje su riječi jedno drugom upućivali. Nije čuo da je okrivljena kazala
oštećenom da će ga ubiti.
Svedok B.L. je izjavila, da nije bila prisutna na sjednici nastavničkog vijeća
u Srednjoj stručnoj školi u Rožajama dana 03.04.2013.g. na kojoj su
prisustvovali i okrivljena E.N. i oštećeni E. C.. Na toj sjednici došlo je do
prepirke između okrivljene i oštećenog u vezi bolovanja okrivljene koja je
govorila da inspektor A. stalno daje izvještaj u korist direktora. Za vrijeme
sjednice nije čula da je okrivljena prijetila oštećenom i da mu je govorila da
će ga ubiti, a šta se dešavalo nakon njenog izlaska iz zbornice nije joj
poznato.
Iz zapisnika sa sjednice disciplinske rasprave od 03.04.2013.g., vidi se da je
disciplinska rasprava održana dana 03.04.2013.g. sa početkom u 11,00 časova u
prostorijama direktora Srednje stručne škole u disciplinskom postupku protiv
zaposlene E. N. koji je vodio direktor E. C. Na kraju zapisnika se konstatuje
da je zaposlena ironičnim tonom kazala " svaka ti čast, sve ti je ovo u redu i
odbijam da potpišem zapisnik, ako ne umrem šer ćeš mi vidjeti, kunem ti se
pustiću ti ja Hida".
Iz zapisnika sa sjednice nastavničkog vijeća od 03.04.2013.g.,vidi se da je
ista održana 03.04.2013.g., te da je u istom konstatovano da je direktor škole
između ostalog upoznao nastavničko vijeće o izvršenom inspekciskom nadzoru
glavnog prosvetnog inpektora prof. dr. M. A. . U zaključcima je konstatovano
da se nastavničko vijeće ograđuje od prijetnji nastavnika R. i E.N. koji
ugrožavaju sigurnost i život direktora svojim prijetnjama, te da će direktor
pokrenuti krivične i disciplinske mjere protiv istih.
Cijeneći odbranu okrivljene i sve izvedene dokaze, kako pojedinačno, tako i u
međusobnoj vezi, u smislu čl. 370. st. 3. Zakonika o krivičnom postupku (ZKP),
sud je nesumnjivo utvrdio da je okrivljena izvršila krivično djelo koje joj je
optužbom stavljeno na teret i da je zato kriva i krivičnopravno odgovorna.
Utvrđeno činjenično stanje proizilazi iz dokaza izvedenih u postupku.
Naime, iz iskaza svedoka - oštećenog E.C., utvrđeno je da je dana
03.04.2013.g. oko 14,00 h održana sjednica nastavničkog vijeća u zbornici JU
Srednje stručne škole u Rožajama kojoj je prisustvovala i okrivljena i da mu
je okrivljena tom prilikom, dok je čitao zapisnik o izvršenom inspekciskom
nadzoru upadala u riječ povišenim tonom i na kraju sjednice mu je uputila
riječi "ubiću te", te pošto mu je predhodno i na sjednici disciplinske
komisije održane istog dana prijetila da će mu pustiti svog muža H. koji je
osuđivan za ubistvo, od ovih prijetnji se uplašio i osjećao se, a i danas se
osjeća ugroženim.
Iskaz ovog svedoka - oštećenog , sud je prihvatio kao jasan, objektivan i
uvjerljiv , a dovodeći isti u vezu sa iskazom svedoka Z. H., A. B., a
djelimično i sa iskazima svedoka R. N., S. A. i B.L.i navodima iz zapisnika sa
sjednice disciplinske rasprave i nastavničkog vijeća od 03.04.2013.g., zaista
nema sumnje u drugačije činjenično stanje. Naime, svedok Z. je potvrdila iskaz
oštećenog da mu je okrivljena na sjednici nastavničkog vijeća upadala u riječ
i na kraju sjednice mu kazala da će ga ubiti, dok predhodno nije prisustvovala
na sjednici disciplinske rasprave, ali je čula da je okrivljena na toj
raspravi govorila oštećenom da će mu pustiti svog muža H.. Takođe i svedok A.
B. je istakla, da nije prisustvovala na sjednici disciplinske rasprave, ali je
kasnije čula da je okrivljena govorila oštećenom da će mu pustiti svog muža
H., a prisustvovala je na sjednici nastavničkog vijeća koja je održana u
zbornici škole, kojom prilikom je okrivljena upadala u riječ oštećenom i
govorila mu " sram te bilo" i sl., i na kraju sjednice mu je uputila riječi
"ako budem živa ubićeš me ili ću te ubiti", a dovodeći to u vezu sa iskazom
oštećenog i svedoka Z. H., nesumnjivo se utvrđuje da je okrivljena uputila
oštećenom navedenu prijetnju-"ubiću te" koja je kod njega izazvala osjećaj
straha, nesigurnosti i lične ugroženosti. Iskaze ovih svedoka, sud je ocijenio
kao objektivne i međusobno saglasne u bitnom, dovodeći iste u vezu sa navodima
iz zapisnika sa sjednice disciplinske komisije iz kojeg proizilazi da je
okrivljena uputila oštećnom riječi da će mu pustiti Hida i da je na sjednici
nastavničkog vijeća prijetila oštećenom, te u vezu sa iskazima svedoka R. N.,
S. A. i B. L. iz kojih proizilazi da je okrivljena na sjednici nastavničkog
vijeća upadala u riječ oštećenom i da je bilo verbalnog kontakta - prepirke
između njih, zaista se nesumnjivo zaključuje da je okrivljena kritičnog dana
uputila oštećenom navedenu prijetnju koje je kod njega izazvala osjećaj
straha, lične ugroženosti i nesigurnosti. To što svedoci R., S. i B. navode da
nijesu čuli da je okrivljena uputila oštećenom navedenu prijetnju ne dovodi u
sumnju iskaze oštećenog i svedoka Z. H. i A. B., jer su njihovi iskazi u tom
dijelu uvjerljivi i međusobno saglasni u bitnom, pa je sud istim poklonio punu
vjeru.
Sud je cijenio i iskaze svedoka A. C. i H. R., pa je našao da isti nemaju
uticaja na drugačiji zaključak, obzirom da se iz njihovih iskaza vidi da
nijesu bili prisutni na sjednici nastavničkog vijeća, te im nijesu poznati
detalji u vezi događaja koji se desio na toj sjednici.
Sud je cijenio iskaz okrivljene, pa je isti prihvatio u djelu u kojem ne spori
odlučne činjenice koje su utvrđene u postupku. Naime, okrivljena ne spori da
je kritičnog dana prisustvovala na sjednici disciplinske rasprave i na
sjednici nastavničkog vijeća Srednje stručne škole u Rožajama, ali se brani da
se nije svađala sa oštećenim i da mu nije govorila da će mu pustiti H.i da će
ga ubiti. Iskaz okrivljene u ovom dijelu, sud nije prihvatio obzirom da je
isti neuvjerljiv, neojektivan i u cjelosti opovrgnut iskazom oštećenog koji
nalazi oslonca i u iskzima svedoka Z. H., A. B., a djelimično i u iskazima
svedoka R. N., S. A. i B. L., te navoda iz zapisnika sa sjednice disciplinske
rasprave i sjednice nastavničkog vijeća,tako da je očigledno da okrivljena sa
ovakvom odbranom smišljeno i sračunato nastoji da izbjegne krivično-pravnu
odgovornost.
Dakle, u postupku je utvrđeno da je okrivljena dana 03.04.2013. godine, oko
16,00 h u zbornici JU Srednje stručne škole, ugrozila sigurnost E. C.,
prijetnjom da će napasti na njegov život i tijelo na način što mu je uputila
riječi "ubiću te". Utvrđeno je da je navedena prijetnja koju je okrivljena
uputila oštećenom, kod istog izazvala osjećaj straha, lične ugroženosti,
nesigurnosti i nespokojstva i da je po svom karakteru i okolnostima pod kojima
je upućena objektivno ostvariva i podobna da kod istog izazove takav osjećaj.
Cijeneći psihički odnos okrivljene prema učinjenom djelu, sud je našao da je
ista bila svjesna svog djela tj. svjesna da na opisani način upućivanjem
navedene prijetnje ugrožava sigurnost oštećenog i to je htjela, pa je
postupala sa umišljajem.
Pravnom ocjenom utvrđenog činjeničnog stanja, sud je našao da su u radnjama
okrivljene sadržani svi bitni elementi krivičnog djela ugrožavanje sigurnosti
iz čl. 168. st. 1. KZ.
Sa navedenih razloga, sud nije prihvatio tezu odbrane branioca okrivljene da
njegova branjenica nije izvršila krivično djelo koje joj je optužbom stavljeno
na teret.
Za izvršeno krivično djelo sud je okrivljenu oglasio krivom i izrekao joj
uslovnu osudu utvrđujući joj pri tom kaznu zatvora u trajanju od 30 dana i
istovremeno odredio da se kazna neće izvršiti ukoliko ista u roku od jedne
godine ne izvrši novo krivično djelo.
Prilikom izricanja ovakve vrste krivične sankcije, sud je imao u vidu stepen
krivice okrivljene, stepen nastupjele posledice, okolnosti pod kojima je djelo
izvršeno, držanje okrivljene nakon izvršenog djela, cijeneći pri tom kao
olakšavajuće okolnosti njenu raniju neosuđivanost i siromašno imovno stanje,
pa je sud u nedostatku otežavajućih okolnosti, našao da je imalo mjesta
izricanju ovakve vrste krivične sankcije, ubijeđen da će upozorenje uz
prijetnju kazne u dovoljnoj mjeri uticati na okrivljenu da ubuduće ne vrši
bilo kakva krivična djela.
Na osnovu čl. 229. u vezi čl. 226. st. 2. tač. 9. i st. 3. ZKP, sud je
obavezao okrivljenog da plati na ime troškova krivičnog postupka paušalni
iznos od 30,00 eura, u korist budžeta Crne Gore, a ovo imajući u vidu trajanje
i složenost krivičnog postupka, kao i i imovno stanje okrivljenog.
Na osnovu čl. 239. st. 2. ZKP, oštećeni E. C. je radi ostvarivanja Imovinsko-
pravnog zahtjeva upućen na građansku parnicu.
Sa izloženog odlučeno je kao u dispozitivu ove presude.
OSNOVNI SUD U ROŽAJAMA, dana 19.11.2013.g.
Zapisničar,S U D I J A,
Aida Luboder s.r.Milosav Zekić s.r.
PRAVNA POUKA: Protiv ove presude može se izjaviti žalba u roku od 8 dana od
dana prijema iste i to Višem sudu u Bijelom Polju, a preko ovog suda.