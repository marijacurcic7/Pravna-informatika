K. br. 724/13

U IME CRNE GORE

OSNOVNI SUD U PODGORICI, po sudiji Željki Jovović, uz učešće Rajković Danijele
kao zapisničara, u krivičnom predmetu protiv okrivljene T. V., zbog krivičnog
djela nedozvoljeno držanje oružja i eksplozivnih materija iz čl. 403 st. 1
Krivičnog zakonika Crne Gore, po optužnom predlogu Osnovnog državnog tužioca
Podgorica Kt. br. 875/13 od 09. 09. 2013. godine, nakon održanog glavnog i
javnog pretresa dana 14. 01. 2014. godine, u prisustvu zastupnika optužbe
Biljane Medenice i okrivljene T. V., donio je i istog dana javno objavio
P R E S U D U
Okrivljena
T. V., JMB xxxxxxxxxxxxx, od oca N. i majke Z., rođene Š., rođena xx. xx.
19xx. godine u Rudom, Bosna i Hercegovina, sa prebivalištem u Podgorici, Ul.
Ludviga Kube br. xx, državljanka Crne Gore, udata, majka četvoro djece,
pismena, završila srednju školu, lošeg imovnog stanja, neosuđivana.
Kriva je
Što je:
Dana 23. februara 2012. godine u Podgorici, svjesna svog djela, čije izvršenje
je htjela i znajući da je njeno djelo zabranjeno, suprotno čl. 10a st. 2 i čl.
27 Zakona o oružju, u svojoj kući u Ul. Ludviga Kube br. xx neovlašćeno držala
vatreno oružje i to pištolj marke "Crvena zastava", model 88, kalibra 9 mm
PARA, fabričkog broja 62xxx, a za koje oružje nije imala važeći oružni list
izdat od strane nadležnog organa, u čemu je istog dana otkrivena kada joj je
navedeno oružje i oduzeto od strane službenika Uprave policije - Područne
jedinice Podgorica,
- čime je izvršila krivično djelo nedozvoljeno držanje oružja i eksplozivnih
materija iz čl. 403 st. 1 Krivičnog zakonika.
Pa joj Sud za navedeno krivično djelo primjenom čl. 4 st. 2, čl. 42 st. 1, čl.
52 st. 2, čl. 53 i 54 Krivičnog zakonika i čl. 226, 229 i 374 Zakonika o
krivičnom postupku, izriče
USLOVNU OSUDU
Kojom joj predhodno utvrđuje kaznu zatvora u trajanju od 3 (tri) mjeseca i
istovremeno određuje da se ista neće izvršiti, ako okrivljena u roku od 1
(jedne) godine po pravosnažnosti presude ne izvrši novo krivično djelo.
Obavezuje se okrivljena da plati na ime troškova krivičnog postupka iznos od
30,00 €, u roku od 15 dana po pravosnažnosti presude, pod prijetnjom prinudnog
izvršenja.
Na osnovu čl. 75 Krivičnog zakonika prema okrivljenoj se izriče:
MJERA BEZBJEDNOSTI
Oduzima se od okrivljene vatreno oružje pištolj marke "Crvena zastava", model
88, kalibra 9 mm PARA, fabričkog broja 62xxx, kao predmet upotrijebljen u
izvršenju krivičnog djela.
O b r a z l o ž e nj e
Optužnim predlogom ODT Podgorica Kt. br. 875/13 od 09. 09. 2013. godine,
okrivljenoj T. V. je stavljeno na teret da je izvršila krivično djelo
nedozvoljeno držanje oružja i eksplozivnih materija iz čl. 403 st. 1 Krivičnog
zakonika Crne Gore. Zastupnik optužbe je prije davanja završne riječi
izmijenila optužni predlog u pogledu pravne kvalifikacije gdje umjesto
Krivičnog zakonika Crne Gore, treba da se primijeni Krivični zakonik, te
ukazala da je provedenim materijalnim dokazima na glavnom pretresu nesumnjivo
utvrđeno da su se u radnjama okrivljene T. V. stekli elementi bića krivičnog
djela stavljenog joj na teret, pa je predložila sudu da okrivljenu oglasi
krivom za predmetno krivično djelo, te da joj shodno čl. 75 Krivičnog zakonika
izrekne mjeru bezbjednosti oduzimanje predmetnog pištolja kao sredstvo
izvršenja krivičnog djela.
Okrivljena T. V. u svojoj odbrani pred ovlašćenim tužiocem Osnovnog državnog
tužilaštva u Podgorici Kt. br. 875/13 od 13. 08. 2013. godine u bitnom je
navela da je vlasnica pištolja marke „Crvena Zastava“, fab. br. 62xxx, cal.
9mm. Pištolj je kupila koliko se sjeća 1998. godine iz ličnih razloga.
Cjelokupnu proceduru nabavke i kupovine pištolja je ispoštovala, uredno
prijavila MUP-u namjeru da kupi pištolj, a nakon dobijanja odobrenja i
potrebne dokumentacije predmetni pištolj je kupila u prodavnici „Lovac“ u
Podgorici, nakon čega joj je i izdat oružani list. Pištolj je čitavo vrijeme
držala u svojoj kući, i on se nalazio u njenoj sobi koju samo ona koristi na
mjestu koje je van dometa ostalih ukućana. Za oružani list je mislila a i
danas misli da je bilo dovoljno jedan put registrovati pištolj i da ne treba
produžavati bilo kakve dozvole. U februaru mjesecu 2012. godine došli su
pripadnici Uprave policije radi vršenja pretresa i tom prilikom su je pitali
da li ima oružje u kući, nakon čega ih je odvela i pokazala im gdje stoji
pištolj, i predala im pištolj zajedno sa oružanim listom. Za pištolj koji joj
je oduzet nije imala ni municiju. Nije znala da dozvola za držanje oružja
treba da se produžava, iz razloga što je ovaj pištolj sigurno posljednjih
desetak godina stajao na istom mjestu, konzerviran zajedno sa oružanim listom
koji nije ni gledala. Predala je potvrdu Ministarstva unutrašnjih poslova br.
09-UPI-270/13/11702/4 od 25. 02. 2013. godine da joj je oduzet privremeno
pištolj marke „Zastava M88“ fab.br.62xxx, cal.9mm, kao i oružani list reg. br.
00xxx od 23. 10. 1998. godine, čija je fotokopija zadržana u spise predmeta a
original vraćen stranci za potrebe upravnog postupka pred MUP-om CG. Na
glavnom pretresu održanom dana 30. 10. 2013. godine okrivljena je u cjelosti
ponovila svoju odbranu i dodala da osim ovog oružja nikad ranije nije
posjedovala oružje. Predmetno oružje joj je bilo uspomena, dobila ga je na
poklon na način što je čašćena a zatim je pištolj kupila u prodavnici „Lovac“.
Nije znala da se oružani list produžava a ovo oružje nije gledala sigurno par
godina, a stajalo je u sigurnom mjestu u sefu u sobi i isti se nije
upotrebljavalo. U završnoj riječi je navela da joj je žao ako je svojim
propustom izvršila krivično djelo i zamolila sud da joj, ukoliko za to postoji
mogućnost, oružje ne oduzme već joj dozvoli da isto legalizuje.
Sud je u dokaznom postupku pročitao službenu zabilješku Uprave policije
Područne jedinice Podgorica Ku. br. 541/2012 od 03. 07. 2013. godine, pročitao
zapisnik o pretresanju stana i drugih prostorija Uprave policije - Područne
jedinice Podgorica Ku. br. 541/2012 od 24. 02. 2012. godine, pročitao potvrdu
o privremeno oduzetim predmetima Uprave policije - PJ Podgorica Ku. br.
541/2012 od 24. 02. 2012. godine, pročitao izvještaj o balističkom vještačenju
Uprave policije Forenzičkog centra br. 2562/13 od 27. 08. 2013. godine,
pročitao Izvještaj Republike Srpske Ministarstva unutrašnjih poslova Centra
javne bezbjednosti istočno Sarajevo policijska stanica Rudo iz kaznene
evidencije na ime okrivljene T. V. od 20.09.2013.godine, izvršio uvid u
pištolj marke „Crvena zastava“, model 88 kalibra 9 mm PARA, fabričkog broja
62xxx i pročitao dopis Ministarstva unutrašnjih poslova Direktorata za upravne
unutrašnje poslove od 14.11.2013. godine.
Iz službene zabilješke Uprave policije PJ Podgorica Ku. br. 541/2012 od 03.
07. 2013. godine, proizilazi da je prilikom pretresa kuće koja je vlasništvo
T. C. dana 23. 02. 2012. godine, vršenog po naredbi Sudije za istragu Osnovnog
suda u Podgorici, u jednoj od spavaćih soba na spratu pronađen pištolj marke
„Crvena Zastava“ kal.9 mm - Para, fab. br. 62xxx, sa okvirom, bez municije, za
koji su ukućani izjavili da je vlasništvo T. V., supruge T. C. i majke T. J. i
T. M., te da za navedeni pištolj ima oružani list kojem je istekla važnost.
Pištolj je tom prilikom privremeno oduzet, o čemu je izdata potvrda o
privremeno oduzetim predmetima i sačinjen zapisnik o pretresanju stana i
drugih prostorija. Provjerom u evidenciji MUP-a utvrđeno je da je navedeni
pištolj registrovan na ime T. V. dana 23. 10. 1998. godine.
Iz zapisnika o pretresanju stana i drugih prostorija Uprave policije PJ
Podgorica Ku. br. 541/2012 od 24. 02. 2012. godine, proizilazi da je u ul.
Ludviga Kube bb, u naselju Zagorič, dana 24. 02. 2012. godine po predatoj
naredbi T.V. u smislu čl. 80 stav 1 ZKP-a započeto pretresanje kuće u 08:00
časova, kojom prilikom je u trećoj spavaćoj sobi na spratu između dušeka i
jastuka u jednoj platnenoj kesi „Baldii“ pronađen jedan (1) pištolj marke CZM
9 mm Para ser broj 62xxx sa okvirom za isti u kojem se ne nalazi municija i
oružani list na ime Turković Veselinke za navedeni pištolj, koji je predmetnom
prilikom i oduzet.
Iz potvrde o privremeno oduzetim predmetima Uprave policije PJ Podgorica Ku.
br. 541/2012 od 24. 02. 2012. godine, sud je utvrdio da je od T. V. oduzet
jedan pištolj marke CZ 9mm PARA ser. br. 62xxx sa okvirom za isti bez municije
kao i oružani list za navedeni pištolj.
Iz izvještaja o balističkom vještačenju Uprave policije Forenzičkog centra br.
2562/13 od 27. 08. 2013. godine utvrđeno je da je pištolj marke „CZ“, model
88, kalibar 9mm PARA, fab. broj 62xxx ispravan i da se iz njega može
ispaljivati municija odgovarajućeg kalibra.
Iz dopisa Ministarstva unutrašnjih poslova Direktorata za upravne unutrašnje
poslove od 14. 11. 2013. godine proizilazi da je T. V. za pištolj marke Crvena
Zastava, model 88, kal. 9 mm, fab. br. 62xxx izdat oružani list od strane
Područne jedinice za upravne unutrašnje poslove Podgorica, sa brojem 260, dana
23.10.1998. godine sa rokom važenja do 23. 10. 2008. godine.
Cjeneći sve provedene dokaze kako pojedinačno, tako i u njihovom međusobnoj
vezi, dovodeći ih u vezu sa odbranom okrivljene, sud je na nesumnjiv način
utvrdio da je okrivljena dana 23. februara 2012. godine u Podgorici, svjesna
svog djela, čije izvršenje je htjela i znajući da je njeno djelo zabranjeno,
suprotno čl. 10a st. 2 i čl. 27 Zakona o oružju, u svojoj kući u Ul. Ludviga
Kube br. xx neovlašćeno držala vatreno oružje i to pištolj marke "Crvena
zastava", model 88, kalibra 9 mm PARA, fabričkog broja 62xxx, a za koje oružje
nije imala važeći oružni list izdat od strane nadležnog organa, u čemu je
istog dana otkrivena kada joj je navedeno oružje i oduzeto od strane
službenika Uprave policije - Područne jedinice Podgorica, čime je izvršila
krivično djelo nedozvoljeno držanje oružja i eksplozivnih materija iz čl. 403
st. 1 Krivičnog zakonika.
Naprijed navedene činjenice utvrđene su iz dokaza provedenih na glavnom
pretresu. Naime, iz službene zabilješke Uprave policije Područne jedinice
Podgorica Ku. br. 541/2012 od 03. 07. 2013. godine proizilazi da je prilikom
pretresa kuće koja je vlasništvo T. C. dana 23. 02. 2012. godine, u jednoj od
spavaćih soba na spratu pronađen pištolj marke „Crvena Zastava“ kal.9 mm -
Para, fab.br. 62xxx, sa okvirom, bez municije, za koji su ukućani izjavili da
je vlasništvo T. V., te da za navedeni pištolj ima oružani list kojem je
istekla važnost, kojom prilikom je pištolj privremeno oduzet, a koje okolnosti
su utvrđene i iz sadržine zapisnika o pretresanju stana i drugih prostorija,
kao i potvrdom o privremeno oduzetim predmetima, kojim je konstatovano da je
od T. V. oduzet jedan pištolj marke CZ 9mm PARA ser. br. 62xxx sa okvirom za
isti bez municije. Naprijed navedene okolnosti proizilaze i iz odbrane
okrivljene T. V., koja u svojoj odbrani nije sporila da je predmetni pištolj
njeno vlasništvo i da je isti čitavo vrijeme držala u kući u svojoj sobi koju
samo ona koristi, što je i pokazala pripadnicima Uprave policije prilikom
vršenja pretresa kada joj je oduzet pištolj za koji nije imala municiju. Da se
u konkretnom slučaju radi o ispravnom pištolju iz kojeg se može ispaljivati
municija odgovarajućeg kalibra sud je utvrdio iz izvještaja o balističkom
vještačenju Uprave policije Forenzičkog centra br. 2562/13 od 27. 08. 2013.
godine.
Postupajući na naprijed opisan način okrivljena je neovlašćeno držala vatreno
oružje pištolj marke „Crvena zastava“, model 88, kalibra 9mm PARA, fabričkog
broja 62xxx, za koje oružje nije imala važeći oružni list izdat od strane
nadležnog organa, pa je na taj način postupila suprotno odredbi čl. 10a st. 2
Zakona o oružju kojim je propisano da je zabranjeno nabavljanje, držanje i
nošenje oružja kategorije B bez odgovarajuće isprave o oružju, u koju
kategoriju između ostalog spada i pištolj, te odredbi čl. 27 Zakona o oružju
kojim je propisano da se oružani list izdaje za držanje oružja ili za držanje
i nošenje oružja, na ime vlasnika, fizičkom licu koje posjeduje oružje za
ličnu bezbjednost, dok je st. 2 i 3 istog člana propisano da se oružani list
izdaje sa rokom važenja od 5 godine, a da se važenje oružanog lista može na
zahtjev podnosioca, produžiti za naredni period od 5 godina.
Cijeneći subjektivni odnos okrivljene prema izvršenom krivičnom djelu, sud
nalazi da je okrivljena postupala sa direktnim umišljajem, bila je svjesna da
u kući drži vatreno oružje - predmetni pištolj, za koje oružje nije imala
važeći oružni list izdat od strane nadležnog organa, obzirom da joj je oružani
list koji je posjedovala prestao da vaći 23. 10. 2008. godine, te svjesna da
time čini krivično djelo, što je u konkretnom slučaju i htjela, pa su se pored
objektivnih stekli i svi subjektivni elementi bića krivičnog djela stavljenog
joj na teret.
Sud nije prihvatio odbranu okrivljene u kojoj navodi da je za predmetni
pištolj mislila a i danas misli da je bilo dovoljno jedan put registrovati
pištolj, te da nije znala da dozvola za držanje oružja - oružani list treba da
se produžava, nalazeći da je takva odbrana okrivljene neuvjerljiva, nelogična
i usmjerena na izbjegavanje krivice, imajući u vidu da je okrivljenoj za
predmetni pištolj izdat oružani list broj 260 dana 23. 10. 1998. godine i da
je isti važio do 23. 10. 2008. godine, što se utvrđuje iz dopisa Ministarstva
unutrašnjih poslova Direktorata za upravne unutrašnje poslove od 14. 11. 2013.
godine. Za sud nije logično da okrivljena, koja je u svojoj odbrani navela da
je ispoštovala cjelokupnu proceduru nabavke i kupovine pištolja, uredno
prijavila MUP-u namjeru da kupi pištolj, a nakon dobijanja odobrenja i
potrebne dokumentacije predmetni pištolj kupila u prodavnici „Lovac“ u
Podgorici, nakon čega joj je i izdat oružani list, nije se upoznala sa
njegovom sadržinom, ovo tim prije što se oružani list izdaje za držanje oružja
i sadrži podatak do kada važi, a u posjedu okrivljene je bio više od trinaest
godina, te je prilikom pretresa kuće pronađen na istom mjestu gdje i predmetni
pištolj i tom prilikom oduzet.
Prilikom utvrđivanja krivične sankcije Sud je na strani okrivljene, u smislu
čl. 42 Krivičnog zakonika cijenio sve okolnosti od uticaja na njen izbor i
visinu, pa je u odsustvu otežavajućih okolnosti kao olakšavajuće okolnosti
cijenio to što je okrivljena udata i majka četvoro djece, ranije dobro
ponašanje i s tim u vezi činjenicu da nije osuđivana, što je sud utvrdio
uvidom u izvod iz kaznene evidencije na ime okrivljene, pa je primjenom čl. 53
i čl. 54 Krivičnog zakonika, okrivljenoj izrekao uslovnu osudu kao u izreci
presude, nalazeći da će se i sa prijetnjom izvršenja utvrđene kazne zatvora u
trajanju od 3 (tri) mjeseca, te vremenom provjeravanja u periodu od 1 (jedne)
godine na okrivljenu u dovoljnoj mjeri uticati da u buduće ne vrši krivična
djela, čime će se sa uspjehom ostvariti svrha uslovne osude iz čl. 52 st. 2
Krivičnog zakonika u okviru opšte svrhe izricanja krivičnih sankcija u smislu
čl. 4 st. 2 Krivičnog zakonika.
Na osnovu čl. 75 Krivičnog zakonika okrivljenoj je izrečena mjera bezbjednosti
oduzimanja vatrenog oružja pištolja marke "Crvena zastava", model 88, kalibra
9 mm PARA, fabričkog broja 62xxx, kao predmeta upotrijebljenog u izvršenju
krivičnog djela.
Kako je okrivljena oglašena krivom sud je shodno čl. 226 i 229 Zakonika o
krivičnom postupku obavezao da na ime troškova krivičnog postupka plati iznos
od 30,00 €, koji troškovi se odnose na ime sudskog paušala, koji je odmjeren
shodno imovnim prilikama okrivljene, složenosti predmeta i dužini trajanja
postupka.
Sa svega izloženog, a na osnovu čl. 374 Zakonika o krivičnom postupku,
odlučeno je kao u izreci presude.
OSNOVNI SUD U PODGORICI, dana 14. 01. 2014. godine.
ZAPISNIČAR:
|
S U D I J A:  
---|---  
Danijela Rajković,s.r.
|
Željka Jovović,s.r.
PRAVNA POUKA:
|
Protiv ove presude dozvoljena je žalba u roku od 8 dana od dana prijema
pismenog otpravka iste, preko ovog suda Višem sudu u Podgorici.
---|---  
ZTO Danijela Rajković
ZAPISNIČAR:
|
S U D I J A:  
---|---  
Danijela Rajković
|
Željka Jovović
DN-a: Po primjerak presude dostaviti:
- ODT Podgorica,
- Okrivljenoj,
- A/a.
Postupljeno dana __
Radnik suda ______