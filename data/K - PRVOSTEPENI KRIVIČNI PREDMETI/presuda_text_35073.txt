OSNOVNI SUD U ROŽAJAMA
K.br. 84/13
U IME CRNE GORE
Sudija Osnovnog suda u Rožajama Milosav Zekić, uz učešće zapisničara Aide
Luboder , rješavajući po izmijenjenoj optužnici Osnovnog državnog tužilaštva
iz Rožaja Kt-I.br.4/11 od 09.08.2011.g. podnijetoj protiv okrivljenih: M. M.,
E. M. Pravnog lica "Stupa - Company" DOO "Export - Import" iz Rožaja sa
sjedištem u selu Stupa, Opština Rožaje, reg. br. 50471971, kao saizvršilaca,
zbog krivičnog djela utaja poreza i doprinosa iz čl. 264. st. 3. u vezi st. 1.
u vezi čl 23. st. 2. Krivičnog zakonika, nakon održanog glavnog i javnog
pretresa dana 18.10.2013.g., u prisustvu Zamjenika Osnovnog državnog tužioca
Armina Selmanovića, predstavnika okrivljenog pravnog lica "Stupa-Company" DOO
"Export-import" E. M., okrivljenih odgovornih lica M. i E. M. i njihovog
branioca adv. M. K. iz Podgorice, predstavnika oštećene Poreske Uprave CG A.
M., a u odsustvu uredno pozvanog Zaštitnika imovinsko pravnih interesa CG,
donio je i dana 21.10. 2013.g. javno objavio,
P R E S U D U
Okrivljeni M. M. JMB , ., od oca H. i majke R., rodjene F., rodjen ..g. u selu
Stupa, Opština Rožaje, gdje i živi, državljanin CG, razumije crnogorski jezik,
a njegov jezik je bosanski, pismen, završio osnovnu školu, zaposlen, ostvaruje
mjesečnu zaradu u iznosu od 200,00 eura, oženjen, otac 2 maloljetne djece,
srednjeg  imovnog stanja, osudjivan presudom Osnovnog suda Rožaje K.br. 288/99
od 04.05.2000.g. zbog krivičnog djela iz čl. 233/3 KZ RS na kaznu zatvora u
trajanju od 3 mjeseca uslovno za 1 godinu,  presudom Opštinskog suda Tutin
K.br. 546/05 od 08.06.2006.g. zbog krivičnog djela iz čl. 249/2 OKZ na kaznu
zatvora u trajanju od 6 mjeseci uslovno za 1 godinu i presudom Osnovnog suda u
Rožajama K.br. 88/11 od 07.09.2011.g., zbog krivičnog djela krijumčarenje iz
čl. 265. st. 1. KZ, na kaznu zatvora u trajanju od 45 dana i novčanu kaznu u
iznosu od 300,00 eura.
Okrivljeni E. M. JMBG ., od oca H. i majke R., rodj. F., rodjen .g. u
Rožajama, živi u selu Stupa, Opština Rožaje, državljanin CG, razumije
crnogorski jezik, a njegov jezik je bosanski, pismen, završio osnovnu školu,
vlasnik-izvršni direktor, ostvaruje mjesečnu zaradu u iznosu od 200,00 eura,
neoženjen, srednjeg imovnog stanja, osudjivan i presudom Osnovnog suda u
Rožajama K.br. 101/11 od 31.10.2011.g., zbog krivičnog djela krijumčarenje iz
čl. 265. st. 1. KZ, na kaznu zatvora u trajanju od 45 dana i novčanu kaznu u
iznosu od 300,00 eura.
Okrivljeno Pravno lice "Stupa Companiy" DOO "Export-Import" iz Rožaje sa
sjedištem u selu "Stupa", Opština Rožaje, Upisano u Centralnom registru
Privrednog suda u Podgorici pod registarskim brojem br. 50471971, PIB
02716763, šifra djelatnosti 5610, kojeg predstavlja osnivač i izvršni direktor
E. M., neosuđivano.
K R I V I SU
Što su:
u periodu od 01.01.2011.godine, pa do dana 30.06.2011.godine, u Rožajama,
zajednički i to: pravno lice “Stupa Company” DOO Eksport-import Rožaje, u
okviru obavljanja svoje djelatnosti, M. M. kao odgovorno lice, vlasnik
privrednog društva i E. M. kao odgovorno lice, vlasnik i izvršni direktor u
privrednom društvu, djelujući u ime pravnog lica u okviru svojih ovlašćenja u
namjeri da pravno lice izbjegne plaćanje poreza i drugih propisanih dažbina,
protivno odredbama čl. 3, 13, 18, 24, 33, 34, 35 i 53. Zakona o porezu na
dodatu vrijednost (Sl. list RCG br. 65/01, 12/02, 38/02, 72/02, 21/03, 76/05,
04/06 i Sl. list CG br. 16/07), i odredbama čl. 4. Zakona o računovodstvu i
reviziji (Sl. list RCG br. 69/05 i Sl. list CG 80/08), prikrivali podatke koji
se odnose na utvrđivanje obaveza – poreza (obračunavanje i plaćanje PDV-a), na
način što su nabavili robu - sirovu kafu u količini od 74.800 kg. (Rio minas u
količini od 67.000 kg. i Robusta sherry u količini od 7.800 kg. ) u
vrijednosti od 117.284,00 Eura, koju nijesu evidentirali u poslovnim knjigama
svog preduzeća, već su je prodali u preduzeću bez evidencije zajedno sa
evidentiranom robom, a prilikom kontrole izvršene od strane Poreske uprave
dana 30.06.2011.godine, kao dokaz o porijeklu robe priložili su fiktivne
fakture-otpremnice “DnD Company” DOO iz Podgorice br. 55/4 od
12.04..2011.godine, 63/4 od 21.04.2011.godine, da bi ozakonili nabavku robe,
kao da su istu legalno nabavili kod ovog preduzeća i legalno izdatu fakturu
br. 96/6 od 26.06.2011.godine, “DnD Company” DOO iz Podgorice, za
neevidentiranu a prodatu robu, izbjegavajući na taj način obračun i plaćanje
PDV-a na nabavljenu robu i ostvareni promet roba, u ukupnom iznosu od
17.041,36 Eura,
-čime su kao saizvršioci izvršili krivično djelo utaja poreza i doprinosa iz čl. 264. st. 1. u vezi čl. 23. st. 2. Krivičnog zakonika. 
pa sud
okrivljene M. M. i E. M.primjenom pomenutih zakonskih propisa i čl. 4,13, 15,
32, 34, 36, 42. Krivičnog zakonika i čl. 400 i 374. Zakonika o krivičnom
postupku
O S U Đ U JE
Na KAZNU ZATVORA u trajanju od po 2 (dva) mjeseca, u koju kaznu im se ima
uračunati vrijeme provedeno u pritvoru od 06.07.2011.g. do 11.07.2011.g. i
NOVČANU KAZNU u iznosu od po 600,00 (šest stotina) eura.
Ako osudjeni ne plate novčanu kaznu u roku od 30 (trideset)  dana po
pravosnažnosti ove presude, ista će se zamijeniti kaznom zatvora, tako što će
se za svakih započetih 25,00 eura novčane kazne odrediti jedan dan kazne
zatvora.
Da solidarno plate na ime troškova krivičnog postupka iznos od 1.166,00 eura,
u korist budžeta Crne Gore.
Da plate na ime paušala iznos od po 70,00 eura, u korist budžeta Crne Gore,
sve u roku od 15 dana po pravosnažnosti ove presude.
Imovinsko pravni zahtjev nije postavljen.
Okrivljenom Pravnom licu "Stupa Companiy" DOO "Export-Import" iz Rožaja, sud
primjenom pomenutih propisa i čl. 1, 3, 12, 13, 14, 15 st. 1. tač. 4., čl. 16
i 24.Zakona o odgovornosti pravnih lica za krivična djela i čl. 400 i 374.
Zakonika o krivičnom postupku izriče
USLOVNU OSUDU
Kojom mu utvrđuje novčanu kaznu u iznosu od 10.000,00 (deset hiljada) eura i
istovremeno određuje da se kazna neće izvršiti, ako osuđeno pravno lice u roku
od dvije godine ne bude odgovorno za novo krivično djelo .
Da plati na ime paušala iznos od 70,00 eura, u korist budžeta Crne Gore, u
roku od 15 dana po pravosnažnosti ove presude.
Imovinsko pravni zahtjev nije postavljen.
Od okrivljenih M. M., E. M. i pravnog lica "Stupa Companiy" DOO "Export-
Import" iz Rožaja se oduzimaju fakture - otpremnice br. 55/4 od 12.04.2011.g.,
br.63/4 od 21.04.2011.g., i faktura br. 96/6 od 26.06.2011.g., kao predmeti
izvršenja krivičnog djela.
O b r a z l o ž e nj e
Osnovno državno tužilaštvo iz Rožaja, podnijelo je ovome sudu optužnicu Kt-I
br.4/11 od 09.08.2011.g. protiv okrivljenih M. M. i E. M., kao saizvršioca,
zbog krivičnog djela utaja poreza i doprinosa iz čl. 264. st. 3. u vezi st. 1.
u vezi čl. 23. st. 2. Krivičnog zakonika (KZ) i produženog krivičnog djela
zloupotreba položaja u privrednom poslovanju iz čl. 272. st. 1. u vezi čl. 49.
i čl. 23. st. 2. KZ u sticaju sa produženim krivičnim djelom falsifikovanje
isprave iz čl. 412. st. 1. u vezi čl. 49. i čl. 23.st. 2. KZ i Pravnog lica
"Stupa - Company" DOO "Export - Import" iz Rožaja sa sjedištem u selu Stupa,
Opština Rožaje, reg. br. 50471971, kao saizvršioca, zbog krivičnog djela utaja
poreza i doprinosa iz čl. 264. st. 3. u vezi st. 1. u vezi čl 23. st. 2.  KZ.
Na glavnom pretresu  Zamjenik ODT Armin Selmanović je izmijenio činjenični
opis, kao u dispozitivu ove presude i pravnu kvalifikaciju djela, te je
okrivljenim stavio na teret krivično djelo utaja poreza i doprinosa iz čl.
264. st. 3. u vezi st. 1. u vezi čl. 23. st. 2. KZ koje su izvršili kao
saizvršioci. Predložio je da sud okrivljene oglasi krivim zbog krivičnog djela
koje im je izmijenjenom optužbom stavljeno na teret, i da okrivljene  M. i E.
M. osudi na kazne zatvora u trajanju od po jedne godine i novčane kazne u
iznosu od po 600,00 eura, a okrivljeno pravno lice "Stupa-Company" DOO
"Export-Import", osudi na novčanu kaznu u iznosu od 50.000,00 eura, te da se
od istih oduzmu sporne fakture, kao predmeti izvršenja krivičnog djela, dok je
odustao od predloga za oduzimanje 170 vreća sirove kafe "Rio-minas" (10.200
kg), i fakture br. 70/5 od 09.05.2011.g.
Predstavnik oštećene Poreske uprave Crne Gore, A. M. je u završnoj riječi
istakla, da ostavlja sudu da cijeni krivično-pravnu odgovornost okrivljenih, a
imovinsko-pravnI zahtjev ne postavlja jer je u postupku utvrđeno da su obaveze
prema Poreskoj upravi izmirene.
Na glavnom pretresu nije pristupio uredno pozvani Zaštitnik imovinsko pravnih
interesa Crne Gore, pa je sud pretres održao u njegovom odsustvu.
Branilac okrivljenih adv. M. K., po zamjeničkom punomoćju branioca okrivljenih
adv. N. B., je u završnoj riječi predložio da sud njegove branjenike oslobodi
od optužbe, jer nije dokazano da su izvršili krivična djela koja su im
optužbom stavljena na teret.
Okrivljeni M. M. je u svojoj odbrani, na zapisniku iz istrage Ki.br. 53/11 od
08.07.2011.g,. istakao: da je jedan od vlasnika "Stupa - Company" DOO "Export
- Import", sa sjedištem u  selo Stupa, Opština Rožaje. Ima deponovan potpis i
ovlašćen je da preduzima sve radnje u ovoj firmi i za to je odgovoran.
Preduzeće je registrovano za veleprodaju i maloprodaju robe široke potrošnje,
a poseduje i dvije poslovne jedinice - magacin i maloprodajni objekat, a u
magacinu se nalazi i registar kasa. Svu robu su nabavljali od preduzeća DOO
"DND Company" sa urednom dokumentacijom koju su evidentirali u poslovnim
knjigama preduzeća. Da su aprila mjeseca 2011.g. od dobavljača dobili kafu po
fakturama br. 55/4 od 12.04.2011.g. i br. 63/4 od 21.04.2011.g., koja nije
bila dobrog kvaliteta, pa su reklamirali istu i vratili je dobavljaču po
jednom vozaču kamiona koji je išao iz Srbije za Crnu Goru i napisali potvrdu o
povraćaju robe, što je dobavljač potvrdio i ovjerio prijam robe, tako da tu
robu nijesu evidentirali u svojim poslovnim knjigama, a preostale količine su
evidentirali u ovim knjigama i prodavali je u maloprodaji preko registar kase,
a manju količinu su prodali na veliko, dok su dio robe prodali i na poček i
svakog mjeseca dostavljali podatke ovlašćenom licu za vođenje knjigovodstvene
evidencije. Prilikom vršenja kontrole pronađena je određena količina robe na
zalihama, koja je uzeta u obzir, a nije im uzeta u obzir roba koju su prodali
na poček. Za svu robu su obračunavali i plaćali PDV, tako da nemaju nikakve
obaveze prema državi u pogledu neizmirenih obaveza. Nijedan dokumenat, fakturu
ili račun nijesu falsifikovali.
Na glavnom pretresu okrivljeni M. je izjavio kao u istrazi, stim što je
pojasnio da roba po fakturi br. 96/6 od 26.06.2011.g. nije knjižena u
knjigovodstvu, zbog toga što finanijski inspektor nije dozvolio knjigovođi da
je knjiži na dan kontrole, a nakon izvršene kontrole je proknjižena, tako da
nijesu prikrivali podatke koji se odnose na ovu robu, jer su je evidentirali u
knjigovodstvu i prijavili i platili PDV i druge obaveze. Predložio je da ga
sud oslobodi od optužbe, jer nije izvršio djelo koje mu je stavljena na teret.
Okrivljeni E. M. je u svojoj odbrani na zapisniku iz istrage Ki.br. 53/11 od
08.07.2011.g. , istakao da je izvršni direktor DOO "Stupa Company" Export
-Import iz Rožaja, mada sve poslove u vezi poslovanja firme vodi njegov brat
M.. Preduzeće je registrovano na veliko i malo. Robu uglavnom nabavljaju od
dobavljača DOO "DND Company" iz Podgorice na legalan način i evidentiraju je u
poslovnim knjigama preduzeća, koje su uredo vodili u kritičnom periodu. Sjeća
se da su u aprilu mjesecu 2011.g. zbog lošeg kvaliteta vratili određenu
količinu kafe dobavljaču i tada je napisao potvrdu u kojoj je naveo vrstu i
količinu robe koja je vraćena, koju je dobavljač ovjerio.
Na glavnom pretresu okrivljeni E. je istakao kao u istrazi i dodao, da nijesu
utajili porez u kritičnom periodu. Da se računi - fakture br. 55/4 od
12.04.2011.g. i 63/4 od 21.04.2011.g. odnose na povraćaj kafe dobavljaču "DND
Company" iz Podgorice. U preduzeću su uredno knjižili dokumentaciju za robu
koju su nabavljali i prodavali većinom u malorprodaji, a nešto i u veleprodaji
i za svu robu su posjedovali dokumentaciju. Predložio je da ga sud oslobodi od
optužbe, jer nije izvršio djela koja su mu optužbom stavljena na teret.
Predstavnik okrivljenog pravnog lica "Stupa Company" DOO Export Import E. M.
je u ime okrivljenog pravnog lica, u odbrani pravnog lica, istakao je da je
izvršni direktor DOO "Stupa Company" Export -Import iz Rožaja, mada sve
poslove u vezi poslovanja firme vodi njegov brat M.. Preduzeće je registrovano
na veliko i malo. Preduzeće uglavnom nabavlja robu od dobavljača DOO "DND
Company" iz Podgorice na legalan način i evidentira je u poslovnim knjigama
koje su uredno vođenje u kritičnom periodu. Sjeća se da je u aprilu mjesecu
2011.g. zbog lošeg kvaliteta njegovo preduzeće vratilo određenu količinu kafe
dobavljaču koju je pratila potvrda o povraćaju robe, koju je i dobavljač
ovjerio nakon prijema robe. U preduzeću su uredno knjižili dokumentaciju za
robu koju su nabavljali i prodavali većinom u malorprodaji, a nešto i u
veleprodaji i za svu robu su posjedovali dokumentaciju, tako da nijesu utajili
porez, niti su prikrivali podatke o prihodima u cilju izbegavanja plaćanja
poreza. Predložio je da sud okrivljeno pravno lice oslobodi od optužbe, jer
nije izvršilo krivično djelo koja mu je stavljeno na teret.
Po ovoj krivičnopravnoj stvari sud je izveo dokaze: saslušao svedoke V. P., A.
N., S. K. pročitao pisani nalaz i mišljenje vještaka ekonomsko fin. struke H.
Š. od 20.07.2011.g. i dopunske pisane nalaze i mišljenja od 04.12.2011.g. i
21.12.2012.g. i na pretresu od 03.05.2012.g. i 14.12.2012.g., te neposredno
saslušao ovog vještaka na pretresu od 30.08.2013.g. pročitao zapisnik o
izvršenom inspekcijskom nadzoru Poreske uprave CG br. 03/18-5-550 od
30.06.2011.godine, popis robe "Stupa Company" DOO export-import Rožaje od
29.06.2011.godine, potvrde o privremeno oduzetim predmetima Uprave policije PJ
Berane, br. 03/2-sl/2011 od 29.06.2011.godine, br. sl/2011 od
29.06.2011.godine, Uprave policije PJ Podgorica br. 17-13/14/2 od
29.06.2011.godine, izvršio uvid u račune DOO “DnD Company” Podgorica br. 55/4
od 12.04.2011. godine, br. 63/4 od 21. 04. 2011. godine, br.70/5 od 09. 05.
2011. godine i br. 96/6 od 26. 06. 2011. godine, analitičke kartice-kartice
prometa dobavljača i kupce, u fotodokumentaciju Uprave policije –PJ Berane br.
03/3-50 od 29.06.2011.godine,  potvrde o povraćaju robe po računima br. br.
55/4 od 12.04.2011. godine, u kojoj je naveden br. računa 55/04 i računu  br.
63/4 od 21. 04. 2011. godine  u kojoj je navedena br. računa 63/04, karton
deponovanih potpisa Prve banke CG, uvjerenja poreske uprave od 27.07.2011.g.,
uvid u bilans stanja, bilans uspjeha za DOO "Stupa Company" i uvid u fiskalni
račun iz poreske rtegistar kase preduzeća DND Companiy od 09.05.2011.g. ,
presude ovoga suda K.br. 88/11 od 07.09.2011.g. i 101/11 od 31.10.2011.g.,
uvid u komplet obrazaca finansijskih iskaza za privredna društva i druga
pravna lica za period od 01.01. do 31.12.2012.g. za pravno lice "Stupa
Companiy" Rožaje i iskaz o finansijskoj poziciji- bilans stanja na dan
31.12.2011.g. za pravno lice DnD "Companiy" Podgorica i uvid u izvode iz
kaznene evidencije na ime okrivljenih M. M., E. M. i izvod CRPS za okrivljeno
pravno lice"Stupa Company" DOO export-import Rožaje, dok je na pretresu
održanom 02.10.2013.g. odbio predlog branioca okrivljenih za izvođenjem dokaza
ponovnim saslušanjem vještaka ekonomsko fin.struke, jer je našao da je
činjenično stanje u dovoljnoj mjeri utvrđeno već izvedenim dokazima, te bi se
odlaganjem pretresa radi ponovnog saslušanja vještaka samo nepotrebno
odugovlačio postupak a činjenično stanje bi ostalo neizmijenjeno.
Svedok P. V. je posvedočio da je vlasnik firme DND "Company" sa sjedištem u
Podgorici, koja je registrovana za uvoz kafe i druge robe. Okrivljene M. i E.
M. poznaje jer je u poslovnoj saradnji sa njima i njihovom fimom "Stupa-
Company" iz Rožaja. Okrivljeni su za potrebe njihove firme u toku 2011.g. više
puta uzimali kafu u njegovoj firmi koju je on odnosno njegova firma
transportovala kamionima do Rožaja, a robu su pratile računi - otpremnice.
Sjeća se da su mu okrivljeni dva puta reklamirali kafu i vratili mu istu uz
potvrde na kojima je potvrdio prijem robe i jedan primjerak zadržao za sebe a
durgi je vratio okrivljenim. Za svaku prodatu robu-isporuku sačinio je fakturu
u dva a nekada i više primjeraka. Istakao je da je fakturu br. 55/4 od
12.04.2011.g. i fakturu - otpremnicu sa istim brojem, izdala njegova firma i
ta roba je isporučena kupcu, a zatim reklamirana i vraćena sa potvrdom
njegovom preduzeću, a faktura mu nije vraćena, jer je proknjižena u
knjigovodstvu kupca. Faktura br. 63/4 od 21.04.2011.g. i faktura - otpremnica
sa istim brojem, je takođe izdata od njegove firme i ta roba je isporučena
kupcu, a zatim mu je reklamirana i vraćena uz potvrdu, a faktura mu nije
vraćena, jer je proknjižena u knjigovodstvu kupca. Da je njegovo preduzeće
izdalo fakturu br. 96/6 od 26.06.2011.g. za robu koja je isporučena preduzeću
okrivljenih i plaćena preko računa-virmanski i ista je knjižena u njegovom
preduzeću.
Svedok A. N. je posvedočila da je od strane DOO "Stupa Company" angažovana kao
ekonomista da za to preduzeće vodi poslovne knjige i knjiženje vrši nakon
dostavljanja dokumentacije. Istakla je da fakture - računi br. 55/4 od
12.04.2011.g. i br. 63/4 od 21.04.2011.g. nijesu knjižene u preduzeću DOO
"Stupa Company", jer joj nijesu dostavljene na knjiženje, obzirom da je roba
po ovim fakturama reklamerana i vraćena dobavljaču. Faktura br. 96/6 od
26.06.2011.g. joj nije dostavljena na knjiženje do dana finansijske kontrole,
već joj je dostavljena dana 30.06.2011.g. kada ju je i proknjižila prije nego
što je vještak izvršio pregled dokumentacije.
Svedok S.K. je posvedočila, da radi u knjigovodstvenoj evidenciji KO - CE
"Company" i angažovana je da vrši knjigovodstvene poslove za firmu DND
"Company" sa sjedištem u Podgorici. Istakla je da je fakture br. 55/4 od
12.04.2011.g. i br. 63/4 od 21.04.2011.g. nije dobila na knjiženje i nije ih
knjižila u knjigovodstvu ovog preduzeća, jer joj je vlasnik kazao da je roba
reklamirana od strane kupca i vraćena. Fakturu br. 96/6 od 26.06.2011.g. je
dobila na knjiženje i ista je proknjižena u knjigovodstvu ovog preduzeća.
Navela je da je izvršila uvid i u knjigovodstvo preduzeća "Stupa-Company" i
nakon kontrole je ažurirala dokumentaciju kod ovog preduzeća.Ni kod ovog
preduzeća nije knjižila fakture br. 55/4 i 63/4, jer je roba vraćena
dobavljaču, a fakturu br. 96/6 je knjižila nakon kontrole - jula mjeseca,
nakon što je uzela papire kod predhodnog knjigovođe i iznova proknjižila svu
dokumentaciju od 01.01.2011.g. pa nadelje, a nije uzimala u obzir ono što je
proknjižio predhodni knjigovođa. Navela je da je preduzeće izmirilo sve
obaveze po osnovu PDV-a do 30.06.2011.g. Istakla je da se fakture izdaju u tri
indigovana primjerka iste forme i sadržine, tako da sva tri primjerka moraju
biti izdata na istom obrascu i moraju biti iste sadržine
Iz zapisnika o izvršenom inspekciskom nadzoru od 30.06.2011.g. vidi se da je
DOO "Stupa Company" iz Rožaja - selo Stupa registrovano kod CRPS po br.
50471971/001 od 28.05.2008.g.. Odgovorno lice u ovom pravnom licu je E. M.kao
osnivač i izvršni direktor. Preduzeću od 2009.g. ima svojstvo PDV
obaveznika.Privrednu djelatnost prodaje kafe obavlja preko poslovne jedinice
veleprodaja i maloprodaja u selu Dračenovac i Stupa.U objektu poseduje poresku
kasu marke "simba", evidencioni br. 3620513, koja u momentu popisa nije bila u
objektu. Da je dana 29.06.2011.g. izvršena kontrola poslovanja ovog preduzeća,
kojom prilikom je pristupljeno popisu zaliha sirove kafe "Minas" smještene u
magacinu i prodavnici i utvrđene su zalihe sirove kafe u količini od 170 vreća
od po 60 kg, što ukupno iznosi 10.200 kg i sitni šećer u količini od 1.000,00
kg. čija je vrijednost 11.240,00 eura. Uvidom u analitičku karticu br.21131,
zaliha kafe na dan popisa, utvrđena je vrijednost zaduženja robe u iznosu od
89.317,72 eura,dok je uvidom u analitičku evidenciju knjigovodstvenog računa
6113, kao prihod od kafe evidentiran je iznos od 24.936,60 eura. Na osnovu
utvrđenog stanja konstatovano je ukupno zaduženje u iznosu od 89.317,72 eura,
realizacija robe 24.936,60 eura, vrijednost zaliha 11.240,00 eura, tako da je
utvrđen manjak robe u vrijednosti od 53.141,72 eura na koji nije obračunat i
plaćen izlazni PDV u iznosu od 7.721,49 eura koji je poreski obveznik dužan
iskazati kroz izmijenjenu poresku prijavu.
Iz pisanog nalaza i mišljenja vještaka ekonomsko finansijske struke H. Š. od
20.07.2011.g. i dopunskih pisanih nalaza i mišljenja od 04.12.2011.g. i
21.12.2012.g. i na pretresu od 03.05.2012.g. , 14.12.2012.g. i 30.08.2013.g.,
vidi se da je za period od 01.01. do 30.06.2011.g. ukupno zaduženje preduzeća
DOO "Stupa-Company " iznosilo u vrijednosti od 89,317,72 eura, koje je
evidentirano u poslovnim knjigama, da je na dan 30.06.2011.g. ukupno
razduženje - realizacija iznosilo 24.936,60 eura , da je vrijednost zaliha
utvrđenih popisom iznosilo 11.240,00 eura, dok je manjak robe navedenog dana
iznosio u vrijednosti 53.141,72 eura, a prodaja nije evidentirana ni preko
registar kase ni preko veleprodaje . Na navedeni iznos manjka robe PDV iznosi
7.721,49 eura, koji do dana kontrole poreskog inspektora tj. do 29.06.2011.g.
nije bio prijavljen i plaćen, već je prijavljen od strane poreskog inspektora
nakon izvršene kontrole i plaćen tj. pokriven u cjelosti od okrivljenih u julu
mjesecu 2011.g. Vještak je istakao  da je u  ovom periodu tj. od 01.01. do
30.06.2011.g. DOO "Stupa-Company " nabavilo sirovu kafu "Rio - Minas" u
količini od 67.000 kg i "Robusta Cherry" u količini od 7.800 kg, ukupno 74.800
kg, čija je ukupna vrijednost iznosila 117.284,00 eura, navedena u fakturama
DOO "DND Company" iz Podgorice br. 55/4 od 12.04.2011.g., br. 63/4 od
21.04.2011.g., i br. 96/6 od 26.06.2011.g. koji do dana izvršene kontrole tj.
do 29.06.2011.g., niti do izvršenog vještačenja dana 15.07.2011.g., nijesu
knjiženi u poslovnim knjigama preduzeća, niti je bio obračunat, prijavljen, ni
plaćen PDV u iznosu od 17.041,36 eura. Fakture br. 55/4 od 12.04.2011.g. i br.
63/4 od 21.04.2011.g., koje su oduzete od DnD "Company" Podgorica koje prate
potvrde o povraćaju robe, se razlikuju i po formi i po sadržini od faktura -
otpremnica 55/4 od 12.04.2011.g. i 63/4 od 21.04.2011.g. koje su oduzete od
preduzeća "Stupa-Company".Prilikom kontrole od strane poreske uprave roba po
navedenim fakturama nije nađena na zalihama kod "Stupa Comapny" Rožaje.
Privredno društvo je bilo dužno da evidentira - izvrši knjiženje faktura odmah
po prijemu robe, a najkasnije do 15-og u mjesecu za predhodni mjesec, a
ukoliko faktura nije ispostavljena najkasnije u roku od 8 dana od dana prijema
robe, s tim što se roba ne smije stavljati u bilo kakav promet, prije nego što
se evidentira u knjigovodstvu. Fakture 55/4 i 63/4, kao ni fakture -otpremnice
55/4 i 63/4 nijesu knižene - evidentirane u knjizi izdatih - izlaznih računa,
niti kroz knjige primljenih - ulaznih računa, niti je promet po ovim fakturama
obuhvaćen bilansom stanja i bilansom uspjeha, ni kod preduzeća DnD "Coompany"
iz Podgorice, ni kod preduzeća "Stupa Company" iz Rožaja, kao ni potvrde o
povraćaju robe po fakturama br. 55/4 i 63/4, dok je faktura 96/6 knjižena
nakon isteka zakonskog roka za knjiženje tj. nakon 15.07.2011.g.Tek nakon
izvršene kontrole formirana je tzv. elektronska knjiga ulaznih faktura. Račun
br. 55/4 je od strane "DND Company" ispostavljen i knjižen na ime STR "Nina"
Pljevlja,a račun br. 63/4 je knjižen u ovom preduzeću na ime firme "Završje"
Podgorica . Potvrde o povraćaju robe ne sadrže potrebne elemente za knjiženje
i ne predstavlja validan dokument podoban za knjiženje. Procedura reklamirane
robe neadekvatnog kvaliteta i dr. se sastoji u tome što se prvo obavezno
evidentira izlaz robe u materijalnoj evidenciji i kroz knjigu izdatih faktura
- računa, a zatim se evidentira i kroz knjigu primljenih računa kod kupca i
nakon prijema robe konstatuju nedostaci u robi u pisanoj formi o čemu se
obavještava isporučilac robe kojem se dostavlja pisani dokument, nakon čega se
mogu dogovoriti da se roba vrati isporučiocu, kojom prilikom se sačinjava
prateća dokumentacija kao što je otpremnica, izlaz iz magacina i sl. kao i
prevozno sredstvo sa bitnim oznakama sa kojim se transport vrši a kada
isporučilac primi takvu robu on podvrđuje prijem potpisom i pečatom na
dokumentu-otpremnici, dostavnici i sl. i jedan primjerak zadržava za sebe radi
knjiženja a drugi primerak vraća kupcu radi knjiženja u računovodstvu kupca.
Dakle, bila je obaveza da se navedene fakture evidentiraju i kod DnD "Copmany"
i kod "Stupa Companiy" što nije učinjeno. Istakao je da preduzeće "Stupa
Company" vodi samo finansijsko knjigovodstvo, a preduzeće DnD "Company" vodi i
finansisko i materijalno knjigovodstvo. Bilans stanja i bilans uspjeha, u koji
je izvršio uvid nijesu ovjereni od strane odgovornih lica privrednog društva
tj. nijesu potpisani i opečaćeni, osim što su potpisani od strane S. K., a
nema ni dokaza da su predati u toj formi poreskoj upravi ili CRPS što je
zakonska obaveza. Navedeni bilans stanja i uspjeha obuhvata period duži od
perioda do dana kontrole kao i druge fakture koje su izvan onih koje su
obuhvaćene nalazom iz perioda nakon kontrole, tako da je prikazan veći
finansijski iznos od iznosa spornih faktura . Iz priložene potvrde Poreske
uprave, vidi se da se ista odnosi na celokupni period iz 2011.g. i u istima
nijesu sadržani računi br. 55/4 i 63/4, a iz priloženog uvjerenja od
30.12.2012.g. vidi se da se uvjerenje ne odnosi na obračun PDV-a za 2011.g.,
već na poreze i doprinose zaposlenih. Vještak je istakao da je prilikom
kontrole u preduzeću "Stupa Company" prezentirana i faktura br. 70/5 od
09.05.2011.g. koja je obuhvaćena kontrolom od strane poreske uprave jer je
ista bila knjižena 29.05.2011.g. .
Iz popisne liste - popis robe od 29.06.2011.g. utvrđuje se da je toga dana
popisna komisija izvršila popis robe u DOO "Stupa -Company" i da je tom
prilikom na zalihama našla 170 vreća sirove kafe "Rio-Minas" od po 60 kg što
ukupno iznosi 10.200 kg i 1.000 kg. sitnog šećera tj. 20 vreća od po 50 kg.
Iz potvrda o privremeno oduzetim predmetima PJ Berane od 29.06.2011.g. vidi se
da su od okrivljenih M. M.a oduzete fakture br. 63/4 od 21.04.2011.g. i br.
55/4 od 12.04.2011.g. i druga dokumentacija,kao i 170 vreća sirove kafe "Rio
Minas" od po 60 kg. i 20 vreća sitnog šećera od po 50 kg i fakture 63/4 od
21.04.2011.g. i druga dokumentacija .
Iz fakture br.55/4 - otpremnice br.55/4 od 12.04.2011.g., DOO "DND Company"
koja je oduzeta od okrivljenih, vidi se da je ista izdata za kupca DOO "Stupa-
Company" za sirovu kafu "Rio-Minas" u količini 22.800 kg i "Robusta Shery" u
količini od 1.800 kg. U istoj je navedena cijena po 1 kg i ukupna vrijednost
robe, kao i da je u cijenu uračunat i plaćen PDV sa navođenjem iznosa, dok se
iz druge fakture br. 55/4 od 12.04.2011.g., koja prati potvrdu o povraćaju
robe koja je oduzeta od "DnD Company", vidi da se radi o sasvim drugom obrascu
fakture, bez navođenja otpremnica, koja se razlikuje od predhodne i u pogledu
količine kafe jer je navedena količina "Rio-Minas" od 23.800 kg., bez
navođenja cijene po 1 kg i ukupne vrijednosti robe i iznosa PDV a u potvrdi je
navedeno da je DOO "Stupa-Company" dana 12.04.2012.g. vratila sirovu kafu po
fakturi br. 55/04 od 12.04.2011.g. u količini od 24.600 kg. preduzeću "DND
Company" Podgorica.
Iz fakture br.63/4 - otpremnice br.63/4 od 21.04.2011.g. istog preduzeća koja
je oduzeta od okrivljenih , vidi se da je ista izdata za kupca DOO "Stupa-
Company" za sirovu kafu "Rio-Minas" u količini 22.200 kg. i "Robusta Sherx" u
količini od 3.000 kg u kojoj je navedena cijena po jednom kilogramu i ukupna
vrijednost robe kao i da je u cijenu uračunat i plaćen PDV sa navođenjem
iznosa, dok se iz druge fakture br. 63/4 od 21.04.2011.g., koja je oduzeta od
"DnD Company", koja prati potvrdu o povraćaju robe vidi da je u istoj navedeno
samo da se radi o fakturi bez navođenja otpremnice na sasvim drugom obrascu, a
odnosi se na istu robu, kako u pogledu vrste, tako i u pogledu količine, bez
navođenja cijene po 1 kg, ukupne vrijednosti robe i iznosa PDV, a u potvrdi je
navedeno da je DOO "Stupa-Company" dana 21.04.2012.g. vratila sirovu kafu po
fakturi br. 63/04 od 21.04.2011.g. u količini od 25.200 kg. preduzeću "DND
Company" Podgorica. Iz fakture istog preduzeća br. 96/6 od 26.06.2011.g. vidi
se da je ista izdata za sirovu kafu "Rio-Minas" u količini od 22.000 kg. i
"Robusta Cery" u količini od 3.000 kg sa navođenjem cijene po 1 kg, ukupne
vrijednosti i da je u cijenu uračunat i plaćen PDV sa navođenjem tog iznosa,
dok se iz računa br. 70/5 vidi da je isti izdat 09.05.2011.g. za sirovu kafu
sa navođenjem cijene i ukupne vrijednosti i da je plaćen PDV.
Iz kartona deponovanih potpisa Prve banke CG vidi se da su okrivljeni M. M. i
E. M. dana 20.05.2010.g. deponovali potpise kao ovlašćena lica, DOO "Stupa
Company", pojedinačno.
Iz uvjerenja Poreske uprave od 27.07.2011.g. vidi se da na dan izdavanja ovog
uvjerenja poreski obaveznik DOO "DND Company" nema neizmirenih dospjelih
obaveza po osnovu poreza i drugih dažbina sa danom 30.06.2011.g.
Iz bilansa stanja i bilansa uspjeha za DOO "Stupa-Company" i DOO "DND
Company", - komplet obrazaca finansijskih iskaza, vidi se da su isti
neovjereni od strane odgovornih lica preduzeća, da nijesu svojeručno potpisani
ni od odgovornog lica za sastavljanje dokumenta, već se na istim nalazi
faksimil "S.K.", a bilansi stanja i uspjeha sa stanjem do 31.12.2012.g. nijesu
ni ovjereni - opečaćeni, dok je na bilansu stanja i uspjeha do 30.06.2011.g.
utisnut pečat "Stupa-Company" bez bilo čijeg potpisa, a nema dokaza ni da su
dostavljeni nadležnim organima. Iz ovih bilansa stanja i uspeha se vidi da je
kod DOO "Stupa Company" ukupna aktiva na dan 30.06.2011.g. iznosila 160.870
eura, koliko je iznosila i ukupna pasiva, a neto profit-dobit 10.390 eura, a
za period do 31.12.2011.g. ukupna aktiva i pasiva iznosila 144.413 eura, dok
je neto rezultat 7.681 euro, dok je za DOO "DND Company" za navedeni period
ukupna aktiva i pasiva iznosila 1.486,76 eura, dok neto rezulatat nije vidljiv
na dostavljenoj kopiji.
Iz fiskalnog računa iz poreske registar kase preduzeća "DND Company" vidi se
da je isti štampan 22.11.2011.g. u 21,54 h u kojem je konstatovan ostvareni
promet na ovoj kasi od 09.05.2011.g. na iznos od 44.583,65 eura.
Analitičke kartice prometa dobavljača, vidi se da u istim nijesu prikazani
računi br. 55/4, 63/4 i 96/6.
Iz fotodokumentacije uprave policije PJ Berane od 29.06.2011.g., vidi se da je
fotografisana kuća okrivljenih i poslovni prostor DOO "Stupa Company" sa
zalihama robe.
Iz izvoda iz kaznenih evidencija na ime okrivljenih , vidi se da je okrivljeni
M. M.osudjivan presudom Osnovnog suda Rožaje K.br. 288/99 od 04.05.2000.g.
zbog krivičnog djela iz čl. 233/3 KZ RS na kaznu zatvora u trajanju od 3
mjeseca uslovno za 1 godinu,  presudom Opštinskog suda Tutin K.br. 546/05 od
08.06.2006.g. zbog krivičnog djela iz čl. 249/2 OKZ na kaznu zatvora u
trajanju od 6 mjeseci uslovno za 1 godinu, a da je okrivljeni E. M. nije
osuđivan, a iz akta Centralnog registra Privrednog suda u Podgorici, vidi se
da okrivljeno Pravno lice "Stupa Companiy" DOO "Export-Import" iz Rožaje nije
osuđivano.
Iz presude Osnovnog suda u Rožajama K.br. 88/11 od 07.09.2011.g. , vidi se da
je okrivljeni M. M. osuđen navedenom pravosnažnom  presudom, zbog krivičnog
djela krijumčarenje iz čl. 265. st. 1. KZ, na kaznu zatvora u trajanju od 45
dana i novčanu kaznu u iznosu od 300,00 eura.
Iz presude Osnovnog suda u Rožajama K.br. 101/11 od 31.10.2011., vidi se da je
okrivljeni E. M. osudjen navedenom pravosnažnom presudom zbog krivičnog djela
krijumčarenje iz čl. 265. st. 1. KZ, na kaznu zatvora u trajanju od 45 dana i
novčanu kaznu u iznosu od 300,00 eura.
Cijeneći odbrane okrivljenih M. M. i E. M., kao i predstavnika okrivljenog
pravnog lica DOO "Stupa Company" E. M. i sve izvedene dokaze, kako pojedinačno
tako i u međusobnoj vezi u smislu čl. 370. st. 3. Zakonika o krivičnom
postupku (ZKP), a postupajući po primjedbama iz ukidnog rješenja Višeg suda u
Bijelom Polju KŽ.br. 528/12 od 07.12.2012.g. i Kž. br. 348/13 od 13.06.2013.g.
, sud je nesumljivo utvrdio činjenično stanje kao u dispozitivu ove presude.
Utvrđeno činjenično stanje proizilazi iz dokaza izvedenih u postupku, a
djelimično nalazi oslonca i u iskazima okrivljenih M. M. i E. M.u svoje ime i
kao predstavnika okrivljenog pravnog lica.
Naime, okrivljeni M. i E. M. kao odgovorna lica, a E. i kao predstavnik
okrivljenog pravnog lica, ne spore da su vlasnici okrivljenog pravnog lica, da
imaju deponovan potpis, da je E. izvršni direktor pravnog lica  i da su
ovlašćeni da preuzimaju radnje u ime pravnog lica DOO "Stupa Company", koje se
bavi nabavkom kafe i dr. robe i prodajom iste u maloprodajnom objektu preko
registar kase. Ne spore da su u kritičnom periodu nabavili određenu količinu
kafe od dobavljača DOO "DND Company" iz Podgorice i dr. robe, koju su
evidentirali u poslovnim knjigama svog preduzeća i prodavali je u
maloprodajnom objektu preko registar kase i da su određenu količinu kafe
nabavili i po fakturi 96/6 od 26.06.2011.g. za potrebe svog preduzeća koja
nije knjižena do dana kontrole.
Iskaz okrivljenih, u ovom dijelu, sud je prihvatio, obzirom da su isti
objektivni i nalaze oslonca u navodima iz zapisnika o inspekcijskom nadzoru,
kartona deponovanih potpisa, navodima iz fakture br. 96/6, i nalazu i
mišljenju vještaka ekonomsko fin. struke. Ove dokaze sud je prihvatio kao
jasne, određene i potkrijepljene iskazima svedoka V. P., S.K. i A. N..
Međutim, okrivljeni se brane da su u kritičnom periodu svu robu evidentirali u
poslovnim knjigama preduzeća i izmirili sve obaveze po osnovu poreza prema
državi, te da su robu po spornim fakturama br. 55/4 od 12.04.2011.g. i br.
63/4 od 21.04.2011.g. vratili "DnD Company", te je zbog toga nijesu
evidentirali u knjigovodstvu svog preduzeća.
Iskaze okrivljenih u ovom dijelu, sud nije prihvatio, obzirom da su isti
neobjektivni, neuvjerljivi i ne nalaze oslonca u dokazima izvedenim u
postupku, iz kojih se nesumnjivo utvrđuje da su okrivljeni u kritičnom periodu
poslovali djelimično legalno, a djelimično nelegalno, tako što su dio robe
nabavili legalno i evidentirali u poslovnim knjigama preduzeća i time stvorili
obavezu za obračun i plaćanje PDV-a, a drugi dio robe, po fakturi br. 96/6 od
26.06.2011.g. su takođe nabavili legalno, ali je nijesu evidentirali u
poslovnim knjigama, već su je prodali zajedno sa evidentiranom robom, dok su
dio robe nabavili nelegalno, "na crno", i istu takođe nijesu evidentirali u
poslovnim knjigama preduzeća, već su je prodali zajedno sa evidentiranom
robom, a prilikom kontrole kao dokaz o porijeklu iste priložili su fiktivne
fakture - otpremnice br. 55/4 od 12.04.2011.g. i br. 63/4 od 21.04.2011.g., da
bi ozakonili nabavku robe, kao da su je legalno nabavili kod preduzeća"DnD
Company", prikrivajući na taj način podatke koji se odnose na utvrđivanje
poreza za ovu robu, u namjeri da pravno lice izbjegne plaćanje PDV-a, tako da
je očigledno da okrivljeni M. i E. sa ovakvom odbranom smišljeno i sračunato
nastoje da oni i okrivljeno pravno lice izbjegnu krivično pravnu odgovornost.
Naime, iz zapisnika o izvršenom inspekcijskom nadzoru od 30.06.2011.g.
utvrđeno je da je okrivljeno pravno lice DOO "Stupa - Company" iz Rožaja
registrovano za obavljanje djelatnosti trgovine kafe i dr. robe u veleprodaji
i maloprodaji u selu Dračenovac i Stupa i da je PDV obveznik od 2009.g.. Da
prodaju obavlja preko registar kase. Utvrđeno je da su okrivljeni M. i E. M.
vlasnici ovog preduzeća, da imaju deponovan potpis, da je E. izvršni direktor
i da je dana 29.06.2011.g. kontrolom poslovanja ovog preduzeća od strane
poreskog inspektora utvrđeno da je Preduzeće od 01.01.2011.g. do 29.06.2011.g.
u svojim poslovnim knjigama ukupno evidentiralo zaduženje robe u iznosu od
89.317,72 eura, da je ukupno realizovano-prodato robe u tom periodu u
vrijednosti od 24.936,60 eura i da je na zalihama nađena roba - sirova kafa
"Rio Minas" u količini od 10.200 kg i 1.000 kg. sitnog šećera u vrijednosti od
11.240,00 eura, a što proizilazi i iz popisne liste i potvrde o oduzetoj robi
koja je nađena na zalihama, tako da je utvrđen manjak robe u vrijednosti od
53.141,72 eura, na koji do dana kontrole nije bio obračunat i plaćen izlazni
PDV u iznosu od 7.721,49 eura, pa je poreski obveznik obavezan da plati
navedeni iznos kroz izmijenjenu poresku prijavu. Ove dokaze, sud je prihvatio
kao jasne i određene, a dovodeći iste u vezu sa nalazom i mišljenjem vještaka
ekonomsko fin. struke Hamida Šabovića, koji je sud prihvatio kao objektivan i
stručan, kojim su potvrđene prednje činjenice, zaista proizilazi da su
okrivljeni navedenu robu legalno nabavili, evidentirali je u poslovnim
knjigama svog preduzeća i time stvorili obavezu za plaćanje PDV-a.
Pored ove legalno nabavljene robe koja je evidentirana u knjigovodstvu DOO
"Stupa Company" okrivljeni su za potrebe preduzeća nabavili sirovu kafu u
količini od 74.800 kg. (Rio minas u količini od 67.000 kg. i Robusta sherry u
količini od 7.800 kg. ) u vrijednosti od 117.284,00 Eura, koju nijesu
evidentirali u poslovnim knjigama svog preduzeća, već su je prodali u
preduzeću bez evidencije zajedno sa evidentiranom robom, a prilikom kontrole
izvršene od strane Poreske uprave dana 30.06.2011.godine, kao dokaz o
porijeklu robe priložili su fiktivne fakture-otpremnice “DnD Company” DOO iz
Podgorice br. 55/4 od 12.04..2011.godine, 63/4 od 21.04.2011.godine, koje su
pratile robu, da bi ozakonili nabavku iste, kao da su  je legalno nabavili kod
ovog preduzeća i legalno izdatu fakturu br. 96/6 od 26.06.2011.godine, “DnD
Company” DOO iz Podgorice, za neevidentiranu a prodatu robu, izbjegavajući na
taj način obračun i  plaćanje PDV-a na nabavljenu robu i ostvareni promet
roba, u ukupnom iznosu od 17.041,36 Eura.
Ove činjenice proizilaze iz nalaza i mišljenja vještaka ekonomsko fin. struke
H. Š., navoda iz potvrde o privremeno oduzetim fakturama-otpremnica DOO "DND
Company" Podgorica br. 55/4 od 12.04.2011.g.,br. 63/4 od 21.04.2011.g. koje su
oduzete od DOO "Stupa Company" tj. od okrivljenog M. M., navoda iz faktura-
otpremnica br. 55/4 od 12.04.2011.g. i 63/4 od 21.04.2011.g. i 96/6 od
26.06.2011.g., a djelimično i iz iskaza svedoka V. P., S. K. i A.N. u dijelu u
kojem nespore navedene činjenice.
Naime, iz nalaza i mišljenja vještaka ekonomsko fin. struke H. Š. proizilazi
da je DOO "Stupa Company", neuzimajući stanje zaliha koje je nađeno prilikom
popisa u istom periodu tj. u periodu od 01.01.2011. do 30.06.2011.g. nabavilo
sirovu kafu "Rio - Minas" u količini od 67.000 kg i "Robusta Cherry" u
količini od 7.800 kg, ukupno 74.800 kg, čija je ukupna vrijednost iznosila
117.284,00 eura, navedenu u spornim fakturama - otpremnicama DOO "DND Company"
iz Podgorice koje su oduzete iz "Stupa Company" br. 55/4 od 12.04.2011.g., br.
63/4 od 21.04.2011.g., koje nijesu knjižene u poslovnim knjigama ni u jedno
preduzeće i fakturi br. 96/6 od 26.06.2011.g. koja je knjižena u preduzeću DnD
"Company" u zakonskom roku, a u preduzeću DOO "Stupa Company", nakon isteka
zakonskog roka za knjiženje tj. nakon 15.07.2011.g., tako da do 15.07.2011.g.,
niti je bio obračunat, prijavljen, ni plaćen PDV u iznosu od 17.041,36 eura.
Prilikom kontrole od strane poreske uprave roba po navedenim fakturama nije
nađena na zalihama kod "Stupa Company" Rožaje, a privredno društvo je bilo
dužno da izvrši knjiženje faktura odmah po prijemu robe, a najkasnije do 15-og
u mjesecu za predhodni mjesec, a ukoliko faktura nije ispostavljena,
najkasnije u roku od 8 dana od dana prijema robe, stim što se roba nije smjela
stavljati u bilo kakav promet, prije nego što je evidentirana u knjigovodstvu.
Dakle, navedene fakture-otpremnice br. 55/4 i 63/4 nijesu evidentirane u
knjizi ulaznih-primljenih računa kod "Stupa Company" niti u knjizi izlaznih
faktura kod DnD "Company", a faktura br. 96/6 je knjižena kod "Stupa Company",
nakon izvršene kontrole i isteka zakonskog roka za knjiženje.
Imajući u vidu nalaz i mišljenje ovog vještaka, koji je sud ocijenio kao
objektivan i uvjerljiv, a dovodeći isti u vezu sa navodima iz potvrde o
privremeno oduzetim fakturama iz kojih se utvrđuje da su sporne fakture -
otpremnice br. 55/4 i br. 63/4 oduzete od okrivljenih i u vezi sa navodima iz
ovih faktura i fakture br. 96/6 iz kojih proizilazi da su okrivljeni nabavili
navedenu količinu kafe kao i u vezi sa iskazima saslušanih svedoka u dijelu u
kojem navode da su navedne fakture, izdate od "DnD Comapny", zaista se
nedvosmisleno zaključuje da su okrivljeni robu po navedenim fakturama -
otpremnicama br. 55/4 i 63/4, nabavili nelegalno, a robu po fakturi br. 96/6
legalno i iste nijesu evidentirali u knjigovodstvu preduzeća, već su je
prodavali zajedno sa ostalom legalno nabavljenom i evidentiranom robom,
prikrivajući na taj način podatke koje su od uticaja za utvrđivanje obaveze,
obračun i plaćanja PDV-a u namjeri da pravno lice izbjegne plaćanje poreza i
drugih propisanih dažbina, te da su da bi ozakonili nabavku robe pribavili
fiktivne fakture - otpremnice br. 55/4 i 63/4 koje su priložili prilikom
kontrole izvršene od strane poreske uprave. U konkretnom slučaju okrivljeni su
postupali protivno odredbama čl.  3, 13, 18, 24, 33, 34, 35 i 53. Zakona o
porezu na dodatu vrijednost (Sl. list RCG br. 65/01, 12/02, 38/02, 72/02,
21/03, 76/05, 04/06 i Sl. list CG br. 16/07), i odredbama čl. 4. Zakona o
računovodstvu i reviziji (Sl. list RCG br. 69/05 i Sl. list CG 80/08) i
izbjegli obračun i plaćanje PDV-a u ukupnom iznosu od 17.041,36 eura. Naime,
čl. 3. Zakona o porezu na dodatu vrijednost je propisano da je predmet
oporezivanja promet proizvoda i usluga koji poreski obveznik u okviru
obavljanja djelatnosti vrši uz naknadu. Članom 13 istog zakona je propisano da
je poreski obveznik svako lice koje obavlja poslovnu djelatnost, a pod
djelatnošću se podrazumijeva svaka proizvodna, trgovinska, uslužna i druga
djelatnost. Članom 18.ovog zakona je propisano da se PDV obračunava u trenutku
isporuke proizvoda, a kao isporuka se smatra trenutak izdavanja računa -
fakture, a ako račun nije izdat onda se obračunava u roku od 8 dana od dana
isporuke proizvoda. Članom 24.ovog zakona je propisano da se PDV obračunava i
plaća po opštoj stopi od 17 % od svakog prometa proizvoda, koja stopa je
važila u vrijeme izvršenja djela. Članom 33. navedenog zakona je propisan
vremenski period za koji poreski obveznik obračunava i plaća PDV - poreski
period koji je od prvog do zadnjeg dana u kalendarskom mjesecu, a članom 34.
da poreski obveznik obračunava PDV, dok je članom 35. propisano da je poreski
obveznik mjesečno podnosi prijave za obračun PDV-a nadležnom poreskom organu
do 15. dana narednog mjeseca po isteku poreskog perioda. Članom 53 istog
zakona je propisano da je poreski obveznik dužan da u svom knjigovodstvu
obezbijedi sve podatke potrebne za pravilno i pravovremeno obračunavanje
plaćanja PDV-a, a naročito ukupnu vrijednost obavljenog prometa poreza,
obračunati PDV po izdatim računima, ukupnu vrijednost nabavljenih proizvoda,
obračunat PDV na računima za primljene proizvode-ulazni PDV-e, obavezu
plaćanja PDV-a, koje podatke je poreski obveznik dužan iskazati za poreski
period u kome se plaća PDV, kao i potraživanja po osnovu povraćaja ulaznog
PDV-a i zalihe proizvoda po prodajnim cijenama, stim što je poreski obveznik
dužan da radi obezbeđivanja navedenih podataka o izdatim i primljenim računima
vodi knjigu izdatih i knjigu primljenih računa i evidenciju o ulaznom PDV-u
plaćenom prilikom uvoza proizvoda. Članom 4. Zakona o računovodstvu i reviziji
je propisano da su pravna lica dužna da vode poslovne knjige u kojima
registruje sve poslovne transakcije i vodi njihovu evidenciju u poslovnim
knjigama koje se evidentiraju po metodi fakturisanja realizacije, te da se
računovodstvena evidencija mora zasnivati na verodostojnoj računovodstvenoj
dokumentaciji u skladu sa pravilima urednog knjigovodstva i mora prikazivati
istinito finansisko stanje i rezultate poslovanja. U navedenom slučaju
okrivljeni nijesu postupali po navedenim zakonskim odredbama, u namjeri da
pravno lice izbjegne plaćanje PDV-a u navedenom iznosu .
Odbrane okrivljenih da su robu po navedenim spornim fakturama 55/4 i 63/4,
koje su oduzete od DOO "Stupa Company" vratili "DnD Company" uz potvrde o
povraćaju robe, sud je cijenio kao neobjektivne i usmjerene ka izbjegavanju
krivično pravne odgovornosti. Naime, sud je u postupku utvrdio da su fakture
br. 55/4 i 63/4 koje su priložene uz potvrde o povraćaju robe oduzete od "DnD
Company", a sporne fakture - otpremnice 55/4 i 63/4 su oduzete od "Stupa
Company" i da se ove fakture - otpremnice oduzete od "Stupa Company" razlikuju
i po formi i po sadržini od faktura uz koje su priložene potvrde o povraćaju
robe koje su oduzete od "DnD Company". Imajući u vidu nesporno utvrđenu
činjenicu da svi primjerci faktura tj. i orginal i tri indigovane kopije
moraju biti istovjetne i po formi i po sadržini, te činjenicu da su fakture
br. 55/4 i 63 /4 koje su oduzete od "DnD Company" koje su pratile potvrde o
povraćaju robe razlikuju i po formi i po sadržini od faktura - otpremnica br.
55/4 i 63/4 koje su oduzete od "Stupa Company", jasno proizilazi da su ove
fakture - otpremnice koje su oduzete od okrivljenih fiktivno izdate za robu,
da bi ozakonili nabavku nelegalno nabavljene robe bez dokumentacije koju
nijesu evidentirali u knjigovodstvu preduzeća, već su je prodali zajedno sa
ostalom legalno nabavljenom i evidentiranom robom, prikrivajući na taj način
podatke koje su od uticaja za utvrđivanje obaveze, obračuna i plaćanja PDV-a u
namjeri da pravno lice izbjegne plaćanje poreza i drugih propisanih dažbina .
Stoga je očigledno da se fakture, koje su oduzete od "DnD Company" sa
potvrdama u kojima su upisani br. fakture (55/04, 63/04) razlikuju od broja
fakture koje su priložene uz iste (55/4,63/4), odnose na neku drugu robu, a ne
na robu po fakturama - otpremnicama br. 55/4 i 63/4 koje su oduzete od "Stupa
Company". Takođe je utvrđeno da je faktura br. 96/6 legalno izdata od "DnD
Company" i da ista nije evidentirana u poslovnim knjigama DOO "Stupa Company",
već je roba prodata zajedno sa evidentiranom robom, u namjeri da pravno lice
izbjegne plaćanje poreza i drugih propisanih dažbina .
Sud je cijenio iskaze svedoka P. V., A. N. i S.K., pa je iste prihvatio u
dijelu u kojem ne spore odlučne činjenice koje su utvrđene u postupku. Međutim
iskaz svedoka V. P. da fakture br. 55/4 i 63/4 nijesu vraćene "DnD Copmany"
zajedno sa potvrdama o povraćaju robe, jer su iste knjižene u preduzeću
okrivljenih, sud je ocijenio kao neuvjerljiv jer isti nije potkrijepljen
nijednim izvedenim dokazom u postupku, iz kojih se vidi da su navedene fakture
oduzete od DnD "Company" iz Podgorice i da se iste razlikuju od faktura -
otpremnica sa istim brojevima, koje su oduzete od okrivljenih, i po formi i po
sadržini, iz čega jasno proizilazi da su iste fiktivno izdate za robu koju su
okrivljeni nabavili nelegalno. Takođe iskaz svedoka A. N. da je knjižila
fakturu br. 96/6 dana 30.06.2011.g., sud nije prihvatio jer je njen iskaz u
ovom dijelu opovrgnut nalazom i mišljenjem vještaka finansiske struke H. Š. iz
kojeg se nesumnjivo utvrđuje da ova faktura nije knjižena 30.06.2011.g., već
nakon 15.07.2011.g., tako da je očigledno da ovaj svedok sa ovakvim kazivanjem
nastoji da pomogne okrivljenim da izbjegnu krivičnopravnu odgovornost ili da
im olakša položaj u postupku.
Iz izvoda iz Kaznenih evidencija na ime okrivljenih M. i E. M., presuda ovoga
suda K.br. 88/11 od 07.09.2011.g. i K.br. K.br. 101/11 od 31.10.2011.g. i akta
Centralnog registra Privrednog suda u Podgorici, utvrđeno je da je okrivljeni
M.M. osudjivan presudom Osnovnog suda Rožaje K.br. 288/99 od 04.05.2000.g.
zbog krivičnog djela iz čl. 233/3 KZ RS na kaznu zatvora u trajanju od 3
mjeseca uslovno za 1 godinu,  presudom Opštinskog suda Tutin K.br. 546/05 od
08.06.2006.g. zbog krivičnog djela iz čl. 249/2 OKZ na kaznu zatvora u
trajanju od 6 mjeseci uslovno za 1 godinu, presudom Osnovnog suda u Rožajam
K.br. 88/11 od 07.09.2011.g., zbog krivičnog djela krijumčarenje iz čl. 265.
st. 1. KZ, na kaznu zatvora u trajanju od 45 dana i novčanu kaznu u iznosu od
300,00 eura, a da je okrivljeni E. M. osuđivan presudom Osnovnog suda u
Rožajama K.br. 101/11 od 31.10.2011.g. zbog krivičnog djela krijumčarenje iz
čl. 265. st. 1. KZ, na kaznu zatvora u trajanju od 45 dana i novčanu kaznu u
iznosu od 300,00 eura, dok je okrivljeno Pravno lice "Stupa Companiy" DOO
"Export-Import" iz Rožaje nije osuđivano. Ove dokaze, sud je prihvatio kao
jasne i određene jer su izdate od nadlženog organa u zakonitom postupku.
Sud je cijenio i navode iz uvjerenja poreske uprave 27.07.2011.g., koji se
odnose na DOO "DND Company", bilansa stanja i uspjeha za ovo pravno lice i DOO
"Stupa Company", fiskalnog računa poreske registar kase preduzeća DND
"Company" i analitičke kartice i fotodokumentacije, pa je našao da isti nemaju
uticaja na drugačije odlučivanje po ovoj pravnoj stvari, obzirom da se
uvjerenje poreske uprave odnosi na DOO "DND Company" i na izmirenje poreza i
drugih dažbina ovog preduzeća, a ne na okrivljeno pravno lice DOO "Stupa
Company". Bilansi stanja i uspeha se odnose na period do 31.12.2011.g. a ne do
30.06.2011.g. nijesu ovjereni od odgovornih lica privrednog društva tj. nijesu
potpisani i opečaćeni, već su samo stavljeni faksimili "S. K.", a isti
obuhvataju period duži od perioda do dana kontrole i u istim je prikazan veći
finansijski iznos od iznosa spornih faktura, dok bilans stanja i uspeha do
30.06.2011.g. je samo ovjeren-opečaćen pečatom "Stupa Company" i na istom je
stavljen faksimil, a nije potpisan od odgovornih lica. Osim toga nema dokaza
ni da su isti predati nadležnim organima - poreskoj upravi ili CRPS, što je
bila njihova zakonska obaveza, što jasno proizilazi i iz nalaza i mišljenja
vještaka ekonomsko fin. struke H. Š..
Takođe, nema uticaja na drugačiji zaključak, to što je nakon izvršene kontrole
od strane poreske uprave u preduzeću okrivljenih, tj. nakon 15.07.2011.g.
knjižena faktura br. 96/4 od 26.06.2011.g. i što je nakon toga obračunat i
plaćen PDV po ovoj fakturi, obzirom da je to učinjeno, nakon što je poreski
inspektor utvrdio navedene nepravilnosti u njihovom radu i radu preduzeća i
nakon isteka zakonskog roka za obavezno knjiženje fakture. Naime, okrivljeni
su bili dužni da izvrše knjiženje ove fakture odmah po prijemu robe, a
najkasnije do 15-og u mjesecu za predhodni mjesec, tj. najkasnije do
15.07.2011.g. što nijesu učinili, pa stoga naknadno knjiženje i plaćanje PDV-a
nakon isteka zakonskog roka tj. nakon izvršenja djela, ne oslobađa okrivljeno
pravno i odgovorna lica krivičnopravne odgovornosti za radnje koje su
umišljajno preduzeli prije toga.
Dakle, u postupku je utvrđeno da su okrivljeni M.i E. M. i pravno lice "Stupa
Company" DOO "Export-Import" Rožaje  u periodu od 01.01.2011.godine, pa do
dana 30.06.2011.godine, u Rožajama, zajednički i to: pravno lice “Stupa
Company” DOO Eksport-import Rožaje, u okviru obavljanja svoje djelatnosti, M.
M. kao odgovorno lice, vlasnik privrednog društva i E. M. kao odgovorno lice,
vlasnik i izvršni direktor u privrednom društvu, djelujući u ime pravnog lica
u okviru svojih ovlašćenja u namjeri da pravno lice izbjegne plaćanje poreza i
drugih propisanih dažbina, protivno odredbama čl. 3, 13, 18, 24, 33, 34, 35 i
53. Zakona o porezu na dodatu vrijednost (Sl. list RCG br. 65/01, 12/02,
38/02, 72/02, 21/03, 76/05, 04/06 i Sl. list CG br. 16/07), i odredbama čl. 4.
Zakona o računovodstvu i reviziji (Sl. list RCG br. 69/05 i Sl. list CG
80/08), prikrivali podatke koji se odnose na utvrđivanje obaveza – poreza
(obračunavanje i plaćanje PDV-a), na način što su nabavili robu - sirovu kafu
u količini od 74.800 kg. (Rio minas u količini od 67.000 kg. i Robusta sherry
u količini od 7.800 kg. ) u vrijednosti od 117.284,00 Eura, koju nijesu
evidentirali u poslovnim knjigama svog preduzeća, već su je prodali u
preduzeću bez evidencije zajedno sa evidentiranom robom, a prilikom kontrole
izvršene od strane Poreske uprave dana 30.06.2011.godine, kao dokaz o
porijeklu robe priložili su fiktivne fakture-otpremnice “DnD Company” DOO iz
Podgorice br. 55/4 od 12.04..2011.godine, 63/4 od 21.04.2011.godine, da bi
ozakonili nabavku robe,  kao da su istu legalno nabavili kod ovog preduzeća i
legalno izdatu fakturu br. 96/6 od 26.06.2011.godine, “DnD Company” DOO iz
Podgorice, za neevidentiranu a prodatu robu, izbjegavajući na taj način
obračun i plaćanje PDV-a na nabavljenu robu i ostvareni promet roba, u ukupnom
iznosu od 17.041,36 Eura,
Cijeneći psihički odnos okrivljenih prema učinjenom krivičnom djelu, sud je
našao da su okrivljeni M.i E. bili svjesni svog djela tj. svjesni da na
opisani način postupaju kao odgovorna lica u prvnom licu i da djeluju u ime
pravnog lica u namjeri da pravno lice ostvari imovinsku korist i svjesni da
zajednički vrše krivično djelo, i to su htjeli, pa su postupali sa umišljajem,
za koje radnje je odgovorno i pravno lice shodno čl. 5. Zakona o odgovornosti
pravnih lica, pa su u konkretnom slučaju postupali kao saizvršioci
Pravnom ocenom utvrđenog činjeničnog stanja sud je našao da su u radnjama
okrivljenih M. M., E. M. i pravnog lica "Stupa Company." DOO "Ekport Import",
kao saizvršilaca, sadržani svi bitni elementi krivičnog djela utaja poreza i
doprinosa iz čl. 264. st. 3. u vezi st. 1. u vezi čl. 23. st. 2. KZ.
Međutim, zbog činjenice da je protivu ranije presude ovoga suda K.br. 133/11
od 07.05.2012.g. kojom su okrivljeni pravno lice "Stupa Company", M. M. i E.
kao saizvršioci oglašeni krivim zbog krivičnog djela utaja poreza i doprinosa
iz čl. 264. st. 1. u vezi čl. 23. st. 2. KZ, a M. M. i E. kao saizvršioci i za
produženo krivično djelo zloupotreba položaja u privrednom poslovanju iz čl.
272. st. 1. u vezi čl. 49. i čl. 43. st. 2. KZ u sticaju sa produženim
krivičnim djelom falsifikovanje isprave iz čl. 412. st. 1. u vezi čl. 49. i
čl. 23. st. 2. KZ, te da je okrivljenom pravnom licu "Stupa Company" izrečena
uslovna osuda kojom mu je utvrđena novčana kazna u iznosu od 10.000,00 eura i
određeno da se kazna neće izvršiti, ukoliko isto u roku od dvije godine ne
bude odgovorno za novo krivično djelo, a okrivljenim M. i E. M. je za krivično
djelo utaja poreza i doprinosa iz čl. 264. st. 1. u vezi čl. 23. st. 2. KZ,
utvrđena kazna zatvora u trajanju od dva mjeseca i novčana kazna u iznosima od
po 600,00 eura, protiv koje presude je izjavljena žalba samo u korist
okrivljenih, to je sud primjenom načela zabrane preinačenja na štetu
okrivljenih (zabrane reformatio in peius), okrivljene,kao saizvršioce, oglasio
krivim zbog krivičnog djela utaja poreza i doprinosa iz čl. 264. st. 1. u vezi
čl. 23. st. 2. KZ, i okrivljene M. i E. osudio na kaznu zatvora u trajanju od
po dva mjeseca u koju kaznu im se ima uračunati vrijeme provedeno u pritvoru
od 06.07.2011.g. do 11.07.2011.g., a okrivljenom pravnom licu je izrekao
uslovnu osudu kojom mu je utvrđena novčana kazna u iznosu od 10.000,00 eura i
određeno da se kazna neće izvršiti ukoliko isti u roku od dvije godine ne bude
odgovorno za novo krivično djelo.
Naime, čl. 400. ZKP je propisano da ukoliko je žalba izjavljena samo u korist
okrivljenog, presuda se ne može izmijeniti na njegovu štetu u pogledu pravne
kvalifikacije djela i krivične sankcije. Stoga je bez značaja, to što je
Zamjenik ODT-a izmijenio pravnu kvalifikaciju djela, tako što je umjesto djela
iz podignute optužbe okrivljenim stavio na teret teže djelo i predložio
strožiju kaznu, jer je sud vodeći računa o načelu zabrane preinačenja na štetu
okrivljenih, izmijenio pravnu kvalifikaciju i okrivljene osudio za djelo i na
kaznu iz ranije presude K.br.133/11 od 07.05.2012.g. . To što je Zamjenik
ODT-a izmijenio i činjenični opis djela u kojem je naveo veći iznos neplaćenog
PDV-a nema uticaja na drugačiji zaključak, jer se zabrana preinačenja na gore
odnosi samo na pravnu kvalifikaciju djela i kaznu, a ne i na činjenično stanje
i visinu iznosa neplaćenog PDV-a, pa sud u tom dijelu nije mijenjao činjenični
opis, jer je našao da isti proizilazi iz utvrđenog činjeničnog stanja, te da
bi izmenom činjeničnog opisa povrijedio identitet optužbe i presude u tom
dijelu.
Sa navedenih razloga sud nije prihvatio tezu odbrane branioca okrivljenih da
nije dokazano da su njegovi branjenici izvršili krivična djela koja su im
optužbom stavljena na teret.
Za izvršeno krivično djelo utaja poreza i doprinosa iz čl. 264. st. 1. u vezi
čl. 23. st. 2. KZ,  sud je okrivljene oglasio krivim i okrivljene M. i E. M.
osudio na kaznu zatvora u trajanju od po 2 (dva) mjeseca u koju kaznu im se
ima uračunati vrijeme provedeno u pritvoru od 06.07. do 11.07.2011.g., i
novčanu kaznu u iznosu od po 600,00 (šest stotina) eura, dok je okrivljenom
pravnom licu "Stupa Company." DOO "Ekport Import",izrekao uslovnu osudu
utvrđujući mu pri tom novčanu kaznu u iznosu od 10.000,00 (deset hiljada) eura
i istovremeno odredio da se kazna neće izvršiti ukoliko isto u roku od dvije
godine ne bude odgovorno za novo krivično djelo .
Prilikom odlučivanja o izboru vrste i visine kazni okrivljenim M. i E. M.i
vrste krivične sankcije okrivljenom pravnom licu "Stupa Company." DOO "Ekport
Import", sud je imao u vidu težinu izvršenih krivičnih djela, okolnosti pod
kojima su djela izvršena, držanje - ponašenje okrivljenih nakon izvršenih
djela, cijeneći pri tom kao olakšavajuću okolnost okrivljenom M. njegove
porodične prilike - otac dvoje maloletne djece, a okrivljenom pravnom licu
njegovu raniju neosuđivanost, dok je okrivljenim M. i E. cijenio kao
otežavajuću okolnost njihovu raniju osuđivanost, dok na strani okrivljenog
pravnog lica nije našao otežavajuće okolnosti, pa je sud vodeći pri tom računa
i o imovnom stanju okrivljenih M. i E. i ekonomskoj snazi pravnog lica, a
imajući pri tom u vidu svrhu kažanjavanja iz čl. 32. KZ u okviru opšte svrhe
krivičnih sankcije iz čl. 4. istog zakona, našao da je imalo mjesta izricanju
ovakvih vrsta i visina kazni okrivljenim M. i E. i ovakve vrste krivične
sankcije okrivljenom pravnom licu, nalazeći da su izrečene kazne okrivljenom
M. i E. srazmjerne težini učinjenih krivičnih djela i stepenu krivice
okrivljenih, a izrečena krivična sankcija okrivljenom pravnom licu srazmjerna
težini učinjenog krivičnog djela i stepenu odgovornosti pravnog lica za
učinjeno krivično djelo i da će iste u dovoljnoj mjeri uticati na okrivljene
da ubuduće ne čine ista ili slična djela.
Na osnovu čl. 229. u vezi čl. 226. st. 2. tač. 1. ZKP, sud je obavezao
okrivljene M. i E. da solidarno plate naime troškova krivičnog postupka iznos
od 1.166,00 eura, u korist budžeta Crne Gore, koji troškovi se odnose na ime
troškova za vještačenje.
Na osnovu čl. 229. u vezi čl. 226. st. 2. tač. 9. i st. 3. ZKP, sud je
obavezao okrivljene da plate na ime paušala iznos od po 70,00 eura u korist
budžeta Crne Gore.
Imovinsko pravni zahtjev nije postavljen.
Na osnovu čl. 75. KZ od okrivljenih M. i E. M. i pravnog lica "Stupa Company."
DOO "Ekport Import" iz Rožaja se oduzimaju fakture-otpremnice br. 55/4 od
12.04.2011. godine, br. 63/4 od 21. 04. 2011. godine i  faktura br. 96/6 od
26. 06. 2011. godine, kao predmeti izvršenja krivičnog djela.
Sa izloženog odlučeno je kao u dispozitivu ove presude.
OSNOVNI SUD U ROŽAJAMA, dana 21.10.2013.g.
Zapisničar,S U D I J A,
Aida Luboder  s.r.Milosav Zekić s.r.
PRAVNA POUKA: Protiv ove presude može se izjaviti žalba u roku od 15 dana od
dana prijema iste i to Višem sudu u Bijelom Polju, a preko ovog suda.