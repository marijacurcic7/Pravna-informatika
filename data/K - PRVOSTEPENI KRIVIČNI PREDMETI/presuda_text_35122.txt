OSNOVNI SUD U ROŽAJAMA
K.br. 132/13
U IME CRNE GORE
Sudija Osnovnog suda u Rožajama Milosav Zekić, uz učešće zapisničara Aide
Luboder , rješavajući po optužnici Osnovnog državnog tužilaštva iz Rožaja
Kt.br. 149/13 od 19.08.2013 .g. podnijetoj protiv okrivljenog A. Š. iz Rožaja,
kao saizvršioca , zbog krivičnog djela teška krađa iz čl. 240. st. 1. tač. 1 u
vezi čl. 23. Krivičnog zakonika, nakon održanog glavnog i javnog pretresa u
prisustvu Osnovnog državnog tužioca Hajrana Kalača, oštećenog M.L.,
okrivljenog i njegovog branioca adv. H. N., postavljenog u postupku pružanja
besplatne pravne pomoći, dana 06.12.2013. donio je i javno objavio
P R E S U D U
Okrivljeni A. Š.JMB ., od oca Lj. i majke N. rođene T., rođen
30.07.1986.godine, u Rožajama, gdje i živi  ul. “30.septembar” bb u Rožajama,
državljanin Crne Gore, razumije crnogorski jezik, koji je i njegov  jezik,
nezaposlen, oženjen, bez djece, pismen, završio osnovnu školu, siromašnog
imovnog stanja, neosuđivan.
K R I V J E
Što je:
neutvrđenog dana mjeseca jula 2013.godine, u mjestu Đ. L., Opština Rožaje,
podsredstvom djeteta A. L., zajednički sa maloljetnim I. Š., sa kojima se
dogovorio da izvrši krađu, obijanjem oduzeo tudju pokretnu stvar i to
rashladnu vitrinu marke “Ugur” zapremine 200 litara, vlasništvo M. L., čija je
vrijednost 202,20 Eura, u namjeri da njenim prisvajanjem sebi pribavi
protivpravnu imovinsku korist, na način što je svojim vozilom marke “Passat”
karavan, reg. br. BP AP 720 došao do mjesta Đuranovića Luke, nakon čega su
vozilo ostavili parkirano pored magistralnog puta, a pješice došli do farme
vlasništvo oštećenog, gdje je počeo da priprema metalne rešetke od kanala za
otpadne vode sa farme, kako bi ih prebacio u auto, a za to vrijeme su I. Š. i
A. L., primjenom fizičke snage razvalili vrata stražarske kućice, tako što su
ista udarali rukama i otvorili ih, te su iz kućice oduzeli rashladnu vitrinu,
koju su zajedno utovarili u auto i udaljili se sa lica mjesta,
- čime je kao saizvršilac izvršio krivično djelo teška kradja iz čl. 240. st.
1. tačka 1. u vezi čl. 23. Krivičnog zakonika.
pa mu sud primjenom pomenutog zakonskog propisa i čl. 4, 13, 15, 32, 36, 42,
52, 53, 54 Krivičnog zakonika i 374. Zakonika o krivičnom postupku, izriče
USLOVNU OSUDU
Kojom mu  utvrđuje kaznu zatvora u trajanju 1(jedne) godinei istovremeno
odredjuje da se kazna neće izvršiti ukoliko osuđeni  u roku od jedne godine ne
izvrši novo krivično djelo.
Da plati na ime troškova krivičnog postupka koji se odnose na ime troškova za
vještačenje znos od 55,00 eura, u korist budžeta Crne Gore, dok  troškovi
krivičnog postupka koji se odnose na ime troškova za branioca okrivljenog
postavljenog u postupku pružanja besplatne pravne pomoći, padaju na teret
budžetskih sredstava.
Da plati na ime paušala iznos od 30,00 eura,u korist budžeta Crne Gore, sve u
roku od 15 dana po pravosnažnosti ove presude.
Imovinsko - pravni zahtjev nije postavljen.
O b r a z l o ž e nj e
Osnovno državno tužilaštvo iz Rožaja, podnijelo je ovome sudu optužnicu Kt.br.
149/13 od 19.08.2013 .g. protiv okrivljenog A. Š. iz Rožaja, kao saizvršioca,
zbog krivičnog djela teška krađa iz čl. 240. st. 1. tač. 1 u vezi čl. 23.
Krivičnog zakonika (KZ).
Na glavnom pretresu  ODT  Hajran Kalač je izmijenio činjenični opis djela kao
u dispozitivu ove presude, te je predložio da sud okrivljenog oglasi krivim
zbog krivičnog djela koje mu je optužbom stavljeno na teret i da mu izrekne
uslovnu osudu kojom će mu utvrditi kaznu zatvora u trajanju od jedne godine i
istovremeno odrediti da se kazna neće izvršiti ukoliko isti u roku od dvije
godine ne izvrši novo krivično djelo.
Oštećeni M.L. je u završnoj riječi istakao da se ne pridružuje krivičnom
gonjenju ODT-a u odnosu na okrivljenog, niti postavlja imovinsko-pravni
zahtjev.
Branilac okrivljenog adv. H. N., postavljen u postupku pružanja besplatne
pravne pomoći je u završnoj riječi istakao da njegov branjenik nije počinio
krivično djelo koje mu je stavljeno na teret, pa je predložio da ga sud
oslobodi od optužbe, a ako ga oglasi krivim da ga što blaže kazni.
Okrivljeni je priznao da je izvršio djelo koje mu je stavljeno na teret i
svoju krivicu i objasnio da se jula mjeseca 2013.g. dogovorio sa maloletnim A.
L.i I. Š. da pođu u mjesto Đuranovića Luke , Opština Rožaje do farme
vlasništvo M.L. i uzmu neke stvari. Pošli su njegovim putničkim vozilom marke
"Pasat" karavan , reg br. BP AP 720. Kada su došli kod farme A. i Ismar su
obili vrata od stražarske kućice, nakon čega su zajedno ušli u kućicu u kojoj
se nalazila jedna rashladna vitrina marke "Ugur", zapremine 200 l, koju je on
odlučio da oduzme. Vitrinu su unijeli u njegovo putničko vozilo i prevezli je
do njegove kuće, jer je planirao da u istoj drži mlečne proizvode, pošto je
tada držao šest krava i tri koze. Pošto su mu u blizini farme ispali ključevi,
policija je iste našla i pozvala ga telefonom, pa je pošao u stanicu policije
i priznao da su to njegovi ključevi i da je oduzeo navedenu vitrinu i istu je
predao službenicima policije. Izrazio je duboko kajanje zbog ovoga što je
uradio i čvrsto je obećao da ubuduće neće vršiti bilo kakva krivična djela, pa
je molio da ga sud što blaže kazni.
Po ovoj krivičnopravnoj stvari sud je izveo dokaze, saslušao svedoka -
oštećenog M. L., svedoke malol. A. L. u prisustvu zakonskog zastupnika - oca
R. i stručnog lica - pedagoga E. P., malol. Ismara Š. u prisustvu zakonskog
zastupnika - majke N., pročitao potvrdu o privremeno oduzetim predmetima OB
Rožaje br. 02-sl od 26.07.2013.g., potvrda o vraćanju privremeno oduzetih
predmeta OB Rožaje br. 02-Sl od 29.07.2013.g. i br. 02-sl. od 27.06.2013.g. ,
nalaz i mišljenje vještaka fin. struke S. K. Kti. br. 9/13 od 16.08.2013.g.,
zapisnik o uviđaju OB Rožaje br. 02-240 - 1244 od 26.07.2013.g. , službenu
zabilješku OB Rožaje br. 82 Ku - 142 od 14.08.2013.g. ,izvršio uvid u
fotodokumentaciju OB Rožaje br. Sl. -13 od 15.07.2013.g. i uvid u izvod iz
kaznene evidencije na ime okrivljenog.
Cijeneći odbranu okrivljenog i sve izvedene dokaze, kako pojedinačno, tako i u
međusobnoj vezi, u smislu čl. 370. st. 3. Zakonika o krivičnom postupku (ZKP),
sud je nesumnjivo utvrdio da je okrivljeni izvršio krivično djelo koje mu je
optužbom stavljeno na teret i da je zato kriv i krivičnopravno odgovoran.
Okrivljeni je u cjelosti priznao izvršenje djela, pa je sud njegov iskaz
prihvatio kao jasan, potpun, uvjerljiv i potkrijepljen iskazima saslušanih
svedoka i pisanom dokumentacijom, tako da nema sumnje u drugačije činjenično
stanje.
Naime, iz iskaza svedoka - oštećenog M. L., proizilazi da mu je jula mjeseca
2013.g. u mejsto zv. Đuranovića Luke, Opština Rožaje, u blizini farme obijena
stražarska kućica, koja je bila zaključana, tako što su izvršioci razvalili
vrata od ove kućice i iz iste oduzeli rashladnu vitrinu. Saznao je da su
stražarsku kućicu obili malol. A. L. i I. Š.zajedno sa okrivljenim. Vitrina mu
je vraćena, a okrivljeni mu se izvinuo i priznao da je on učestvovao u
oduzimanju vitrine sa ovim maloletnicima. Iskaz ovog svedoka, sud je ocijenio
kao objektivan, uvjerljiv i potkrijepljen ostalim izvedenim dokazima i iskazom
okrivljenog.
Iz iskaza svedoka A.L. i I. Š. proizilazi da su se u kritičnom periodu
dogovorili sa okrivljenim da pođu u mjestu zv. Đuranovića Luke, Opština Rožaje
da bi on uzeo stvari koje nađu u stražari i farmi koje bi mogao da koristi za
svoju stoku, nakon čega su pošli njegovim vozilom i obili vrata od stražarske
kućice, nakon čega je okrivljeni ušao sa njima u kućicu, oduzeo rashladnu
vitrinu i prevezao je vozilom do svoje kuće. Iskaz ovih svedoka, sud je
ocijenio kao objektivne, uvjerljive i potkrijepljene ostalim izvedenim
dokazima i iskazom okrivljenog.
Iz zapisnik o uviđaju OB Rožaje br. 02-240 - 1244 od 26.07.2013.g. i  ., da je
uviđajem na lice mjesta utvrđeno da su obijena drvena vrata iz kancelariskog
dijela farme - stražarske kućice i iz iste je otuđena rashladna vitrina, te da
su na lice mjesta pronađena dva ključa na zelenom privesku, vlasništvo
okrivljenog, dok se iz službene zabilješke OB Rožaje br. 82 Ku - 142 od
14.08.2013.g., vidi da je putničkim motornim vozilom marke "Pasat" karavan,
reg br. BP AP -720 kojim je upravljao Š.A.zv. G., prevezena rashladna vitrina
marke Ugur, zaprimine 200 l koja je oduzeta iz stražarske kućice u mjestu zv.
Đuranovića Luke. Ove dokaze, sud je ocijenio kao jasne, određene i
potkrijepljene ostalim izvedenim dokazima i iskazom okrivljenog.
Iz potvrde o privremeno oduzetim predmetima OB Rožaje br. 02-sl od
26.07.2013.g. i potvrde o vraćanju privremeno oduzetih predmeta OB Rožaje br.
02-Sl od 29.07.2013.g. i br. 02-sl. od 27.06.2013.g. ,vidi se da je od
okrivljenog oduzeta rashladna vitrina i da je ista vraćena vlasniku -
oštećenom M. L., te da su dva ključa sa zelenim priveskom koji su nađeni na
kritično mjesto vraćeni okrivljenom. Ove dokaze, sud je prihvatio kao jasne,
određene i potkrijepljene iskazom okrivljenog, a nalaze oslonca i u ostalim
izvedenim dokazima.
Iz nalaza i mišljenje vještaka fin. struke S. K. Kti. br. 9/13 od
16.08.2013.g., vidi se da je vrijednost rashladne vitrine u vrijeme oduzimanja
iznosila 202,20 eura. Nalaz i mišljenje ovog vještaka, sud je cijenio kao
jasan, objektiva, stručan i nedoveden u sumnju nijednim drugim dokazima .
Iz fotodokumentaciju OB Rožaje br. Sl. -13 od 15.07.2013.g. , vidi se da je
fotografisano lice mjesta tj. farma i stražarska kućica iz koje je oduzeta
predmetna vitrina. Ovaj dokaz, sud je ocijenio kao jasan, određen i ničim ne
doveden u sumnju
Iz izvoda iz kaznene evidencije na ime okrivljenog, vidi se da isti ne prolazi
kroz kaznenu evidenciju OB Rožaje. Ovaj dokaz, sud je prihvatio kao jasan i
određen jer je izdat od strane nadležnog organa.
Dakle, iz priznanja okrivljenog i dokaza izvedenih u postupku kojim se
potkrepljuje priznanje okrivljenog jasno proizilazi da je okrivljeni
neutvrđenog dana mjeseca jula 2013.godine, u mjestu Đuranovića Luke, Opština
Rožaje, podsredstvom djeteta A. L., zajednički sa maloljetnim Ismarom
Škrijeljem, sa kojima se dogovorio da izvrši krađu, obijanjem oduzeo tudju
pokretnu stvar i to rashladnu vitrinu marke “Ugur” zapremine 200 litara,
vlasništvo M. L., čija je vrijednost 202,20 Eura, u namjeri da njenim
prisvajanjem sebi pribavi protivpravnu imovinsku korist, na način što je
svojim vozilom marke “Passat” karavan, reg. br. BP AP 720 došao do mjesta
Đuranovića Luke, nakon čega su vozilo ostavili parkirano pored magistralnog
puta, a pješice došli do farme vlasništvo oštećenog, gdje je počeo da priprema
metalne rešetke od kanala za otpadne vode sa farme, kako bi ih prebacio u
auto, a za to vrijeme su I.Š. i A. L., primjenom fizičke snage razvalili vrata
stražarske kućice, tako što su ista udarali rukama i otvorili ih, te su iz
kućice oduzeli rashladnu vitrinu, koju su zajedno utovarili u auto i udaljili
se sa lica mjesta.
Cijeneći psihički odnos okrivljenog prema učinjenom krivičnom djelu, sud je
našao da je isti bio svjestan svog djela tj. svjestan da je na opisani način
posredstvom djeteta A., zajednički sa malol. I. obijanjem oduzima navedenu
vitrinu i to je htio, pa je postupao sa umišljajem.
Pravnom ocjenom utvrđenog činjeničnog stanja, sud je našao da su u radnjama
okrivljenog sadržani svi bitni elementi krivičnog djela teška kradja iz čl.
240. st. 1. tačka 1. u vezi čl. 23. KZ, za koje djelo je sud istog oglasio
krivim i izrekao mu uslovnu osudu, utvrđujući mu pri tom kaznu zatvora u
trajanju od jedne godine i istovremeno odredio da se kazna neće izvršiti
ukoliko isti u roku od jedne godine na izvrši novo krivično djelo.
Prilikom izricanja ovakve vrste krivične sankcije, sud je imao u vidu stepen
krivice okrivljenog, stepen nastupjele posledice, okolnosti pod kojima je
djelo izvršeno, cijeneći pri tom kao olakšavajuće okolnosti njegovo siromašno
imovno stanje, raniju neosuđivanost i iskreno priznanje i kajanje za izvršeno
djelo, te činjenicu da se oštećeni nije pridružio krivičnom gonjenju ODT-a, pa
je sud u nedostatku otežavajućih okolnosti, našao da je imalo mjesta izricanju
ovakve vrste krivične sankcije ubijeđen da će upozorenje uz prijetnju kazne u
dovoljnoj mjeri uticati na okrivljenog da ubuduće ne vrši bilo kakva krivična
djela.
Na osnovu čl. 229. u vezi čl. 226. st. 2. tač 1. ZKP, sud je obavezao
okrivljenog da plati na ime troškova krivičnom postupka iznos od 55,00 eura u
korist budžeta Crne Gore, koji troškovi se odnose na ime troškova za
vještačenje, dok troškovi krivičnog postupka koji se odnose na ime troškova za
branioca okrivljenog postavljenog u postupku pružanja besplatne pravne pomoći,
padaju na teret budžetskih sredstava.
Na osnovu čl. 229. u vezi čl. 226. st. 2. tač. 9. i st. 3. ZKP, sud je
obavezao okrivljenog da plati na ime paušala iznos od 30,00 eura, u korist
buđeta Crne Gore, a ovo imajući u vidu trajanje i složenost krivičnog postupka
kao i imovno stanje okrivljenog.
Imovinsko - pravni zahtjev nije postavljen.
Sa izloženog odlučeno je kao u dispozitivu ove presude.
OSNOVNI SUD U ROŽAJAMA, dana 06.12.2013.g.
Zapisničar,S U D I J A,
Aida Luboder  s.r.Milosav Zekić s.r.
PRAVNA POUKA: Protiv ove presude može se izjaviti žalba u roku od 15 dana od
dana prijema iste i to Višem sudu u Bijelom Polju, a preko ovog suda.