OSNOVNI SUD U ROŽAJAMA
K.br. 188/13
U IME CRNE GORE
Sudija Osnovnog suda u Rožajama Milosav Zekić, uz učešće zapisničara Aide
Luboder , rješavajući po optužnom predlogu Osnovnog državnog tužilaštva iz
Rožaja Kt.br. 229/13 od 04.12.2013.g. podnijet protiv okrivljenog J. C. iz
Rožaja, zbog krivičnog djela krađa iz čl. 239. st. 1. Krivičnog zakonika,
nakon održanog glavnog i javnog pretresa u prisustvu Zamjenika Osnovnog
državnog tužioca Aldina Kalača i okrivljenog a u odsustvu uredno pozvanog
oštećenog Dž. K., dana 25.12. 2013. donio je i javno objavio
P R E S U D U
Okrivljeni J. C. JMB . od oca B. i majke Dž., rođ. M., rođen ..godine u
Rožajama, gje i živi - ul. “Novopazarska” bb, državljanin Crne Gore, razumije
crnogorski jezik koji je i njegov jezik, nezaposlen, neoženjen, pismen,
završio SSS, siromašnog imovnog stanja, neosuđivan.
K R I V J E
Što je:
dana 30.08.2013.godine, oko 13h, u naselju "Zeleni", Opština Rožaje iz kamiona
marke “Fap” 1021 vlasništvo Dž. K., oduzeo tuđu pokretnu stvar i to telefon
marke “Samsung” Galaxy Ace GT – S5839i u namjeri da sebi pribavi protivpravnu
imovinsku korist koja prelazi iznos od 150,00 Eura, na način što je ušao u
otvoreni kamion sa namjerom da iz njega oduzme sve što nađe, tako što je
tražio u kabini šta može da oduzme, a kad je pronašao telefon na instrument
tabli do vjetrobranskog stakla isti je oduzeo,
-čime je izvršio krivično djelo krađa iz čl. 239. st. 1. Krivičnog zakonika Crne Gore. 
pa mu sud primjenom pomenutog zakonskog propisa i čl. 4, 13, 15, 32, 36, 42,
52, 53, 54 Krivičnog zakonika Crne Gore i 374. Zakonika o krivičnom postupku,
izriče
USLOVNU OSUDU
Kojom mu utvrđuje kaznu zatvora u trajanju 45 (četrdesetpet) dana i
istovremeno odredjuje da se kazna neće izvršiti ukoliko osuđeni u roku od
jedne godine ne izvrši novo krivično djelo.
Da plati na ime troškova krivičnog postupka paušalni iznos od 30,00 eura,u
korist budžeta Crne Gore, u roku od 15 dana po pravosnažnosti ove presude.
Imovinsko-pravni zahtjev nije postavljen.
O b r a z l o ž e nj e
Osnovno državno tužilaštvo iz Rožaja, podnijelo je ovome sudu optužni predlog
Kt.br. 229/13 od 04.12.2013.g. protiv okrivljenog J. C. iz Rožaja, zbog
krivičnog djela krađa iz čl. 239. st. 1. Krivičnog zakonika.
Na glavnom pretresu Zamjenik ODT -a Aldin Kalač je precizirao pravnu
kvalifikaciju djela, kao u dispozitivu ove presude, dok je ostao pri
činjeničnom opisu djela iz optužbe, te je predložio da sud okrivljenog oglasi
krivim zbog krivičnog djela krađa iz čl. 239. st. 1. Krivičnog zakonika Crne
Gore (KZ CG) i izrekne mu uslovnu osudu kojom će mu utvrditi kaznu zatvora u
trajanju od 45 dana i istovremeno odrediti da se kazna neće izvršiti ukoliko
isti u roku od jedne godine ne izvrši novo krivično djelo .
Okrivljeni je u svojoj odbrani istakao, da nije oduzeo telefon marke "Samsung"
Galaxy Ace TG S5839i iz kamiona marke "Fap", vlasništvo Dž. K., u mjesto zv.
Zeleni, već je ovaj telefon našao na ulici kada je išao od stovarišta M.
M.prema gradu. Nakon toga karticu je bacio a telefon je dao svom bratu R.koji
ga je koristio oko dva i po mjeseca a zatim je isti predao policiji, koja ga
je vratila oštećenom Dž. . Istakao je da je vrijednost ovog telefona iznosila
oko 175,00 eura. Predložio je da ga sud oslobodi od optužbe a ako ga oglasi
krivim da ga što blaže kazni.
Po ovoj krivičnopravnoj stvari sud je izveo dokaze, saslušao svedoka R. C., po
saglasnosti stranaka pročitao iskaz svedoka - oštećenog Dž. K. dat na
zapisniku Kt.br. 229/13 od 22.11.2013.g., potvrdu o privremeno oduzetim
predmetima OB Rožaje br. 02-Sl od 12.11.2013.g. i potvrdu o vraćanju
privremeno oduzetih predmeta OB Rožaje br. Ku-220. od 13.11.2013.g., i uvid u
izvod iz kaznene evidencije na ime okrivljenog, dok nije neposredno saslušao
svedoka - oštećenog Dž.K. jer je našao da je činjenično stanje u dovoljnoj
mjeri utvrđeno za presuđenje već izvedenim dokazima, tim prije što je iskaz
ovog svedoka dat pred ODT-om pročitan na pretresu, te bi se odlaganjem
pretresa, radi njegovog neposrednog saslušanja, samo nepotrebno odugovlačio
postupak, a činjenično stanje bi ostalo neizmijenjeno .
Cijeneći odbranu okrivljenog i sve izvedene dokaze, kako pojedinačno, tako i u
međusobnoj vezi, u smislu čl. 370. st. 3. Zakonika o krivičnom postupku (ZKP),
sud je nesumnjivo utvrdio da je okrivljeni izvršio krivično djelo koje mu je
optužbom stavljeno na teret i da je zato kriv i krivičnopravno odgovoran.
Naime, iz iskaza svedoka - oštećenog Dž. K., proizilazi da je dana
30.08.2013.g. svojim kamionom marke "Fap" 1021 iz mjesta zv. Sređani do
stovarišta M.M. koje se nalazi u mjesto zv."Zeleni", Opština Rožaje, dotjerao
blokove. U kamionu se nalaziio njegov telefon marke "Samsung" Galaxy Ace TG
S5839i, koji je nalazio u kabini na prednjem dijelu do šoferšajbne. Kada je
oko 13,00 h je došao u stovarište, otvorio je kanate na kamionu, da bi radnici
istovarili robu i ušao u kancelariju firme. Kada su blokovi istovareni pošao
je u pravcu svoje kuće i kada je stigao kod kuće vidio je da mu nema telefona
na mjestu gdje ga je ranije ostavio, pa je slučaj prijavio u policiju. Nakon
dva i po mjeseca policija ga je pozvala i rekla mu da je telefon pronađen kod
R. C., koji mu je rekao da je njegov brat Jasmin pronašao ovaj telefon ispred
njegovog kamiona kada je istovarao blokove, pa mu je isti vraćen. Istakao je
da je telefon kupio u Novom Pazaru za 200,00 eura. Nije se pridružio krivičnom
gonjenju ODT-a u odnosu na okrivljenog, niti je postavio imovinsko-pravni
zahtjev. Iskaz ovog svedoka, sud je prihvatio kao jasan i objektivan jer je
isti opisao cijeli tok događaja veoma uvjerljivo, tako da nema sumnje u
drugačije činjenično stanje.
Iz iskaza svedoka R. C. proizilazi da mu je njegov brat J.krajem avgusta
2013.g. dao sporni telefon marke Samsung na korišćenje, a nije mu rekao kako
je došao do njega. Sjeća se da mu se tada oštećeni Dž. K. žalio da mu je
nestao telefon koji je ostavio u kamionu, odnosno na stopi od kamiona. Nakon
određenog vremena policija ga je obavijestila da je ovaj telefon ukraden Dž.
K., te je isti predao policiji, a nakon toga J. mu je kazao da je telefon
našao u blizini stovarišta M. M.. Iskaz ovog svedoka sud je prihvatio u dijelu
u kojem je saglasan sa iskazom oštećenog. Međutim njegov iskaz u dijelu u
kojem je njegov iskaz protivrečan sa iskazom oštećenog i utvrđenim činjeničnim
stanjem, sud nije prihvatio jer je isti neodređen i usmjeren ka tome da olakša
položaj svom bratu - okrivljenom u postupku ili eventualno da mu pomogne da
izbegne krivičnopravnu odgovornost.
Iz potvrde o privremeno oduzetim predmetima OB Rožaje br. 02-Sl od
12.11.2013.g. i potvrde o vraćanju privremeno oduzetih predmeta OB Rožaje br.
Ku-220. od 13.11.2013.g., vidi se da je navedeni telefon marke "Samsung"
oduzet od R. C. i vraćen oštećenom Dž. K. . Ove dokaze sud je prihvatio kao
jasne, verodostojne i potkrijepljene iskazima saslušanih svedoka i
okrivljenog.
Iz izvoda iz kaznene evidencije na ime okrivljenog, vidi se da isti ne prolazi
kroz kaznenu evidenciju OB Rožaje. Ovaj dokaz, sud je prihvatio kao jasan,
određen i ničim ne doveden u sumnju.
Sud je cijenio iskaz okrivljenog, pa je isti prihvatio u dijelu u kojem ne
spori odlučne činjenice. Naime, okrivljeni ne spori da je u kritičnom periodu
došao u posed spornog telefona marke "Samsung" u mjestu zv. "Zeleni" čija je
vrijednost iznosila preko 150,00 eura i da je taj telefon dao na korišćenje
svom bratu R.kod koga je isti policija pronašla, pa je njegov iskaz ,u ovom
dijelu , ocijenio kao objektivan i potvrđen iskazima saslušanih svedoka i
ostalim izvedenim dokazima. Međutim, okrivljeni se brani da kritičnog dana
nije oduzeo ovaj telefon iz kamiona vlasništvo oštećenog, već da ga je našao
na ulici kada je išao od stovarišta prema gradu. Iskaz okrivljenog u ovom
dijelu, sud nije prihvatio, obzirom da je isti neuvjerljiv, neobjektivan i
nenalazi oslonca u iskazu oštećenog iz kojeg se jasno utvrđuje da mu je
telefon oduzet iz kabine vozila do vjetrobranskog stakla, iz čega jasno
proizilazi da je isti oduzeo okrivljeni i dao ga je svom bratu R. na
korišćenje, kod koga je i pronađen.
Iz ovakvog iznijetog činjeničnog stanja nesumnjivo proizilazi da je okrivljeni
dana 30.08.2013.godine, oko 13h, u naselju Zeleni, Opština Rožaje iz kamiona
marke “Fap” 1021 vlasništvo Dž. K., oduzeo tuđu pokretnu stvar i to telefon
marke “Samsung” Galaxy Ace GT – S5839i u namjeri da sebi pribavi protivpravnu
imovinsku korist koja prelazi iznos od 150,00 Eura, na način što je ušao u
otvoreni kamion sa namjerom da iz njega oduzme sve što nađe, tako što je
tražio u kabini šta može da oduzme, a kad je pronašao telefon na instrument
tabli do vjetrobranskog stakla isti je oduzeo,
Cijeneći psihički odnos okrivljenog prema učinjenom krivičnom djelu, sud je
našao da je isti bio svjestan svog djela tj. svjestan da je na opisani način
oduzima tuđu pokretnu stvar čija vrijednost prelazi iznos od 150,00 eura i to
je htio pa je postupao sa umišljajem.
Pravnom ocjenom utvrđenog činjeničnog stanja, sud je našao da su u radnjama
okrivljenog sadržani svi bitni elementi krivičnog djela krađa iz čl. 239. st.
1. KZ CG, za koje djelo je sud istog oglasio krivim i izrekao mu uslovnu
osudu, utvrđujući mu pri tom kaznu zatvora u trajanju od 45 dana i istovremeno
odredio da se kazna neće izvršiti ukoliko isti u roku od jedne godine na
izvrši novo krivično djelo.
Prilikom izricanja ovakve vrste krivične sankcije, sud je imao u vidu stepen
krivice okrivljenog, stepen nastupjele posledice, okolnosti pod kojima je
djelo izvršeno, držanje okrivljenog nakon izvršenog djela, cijeneći pri tom
kao olakšavajuće okolnosti njegovo siromašno imovno stanje, raniju
neosuđivanost , te činjenicu da se oštećeni nije pridružio krivičnom gonjenju
ODT-a , pa je sud u nedostatku otežavajućih okolnosti, našao da je imalo
mjesta izricanju ovakve vrste krivične sankcije, ubijeđen da će upozorenje uz
prijetnju kazne u dovoljnoj mjeri uticati na okrivljenog da ubuduće ne vrši
bilo kakva krivična djela.
Na osnovu čl. 229. u vezi čl. 226. st. 2. tač. 9. i st. 3. ZKP, sud je
obavezao okrivljenog da plati na ime troškova krivičnog postupka paušalni
iznos od 30,00 eura, u korist buđeta Crne Gore, a ovo imajući u vidu trajanje
i složenost krivičnog postupka kao i imovno stanje okrivljenog.
Imovinsko-pravni zahtjev nije postavljen.
Sa izloženog odlučeno je kao u dispozitivu ove presude.
OSNOVNI SUD U ROŽAJAMA, dana 25.12.2013.g.
Zapisničar,S U D I J A,
Aida Luboder s.r.Milosav Zekić s.r.
PRAVNA POUKA: Protiv ove presude može se izjaviti žalba u roku od 8 dana od
dana prijema iste i to Višem sudu u Bijelom Polju, a preko ovog suda.