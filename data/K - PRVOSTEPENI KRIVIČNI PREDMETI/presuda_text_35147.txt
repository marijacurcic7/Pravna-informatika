K.br.156/12
U IME CRNE GORE
VIŠI SUD U PODGORICI, kao prvostepeni krivični, po sudiji pojedincu Vesni
Pean, uz učešće Borke Jelenković, kao zapisničara, u krivičnom postupku koji
se vodi protiv optuženog Ć. S., koga brani D. H., advokat iz Bara, zbog
krivičnog djela neovlašćena proizvodnja, držanje i stavljanje u promet opojnih
droga iz člana 300 stav 1 Krivičnog zakonika, po optužnici Višeg državnog
tužioca u Podgorici Kt.br.41/12 od 12.11.2012. godine, koju je na glavnom
pretresu zastupala Ljiljana Lakić, zamjenik VDT-a u Podgorici, nakon održanog
usmenog, glavnog i javnog pretresa dana 05.02.2013 godine, u prisustvu
zastupnika optužbe, optuženog i njegovog branioca, donio i javno objavio dana
08.02.2013. godine,
P R E S U D U
Optuženi: Ć. S., zvani Ć., od oca S. i majke M., rođene M., rođen ….godine u
K. R. H., sa prebivalištem u naselju H.-N., S.P. bb- S., državljanin Republike
H., pismen, student, neoženjen, sa završenom srednjom Ekonomskom školom,
srednjeg imovnog stanja.
K R I V J E
Što je:
Dana 22. i 23.05.2012.godine, u Baru, neovlašćeno prodavao i držao opojnu
drogu-marihuanu, supstancu proglašenu za opojnu drogu Rješenjem o utvrđivanju
opojnih droga (Sl.list SRJ br.44/02), iako je bio svjestan da postupa
neovlašćeno i protivpravno, pa je to i htio, na način što je dana
22.05.2012.godine prodao K. S. jedan zamotuljak opojne droge- marihuane,
težine 2,74 grama za novčani iznos od 10,00 eura, koja opojna droga je
pronađena prilikom pretresa K. S., dok je dana 23.05.2012.godine u svom stanu,
u spavaćoj sobi, na ormanu, držao jedan zamotuljak opojne droge-marihuane,
težine 0,38 grama, koju su ovlašćeni službenici PJ Bar policije pronašli
pretresom stana okrivljenog, a koja opojna droga je od strane istog bila
namijenjena daljoj neovlašćenoj prodaji,
- čime je izvršio krivično djelo- neovlašćena proizovodnja, držanje i
stavljanje upromet opojnih droga iz člana 300 stav 1 Krivičnog zakonika.
Pa ga sud, na osnovu naprijed navedene krivičnopravne odredbe, te članova 2,
4, 5, 15, 32, 33, 36, 42, 45 i 46 Krivičnog zakonika, te člana 374 ZKP-a.
O S U Đ U J E
Na kaznu zatvora u trajanju od 6 (šest) mjeseci, koju će izdržati po
pravnosnažnosti presude.
Dužan je optuženi po osnovu troškova krivičnog postupka-sudskog paušala
platiti ovom sudu novčani iznos od 50,00 eura, u roku od 15 dana, po
pravnosnažnosti presude pod prijetnjom prinudnog izvršenja.
Na osnovu člana 75 u vezi člana 300 stav 7 Krivičnog zakonika, prema optuženom
se izriče:
MJERA BEZBJEDNOSTI ODUZIMANJA PREDMETA
Od optuženog se oduzima opojna droga-marihuana, u ukupnoj količini od 3,12
grama, koja se ima uništiti, po pravnosnažnosti presude.
O b r a z l o ž e nj e
Optužnicom Višeg Državnog tužilaštva u Podgorici Kt br.41/12 od 12.11.2012.
godine , optuženom Ć. S. stavljeno je na teret da je izvršio krivično djelo
neovlašćena proizvodnja držanje i stavljanje u promet opojnih droga iz člana
300.st 1 Krivičnog Zakonika, pri kojoj optužnici je njen zastupnik ostao do
kraja glavnog pretresa, navodeći da je na nesumnjiv način utvrđeno da je
optuženi izvršio krivično djelo koje mu se stavlja na teret, što je potvrđeno
kako njegovim priznanjem, tako i dokazima provedenim na glavnom pretresu, te
je predložio sudu da optuženog oglasi krivim i osudi po zakonu i da pritom ima
u vidu kako otežavajuće, tako i olakšavajuće okolnosti.
Optuženi Ć. S. je na glavnom pretresu priznao izvršenje predmetnog krivičnog
djela i krivicu za isto objašnjavajući da je kritičnog dana K. S. prodao jedan
zamotuljak marihuane za iznos od 10 eura, kao i da je zamotuljak, koji je
pronađen kod njega bio namijenjen prodaji. Naveo je da je nepromišljeno
postupio, da je pogriješio i da se time više neće baviti, kao i da će ubuduće
njegov prioritet biti školovanje. Posebno je odgovorio da je predmetnu drogu
nabavio od navijača Crvene zvijezde, kada je bio na fudbalskoj utakmici. U
završnoj riječi je naveo da se kaje zbog djela koje je učinio.
Branilac optuženog adv. D. H. je u završnoj riječi izjavio da je u postupku
nesumnjivo utvrđeno da su se u radnjama njegovog branjenika stekla sva
obilježja bića predmetnog krivičnog djela, što je njegov branjenik i priznao,
a posebno je zamolio sud da prilikom odmjeravanja kazne cijeni olakšavajuće
okolnosti koje ukazuju da se i sa kaznom ispod zakonskog minimuma može
ostvariti svrha kažnjavanja.
U dokaznom postupku sud je proveo sledeće dokaze: na saglasan predlog stranaka
pročitao iskaz svjedoka K. S., sa zapisnika o saslušanju svjedoka pred Višim
državnim tužilaštvom u Podgorici Kt.br.382/12 od 25.05.2012.godine, te
pročitao službenu zabilješku Uprave policije, PJ Bar Ku.br.292/12 od
22.05.2012.godine, potvrdu o privremeno oduzetim predmetima Uprave policije-PJ
Bar Ku.br.292/12 od 22.05.2012.godine, na ime K. S., zapisnik o pretresanju
stana I drugih prostorija Uprave policije-SKP Grupa za suzbijanje droge Bar,
Budva, Ulcinj Pu.br.274/12 od 23.05.2012.godine na ime Ć. S., potvrdu o
privremeno oduzetim predmetima Uprave policije- SKP Grupa za suzbijanje droge
Bar, Budva, Ulcinj Pu.br.274/12 od 23.05.2012godine na ime Ć. S., izvještaj o
vještačenju opojne droge Forenzičkog centra Danilovgrad br.2227/12 i 2333/12,
sa uvidom u fotoelaborat.
Svjedok K. S. je u svom iskazu naveo da je opojnu drogu-marihuanu prvi put
probao u aprilu mjesecu, te je dana 21. 05.2012 godine zamolio svog druga
Igora da putem telefona pozove optuženog da mu donese jedan zamotuljak
predmetne droge za iznos od 10 eura. Inače, od optuženog je u dva navrata
ranije takodje nabavljao marihuanu, po jedan zamotuljak za iznos od 10 eura, a
nikada ga nije kontaktirao sa svog telefonskog broja iz razloga da se ne bi
proširila priča da se drogira, što ne bi bilo tačno. Kritične večeri ispred
pečenjare koja je u vlasništvu njegovog oca K. S., oko 23,00 h, optuženi mu je
donio jedan zamotuljak opojne droge za koji mu je predao novčani iznos od 10
eura. Potom je sa svojim drugom Igorom Nikolićem otišao u Bar kako bi prevezli
njegovu drugaricu do Sutomora, kada su na raskrsnici izmedju lokala ,,Soho'' i
semafora bili zaustavljeni od strane policije koja je izvršila kontrolu i
pronašla u njegovom novčaniku zamotuljak u kojem se nalazila opojna droga-
marihuana, koju je predhodno kupio od Ć..
Iz sadržine Službene zabilješke Uprave policije PJ Bar Ku.br.292/12 od
22.05.2012.godine, proizilazi da su ovlašćeni policijski službenici Uprave
policije PJ Bar dana 22.05.2012 godine oko 01,40 časova u Bulevaru Revolucije
zaustavili pmv Peugeot 206, registarskih oznaka PG DV627 sa kojim je upravljao
N. I., dok je na mjestu suvozača bio K. S.. Nakon toga su izvršili kontrolu i
pregled lica i vozila i tom prilikom kod K. S. pronašli u desnom džepu od
pantalona crni kožni novčanik u kojem se nalazio zamotuljak od PVC kese, sa
sadržinom biljne materije, zelene boje za koju su sumnjali da je opojna droga
marihuana.
Iz sadržine potvrde o privremeno oduzetim predmetima Uprave policije-PJ Bar
Ku.br.292/12 od 22.05.2012.godine na ime K. S., proizilazi da je od istog
privremeno oduzet jedan zamotuljak od PVC kese u kojem se nalazila biljna
supstanca zelene boje, kao i papirne kartice za duvan-rizla, koju potvrdu je
svojeručno potpisao.
Iz zapisnika o pretresanju stana i drugih prostorija Uprave policije-SKP Grupa
za suzbijanje droge Bar, Budva, Ulcinj Pu.br.274/12 od 23.05.2012. godine na
ime Ć. S., proizilazi da je po naredbi sudije za istragu Višeg suda u
Podgorici Kri.br.134/12 od 23.05.2012. godine izvršen pretres stana i drugih
prostorija u mjesto Bar, ulica Haj-Nehaj bb, a koji su u vlasništvu Ć. S., te
su tom prilikom pronadjeni: na podu u spavaćoj sobi pored komode i pored
natkasne tragovi biljne materije zelene boje, jedna PVC kesa u kojoj se
nalazilo 8 komada tableta bijele boje sa natpisom,, AX’’ , jedan papirni
zamotuljak u kome se nalazila biljna materija zelene boje, jedan mobilni
telefon marke ,,SAMSUNG’’, sa IMEI br. 35977904064898/8 sa SIM br. 068…., koji
zapisnik je optuženi uredno potpisao.
Iz potvrde o privremeno oduzetim predmetima Uprave policije-SKP Grupe za
suzbijanje droge Bar, Budva, Ulcinj, Pu.br.274/12 od 23.05.2012.godine na ime
Ć. S., proizilazi da je od optuženog privremeno oduzeta jedna PVC kesa u kojoj
se nalazilo 8 komada tableta bijele boje sa natpisom ,, AX’’, biljna materija
pronadjena u spavaćoj sobi pored komode i natkasne, jedan papirni zamotuljak u
kome se nalazila biljna materija zelene boje, jedan mobilni telefon marke ,,
SAMSUNG’’ sa IMEI br. 35977904064898/8 sa SIM br. 068…, koja potvrda je uredno
potpisana od strane optuženog.
Iz sadržine Izvještaja o vještačenju-Forenzičkog centra u Danilovgradu br.
2227/12 i 2333/12 utvrđeno je da su na vještačenje dostavljeni jedan ručno
pravljeni zamotuljak od plastičnih kesica sa sadržajem sasušene biljne
materije, tamno zelene boje, karakterističnog opojnog mirisa, neto mase od
2,71 g, jedan ručno pravljeni zamotuljak od papira, sa sadržajem sasušene
biljne materije, tamno zelene boje ukupne mase 0,03 g, jedan ručno pravljeni
zamotuljak od plastične kese žute boje, obmotan plastičnom kesom bijele boje,
u kome se nalazi 28 tableta bijele boje, sa vidljivom oznakom AX prečnika 3,9
mm, debljine 3,1 mm, ukupne mase 2,492 g, jedan ručno pravljeni zamotuljak od
papira u kome se nalazi jedna cigareta sa sadržajem biljne materije braon
boje, neto mase od 0,21 grama i rasuta biljna materija tamno zelene boje, neto
mase od 0,38 grama. Detaljnim makroskopskim i mikroskopskim pregledom
dostavljenog biljnog materijala i to neto mase 2,71 g, neto mase 0,03 g i neto
mase 0,38 g konstatovano je prisustvo smole, kao i bodlji u obliku ,,medveđih
kandži" , dok je na osnovu karakteristične morfološke građe tog biljnog
materijala utvrđeno da potiču od biljke čiji je botanički naziv,, Canabis
sativa L.'' iz familije Canabaceae, poznatija kao konoplja. Hemijskom analizom
dostavljenih uzoraka takodje je utvrdjeno da isti sadrže psihoaktivnu
komponentu tetrahidrokanabinol (THC), u koncentraciji iznad 0,3%, koja utiče
na centralni nervni sistem, izaziva stanje zavisnosti i nalaze se na listi
opojnih droga ( Službeni list SRJ,br.44/2002).
Sud je navedeno vještačenje cijenio kao jasno, stručno i objektivno i
zasnovano na pravilima struke i nauke, pa isti u cjelosti prihvatio.
Dakle, u postupku je nesumnjivo utvrđeno, da je optuženi Ć. S. dana 22.05.2012
godine prodao K. S. jedan zamotuljak opojne droge-marihuane težine 2,71 grama
za novčani iznos od 10,00 eura, a koja je pronađena prilikom pretresa K. S.,
dok je dana 23.05.2012 godine u svom stanu, u spavaćoj sobi, na ormanu držao
jedan zamotuljak opojne droge marihuane, težine 0,38 grama, koju su ovlašćeni
službenici policije PJ Bar pronašli pretresom stana optuženog. Iz iskaza
svjedoka K. S. sud je utvrdio da je on upravo od okrivljenog kupio zamotuljak
marihuane, za iznos od 10 eura, koji iskaz je sud prihvatio, jer je u
saglasnosti i sa ostalim provedenim dokazima, te odbranom optuženog. Da je
optuženi učinio predmetno djelo na način opisan u izreci proizilazilo je i iz
zapisnika o pretresanju stana i drugih prostorija Uprave policije-SKP Grupa za
suzbijanje droge Bar, Budva, Ulcinj Pu.br.274/12 od 23.05.2012godine, kao i
potvrde o privremeno oduzetim predmetima Uprave policije-SKP Grupe za
suzbijanje droge, Bar, Budva, Ulcinj Pu.br.274/12 od 23.05.2012godine, kao i
izvještaja o vještačenju br.2227/12 sačinjen od strane Forenzičkog centra
Danilovgrad od 23.05.2012 godine sa fotodokumentacijom koja je sastavni dio
izvještaja.
Optuženi je priznao da je kritične prilike prodao predmetnu drogu K. S., kao i
da je drogu pronađenu u njegovom stanu odnosno sobi, imao namjeru da proda, pa
je nesporno da je optuženi preduzeo neovlašćene inkriminisane radnje
tj.prodavao i držao radi dalje prodaje navedenu količinu marihuane. Krivično
djelo, za koje je optuženi oglašen krivim je djelo sa blankentnom
dispozicijom, pa je kod ovih krivičnih djela, pored navedenih činjenica i
okolnosti koje čine bitna obilježja ovog krivičnog djela, a o kojima se sud
izjasnio, bilo nužno navesti materijalno – pravni propis, od kojeg zavisi
postojanje ovog djela, a to je Rješenje o utvrdjivanju opojnih droga (Službeni
list SRJ br. 44/02), po kojem se marihuana nalazi na listi opojnih droga, pod
botaničkim nazicom Cannabis sativa L., dok je Zakonom o proizvodnji i prometu
opojnih droga, regulisano kada su proizvodnja, prerada i promet ovih supstanci
dozvoljeni i ko ih može vršiti.
Cijeneći napred navedeno činjenično stanje, ovaj sud nalazi da su se u
radnjama optuženog Ć. S., stekli svi elementi bića krivičnog djela neovlašćena
proizvodnja, držanje i stavljanje u promet opojnih droga iz čl.300 stav 1
Krivičnog zakonika, te da je optuženi u odnosu na predmetno djelo postupio sa
direktnim umišljajem svjestan da se radi o supstanci proglašenu za opojnu
drogu svjestan da je neovlašćeno držao u svrhu prodaje, zbog čega ga je sud
oglasio krivim.
Prilikom izbora vrste i visine krivične sankcije sud je cijenio sve okolnosti
koje utiču da kazna bude manja ili veća u smislu čl.42 Krivičnog zakonika, pa
kako oteževajućih nije bilo, kao olakšavajuće okolnosti cijenio mladost
optuženog, da se radi o mladjem punoljetnom licu, studentu, da je priznao
izvršenje djela, izrazio iskreno kajanje, pa ga je sud cijeneći napred
navedene okolnosti, koje okolnosti je u svom zbiru sud cijenio kao naročito
olakšavajuće, primjenom čl.42, 45 i 46 KZ-a za izvršeno krivično djelo osudio
na kaznu zatvora u trajanju od 6 (šest) mjeseci, a koja kazna je po svojoj
visini adekvatna težini krivičnog djela i optuženog kao izvršioca, te je sud
uvjeren da će se sa istom, a u okviru opšte svrhe propisivanja i izricanja
krivičnih sankcija, shodno čl.4 KZ, postići svrha kažnjavanja odnosno uticati
na optuženog da ubuduće ne vrši ovakva ili slična krivična djela.
Shodno članu 75 u vezi člana 300 st.7 Krivičnog zakonika, sud je optuženom
izrekao mjeru bezbijednosti oduzimanja predmeta odnosno ukupne količine od
3,12 grama opojne droge marihuane, kao predmeta izvršenja krivičnog djela,
koja se ima uništiti nakon pravosnažne presude i za koje predmete zakon
predviđa obavezno oduzimanje.
Kako je optuženi oglašen krivim, to ga je sud shodno članu 226 i članu 229
Zakonika o krivičnom postupku, obavezao na plaćanje sudskog paušala u iznosu
od 50,00 eura, u roku od 15 dana po pravosnažnosti presude pod prijetnjom
prinudne naplate, koji iznos je određen shodno složenosti krivičnog postupka,
dužini njegovog trajanja, te imovinskim prilikama optuženog.
Na osnovu izloženog, a shodno čl.374 ZKP-a, odlučeno je kao u izreci presude.
VIŠI SUD U PODGORICI
Dana, 08.02.2013. godine
ZAPISNIČAR PREDSJEDNIK VIJEĆA- SUDIJA
Borka Jelenković,s.r. Vesna Pean,s.r.
PRAVNA POUKA:
Protiv ove presude dozvoljena je žalba Apelacionom sudu Crne Gore, u roku od
15. dana, od dana prijema pismenog otpravka presude, a preko Višeg suda u
Podgorici.
Tačnost otpravka, tvrdi i
o v j e r a v a ;
Namještenik suda,
Borka Jelenković