VIŠI SUD U PODGORICI
K.br.217/10
Podgorica, 22.06.2011. godine  
U   IME   NARODA
VIŠI SUD U PODGORICI, kao prvostepeni krivični, u vijeću sastavljenom od
sudije Ćupića Ratka, kao predsjednika vijeća, sudije Jović Dragoja  i sudija
porotnika Međedović Jelene, Todorović Slavice i Radević Radenka kao članova
vijeća, uz učešće Alibalić Emine kao zapisničara, u krivičnom predmetu protiv
optuženog T. LJ., koga brani P. R., advokat iz Podgorice, zbog krivičnog djela
– ubistvo iz čl.143 KZ rješavanjući po optužnici VDT-a iz Podgorice
Kt.br.44/10 od 24.08.2010.godine, koju je na glavnom pretresu zastupala
Medenica Lepa zamjenik VDT-a, nakon održanog usmenog, glavnog javnog pretresa
dana 13.06.2011. godine u prisustvu zastupnika optužnice, optuženog i njegovog
branioca, donio je a nakon tajnog vijećanja i glasanja dana 22.06.2011. godine
javno objavio  
PRESUDU
Optuženi T. LJ., zv. "Lj., rođen …, radnik, oženjen, otac troje djece, vojsku
služio, osuđivan presudom Osnovnog suda Gradiška broj 072 0 K 06 000 057 od
25.11.2006. godine zbog krivičnog djela nedozvoljena proizvodnja i promet
oružja i eksplozivnih materija iz člana 399 Krivičnog zakona RS i krivičnog
djela ugrožavanje opasnim oruđem pri tuči ili svađi iz člana 158/1 Krivičnog
zakona RS na kaznu zatvora u trajanju od 9 mjeseci uslovno na dvije godine,
nalazi se u pritvoru od 05.03.2010. godine pa na dalje,  
KRIV   JE
Zato što je:  
Dana 04.03.2010. godine oko 21,45 časova u Tivtu, u naselju Seljanovo, na
terasi kuće vlasništvo K. M., u kojoj je kao i oštećeni G. T. živio kao
podstanar, sa umišljajem lišio života oštećenog, na način što je nakon svadje
i prepirke sa oštećenim, istog sječivom noža dužine 12 cm uboo u predjelu
lijeve strane vrata nanoseći mu tešku tjelesnu povredu, pa je usljed
iskrvavljenja iz rascjepa krvnih sudova lijeve strane vrata kod oštećenog
nastupila smrt,  
- čime je izvršio  krivično djelo ubistvo iz čl.143 Krivičnog zakonika,  
pa ga sud na osnovu citiranih zakonskih propisa čl. 4 st.2, 32, 36, 42 i čl.51
st.1 KZ-a, te čl.199, 202 i 364 ZKP-a  
OSUDJUJE
Na kaznu zatvora u trajanju od 10 (deset) godina u koju kaznu mu se ima
uračunati vrijeme provedeno u pritvoru od 05.03.2010. godine pa na dalje.  
Obavezuje se optuženi T. Lj. da ovom sudu na ime troškova krivičnog postupka
uplati iznos 1.220,50 eura, kao i 100,00 eura na ime paušala sve u roku od 15
dana od dana pravosnažnosti presude pod prijetnjom prinudnog izvršenja.  
Na osnovu čl.75 st.1 KZ od optuženog se trajno oduzima nož na rasklapanje kao
sredstvo upotrijebljeno za izvršenje krivičnog djela.  
Obrazloženje
Optužnicom Višeg državnog tužilaštva u Podgorici Kt.br.44/10 od 24.08.2010.
godine koju je njen zastupnik  na glavnom pretrsu djelimično izmijenio i pri
tako izmijenjenoj optužnici ostao, stavljeno je na teret optuženom T. Lj. da
je izvršio krivično djelo činjenično i pravno bliže opisano u izreci ove
presude.  
Optuženi T. Lj. u predkrivičnom postupku kod UP PJ Herceg Novi - Ispostava
Tivat, kao i kod istražnog sudije, nije iznosio odbranu, već se branio
ćutanjem.  
Na glavnom pretresu iznio je odbranu, te izjavio: da se od 1980. godine pa na
dalje nalazi u Crnoj Gori, da se za sve to vrijeme bavio građevinskim
poslovima, radeći kao građevinski radnik, jer je inače po zanimanju zidar. Oko
2-3 mjeseca prije kritičnog događaja uselio se u kuću K. M. koja se nalazi u
Tivtu u mjestu Seljanovo. U toj kući koristio je jednu sobu, kuhinju, hodnik i
kupatilo. Poslije 2-3 mjeseca gazda kuće je doveo još dvojicu radnika – D. M.
i T. G. koji su se uselili u istu kuću u poseban apartman, do kojeg se dolazi
preko terase i ima poseban ulaz. U početku se sa njima dvojicom dobro slagao,
družili su se, znali su da zajedno popiju kafu i da zajedno ručaju i to sve
kod njih, dok oni kod njega nisu dolazili. T. je po nekad znao da mu uputi
ružnu riječ, pa kada bi on (tj.optuženi) nešto pričao znao je da mu kaže: "ne
seri", ili "ne jedi govna" i tome slično. Počeo ga je čak i ignorisati.
Međutim, on je i dalje dolazio u njihovu sobu, mada malo rjeđe. Kuća u kojoj
su stanovali je prizemna i u ovaj njihov apartman ulazilo se sa druge strane u
odnosu na njegov ulaz. U sastavu te kuće nalazio se još jedan apartman koji
nije bio uređen, pa su po zahjtevu vlasnika kuće K. M. otpočeli da rade na
njegovom uređenju i to: on, G. T. i D. M. koji su radili na poslovima
malterisanja, dok je J. M., kome je taj apartman bio namjenjen nadgledao
radove, a istovremeno radio na uvođenju vodovodne i elektro instalacije. Kada
kaže apartman, onda misli na sobu, kuhinju i kupatilo sa posebnim ulazom. Dok
su radili na tim poslovima, T. se "drao" tj. vikao na D. i J., dok na njega
nije. Misli da je T. bilo krivo što on radi brzo i fino a uz to imao je duplo
veći učinak od njega, pa smatra da je sve to T. smetalo. Međutim, i dalje je
dolazio u sobu kod D. i T., ali je osjetio da više nije bilo one časti koju je
ranije kod njih imao, kao na primjer da ga ponude kafom i slično. Misli da bi
D. i dalje to radio, tj. bio za njega kao ranije ali predpostavlja da nije
smio od T.. Na dan kada se desio sporni događaj on (tj.optuženi) nije radio
ništa, jer je padala kiša, pa je sjedio u svom apartmanu. Negdje oko 13,00
časova kod njega je došao jedan momak po imenu D. čije prezime ne zna i to sa
jednim drugom. Pošto je D. ranije izvodio neke građevinske radove donio mu je
dva litra piva u plastičnoj flaši i dao mu 5-6 eura jer više nije imao. Nijesu
sijedali već su se odmah vratili, a on je sjedeći u sobi i gledajući
televiziju popio ova dva litra piva. Zatim je u sobi ručao, a potom oko 15,00
časova pošao u obližnju prodavnicu gdje je kupio litar vina koji je donio u
sobu i gledajući televiziju popio je i taj litar vina. U prvi mrak kod njega
je došao J. M. čiji su apartman radili, pa kako je isti u svom apartmanu
trebao da postavi neku vodovodnu cijev, tražio je od njega da mu uključi
svijetlo koje se uključivalo u njegovoj sobi, pošto elektroinstalacija u
apartmanu J. još nije bila završena. Nakon što mu je uključio svjetlo, pošao
je kod njega da vidi što radi, pa su zajedno sjeli na neke opeke. Dok su tako
sjedili, J. ga je ponudio pivom koje je imao u plastičnoj flaši od dva litra,
pa nakon što su otpočeli da piju, naišao je R.  Ž., kojeg već godinama poznaje
a koji je po zanimanju takođe zidar kao i on. I Ž. je nosio flašu piva od dva
litra i ponudio ih, ali oni nijesu htjeli da piju, nakon čega je Ž. izašao i
zajedno sa J. pošao kod T. i D. u njihovu sobu dok se on (tj.optuženi) vratio
u svoju sobu. Iz svoje sobe je čuo kako T. i ovaj D. u njihovom apartmanu
glasno razgovaraju sa J. M., a u tom razgovoru je prepoznao i glas B. Ž., koji
je takođe zidar i istog je od ranije znao. Odlučio je da ih časti pićem, pa je
pošao u obližnju prodavnicu i kupio flašu od jednog litra vina i flašu od dva
litra piva i pošao kod njih. Dok se kretao prema njima, vidio je Ž. kako stoji
na balkonskim vratima njihovog apartmana, i dok je tako stajao, T. ga je
"mršikao".On je prošao pored T. kroz balkonska vrata, unio ove dvije flaše
pića i stavio ih na sto za kojim je sjedio J. M. a tu je bio i T. koji je
stajao i još uvijek galamio na R. Ž., dok je Ž. već bio izašao, a takođe je i
D. negdje "nestao", jer ga nije vidio unutar sobe, pa predpostavlja da je
ispraćao Ž.. Sa T. ništa nije razgovarao, jer je faktički u to vrijeme sa njim
bio u negovoru ali i pored toga odlučio je da te prilike dođe u sobu u koju on
stanuje ali nije došao zbog njega, već zbog ovih drugih lica koja je pomenuo.
U jednom momentu M. je ustao i krenuo da ide, te izašao na terasu, pa je i on
krenuo za njim, uzeo one dvije flaše pića koje je sa sobom u kesi donio ne
želeći da ih ostavlja u sobu, s obzirom da je na kraju u sobi ostao samo T. sa
kojim nije govorio. Pošto je M. izašao i on se nalazio korak dva iza M. na
terasi ispred balkonskih vrata, odpozadi ga je za rame rukom uhvatio T.,
okrenuo ga prema njemu, a potom odgurnuo rukama usljed čega je pao na pod
terase i to na leđa. U tom trenutku je naišao D., pa mu je iz ruku uzeo onu
kesu sa dvije flaše pića i pomogao mu da ustane. Pošto je ustao, T. ga je
ponovo odgurnuo, pa je on ponovo pao na terasu, dodajući za sebe da je bio
"malo pod gasom". Zatim je pošao u svoju sobu, dok su njih dvojica tj. D. i T.
ostali na terasi ispred njihovog ulaza. Iz svoje sobe je zatim izašao na
vrata, pa kada je iskoračio na terasu, T. je stajao naspram njega a ruke su mu
tom prilikom bile pozadi. Bio je iznenađen jer nije znao zašto je T. došao, a
pomislio je da je možda došao da mu se izvini nepomišljajući da bi ga mogao
napasti. U njegovoj lijevoj ruci vidio je nož, pa je T. ruku sa nožem podigao
u visini grudi, a on mu je tada sa objema rukama uhvatio ruku u kojoj je držao
nož, nakon čega su se pogurali i porvali, te u tom guranju i rvanju sašli su
niz stepenice i pali i to oko osam do deset metara od mjesta gdje su se sreli.
Nakon što su pali, on se našao na T. kojom prilikom je uspio da mu iz ruke
otme nož. Zatim je ustao i na svojoj odjeći, tj. na bundi primjetio krv, čime
je bio veoma iznenađen. T. je ostao da leži na betonskom pločniku, dok je on
pješice pošao u stanicu policije gdje je nož predao. Dalje navodi da ne može
da objasni kako se T. povrijedio i kako je uboden u vrat, a ne zna kako se to
desilo, pretpostavlja da je T. zadobio ubod nožem dok su se rvali i dok je nož
bio u njegovoj ruci. Naveo je još: kada je svojom desnom rukom uhvatio lijevu
ruku oštećenog u kojoj je ovaj držao nož, on tj. optuženi je svojom drugom tj.
lijevom rukom, oštećenog je obuhvatio oko vrata, a zatim tom istom rukom
uhvatio njegovu lijevu ruku sa nožem, nakon čega je nastalo njihovo međusobno
guranje i rvanje po terasi ispred stepeništa. Smatra da je povreda oštećenog
nastala na terasi kada su se prvi put pohvatali. Na kraju ističe da mu je ovo
veoma teško palo i da mu je veoma žao što se desilo, ali da se ne osjeća
krivim za krivično djelo koje mu se stavlja na teret.  
Branilac optuženog u završnoj riječi je zastupao tezu da se radi o ubistvu na
mah, dodajući uz to da je djelo izvršeno u stanju nužne odbrane.  
Sud je na pretresu izveo dokaze: saslušanje svjedoka J. M., D. M., P. P. i K.
B., čitanjem zapisnika o uviđaju UP PJ Herceg Novi - Ispostave Tivat broj
29/03-240/10-9/8 od 04.03.2010. godine, čitanje službene zabilješke UP
Ispostave Tivat broj 29br.02-240/10-918 od 04.03.2010. godine, čitanjem
izvještaja o kriminalističko tehničkom pregledu lica mjesta broj 29/10 od
05.03.2010. godine, čitanjem potvrde UP Ispostave Tivat broj 03-240/10-918 od
04.03.2010. godine o privremeno oduzetim predmetima od optuženog T. Lj.,
čitanjem izvještaja Kliničkog centra odjeljenja za sudsku medicinu A br.301 od
10.03.2010. godine o analizi alkohola u krvi optuženog T. Lj., čitanjem
izvještaja KC odjeljenja za sudsku medicinu A broj 300 od 10.03.2010. godine o
analizi krvi za optuženog T. Lj., čitanjem obdukcionog zapisnika JZU KC -
odjeljenja za sudsku medicinu Podgorica obducenta Dr Š. M. S-br.40/2010 od
10.03.2010. godine i njegovim neposrednim saslušanjem, čitanjem izvještaja KC
odjeljenja za sudsku medicinu A-br.294 od 05.03.2010. godine o analizi
alkohola u krvi oštećenog G. T., čitanjem Izvještaja Forenzičkog centra
Danilovgrad o biološkom vještačenju  broj 972/10 od 27.08.2010. godine,
čitanjem Izvještaja Forenzičkog centra Danilovgrad o trasološkom vještačenju
broj 973/10, čitanjem nalaza i mišljenja Komisije vještaka o izvršenom
psihijatrijskom vještačenju optuženog od 17.04.2011. godine i neposrednim
saslušanjem ovlašćenog predstavnika ove komisije Dr G. Ž., čitanjem izvoda iz
kaznene evidencije MUP-a - Uprave kriminalističke policije Banja Luka - BIH
broj 02/06-3807/10 od 22.04.2010. godine za optuženog T. Lj., te uvidom u
fotodokumentaciju UP PJ Podgorica broj 17-29-244-548/628 od 05.03.2010.
godine.  
Svjedok D. M. u svojoj izjavi u istrazi je naveo da G. T. poznaje odavno i oni
koji su ga znali zvali su ga "T.", dok optuženog T. Lj. zna tek dva mjeseca
prije ovog događaja, zapravo onoliko vremena koliko su stanovali kod istog
gazde. On i T. su u ovoj kuću u kojoj se to desilo stanovali u istoj sobi, dok
je Lj. (tj. optuženi T. Lj.) stanovao u drugoj sobi te iste kuće i njegova
soba nije imala zajednički ulaz sa njihovom sobom. T. i Lj. su imali
poremećene odnose, pa mu je T. zabranjivao da ulazi u njihovu sobu. Dana
04.03.2010. godine on i T. su bili u svojoj sobi kada su kod njih u sobu došli
J. M. koji je građevinski preduzimač i istovremeno njegov prijatelj, kao i R.
Ž. i izvjesni Ž. čijeg se prezimena ne sjeća. M. i Ž. su se nešto prepirali
oko dnevnica, pa je on (tj.svjedok D.) rekao Ž. da odlazi, ali kako je Ž.
odbio da pođe, izašao je on jer nije htio da sluša njihovu prepirku, ali prije
nego što je izašao, u njihovu sobu je došao optuženi T. Lj. noseći dvije flaše
i to dvolitarsku plastičnu flašu piva i flašu crnog vina. Sa njim (tj.sa D.)
izašao je i ovaj Ž. koji je pošao svojoj kući, dok je on kako navodi "uhvatio
jedan krug", pa je pri povratku ka sobi srio J. M. koji je takođe odlazio
kući. Kada se vratio u sobu zatekao je R. Ž., T. Lj. i T.. R. i T. su sjedili
na krevetu i nešto raspravljali, dok je na drugom - njegovom krevetu sjedio
optuženi T. Lj. i pio vino. Nije čuo da je Lj. bilo šta govorio. Ž. je zatim
napustio sobu i nakon njegovog odlaska nešto otpočinju da pričaju Lj. (tj.
optuženi) i T. (tj.oštećeni). T. je pitao Lj. zašto dolazi u njihovu sobu, pa
je on (tj.svjedok D.) zamolio Lj. da izađe iz sobe, nakon čega Lj. odlazi ali
se odmah vraća, tražeći neke svoje stvari. Pošto je Lj. otišao, u sobi ostaju
on i T., pa čuje kada T. kaže: "zašto me on zove ustašom", nakon čega govori
da će da ide da pita Lj. zašto ga tako zove. T. je zatim pošao preko terase ka
Lj. sobi, dok je on ostao u sobi i legao gledajući televiziju, tako da ne zna
što se tamo u Lj. sobi, odnosno na terasi ispred Lj. sobe dešavalo. Nakon
nekih 15 minuta čuo je kako se ispred kuće vrzmaju neki ljudi, nešto viču,
primjetio je reflektore, pa kada je izašao iz kuće naišao je na policajca koji
mu nije dozvolio da priđe mjestu gdje je vidio tragove krvi. Na posebno
postavljeno pitanje kazao je da za vrijeme prepirke između Lj. i T. u sobi,
nije bilo upotrebe noža niti bilo kod drugog predmeta, a T. je samo malo
pogurao Lj. da izađe iz sobe i sa terasa se vratio u sobu, a nakon 5-6 minuta
ponovo je izašao i smatra da niko nije vidio što se dalje dešavalo između Lj.
i T. na terasi ispred Lj. sobe.  
Na glavnom pretresu svjedok D. M. je ponovio navode iz istrage i pojasnio: da
su se optuženi T. Lj. i G. T. prethodno dva puta međusobno pogurali i to jedan
put unutar sobe u kojoj su on i T. stanovali, kojom prilikom ih je on
razdvojio i drugi put kada su izašli na terasu isred balkonskih vrata sobe, a
u stvari to nije terasa već samo jedan izbetonirani prostor ispred njihove
sobe. Jedan put u toku ovog guranja na terasi ispred balskonskih vrata, Lj. je
u tom guranju pao, pa mu je on pomogao da ustane i da se razdvoje, nakon čega
je Lj. pošao prema svojoj sobi. Dalje je pojasnio da se balkonska vrata
njegove i T. sobe nalaze sa istočne strane kuće, dok je Lj. u svoju sobu
ulazio na glavna ulazna vrata sa južne strane kuće i sa te južne strane ispred
glavnih ulaznih vrata, nalazi se terasa na kojoj su sa lijeve strane ulaznih
vrata bili nasloženi neki džakovi cementa. Nakon što je pomogao da se njih
dvojica razdvoje posle ovog drugog međusobnog guranja Lj. je pošao iza ugla
kuće ka svojoj sobi, a zatim je čuo kako Lj. viče "ustašo" a smatra da je to
vikao dok se nalazio u hodniku, a nije siguran da li je tu riječ izgovorio
jednom ili dva puta. T. je tada, čujući kako to uzvikuje rekao "idem da ga
pitam zašto mi viče ustašo" i pošao je iz sobe, dok je on ostao u sobi da
gleda televiziju, ne obraćajući pažnju dalje na njih, a nakon 10-15 minuta
ispred kuće je začuo gužvu kada je nakon izlaska ugledao policiju, a potom
vidio kako T. leži mrtav na udaljenosti 5-6 metara od glavnih ulaznih vrata
ove terase sa južne strane kuće. Na toj terasi je vidio lokvu krvi, a krv je
bila poprskana i po ovim džakovima cementa koji su bili na terasi sa lijeve
strane glavnih ulaznih vrata kuće. Od policije je zatim saznao da se Lj. sam
prijavio u stanicu policije. Nakon što su ovom svjedoku predočeni navodi
optuženog da je nakon guranja i pada optuženog na terasu, on (tj.ovaj svjedok)
od optuženog uzeo flaše i odnio mu ih u sobu isti je kazao da takvi navodi
optuženog nisu tačni, već je optuženom samo pomogao da ustane, nakon čega je
optuženi sam odnio flaše u svoju sobu. Dodao je još da je bio u dobrim
odnosima kako sa T. tako i sa optuženim i da su njih trojica građevinski
radnici koji su izvodili radove na građevinskim objektima u Tivtu i van Tivta.
Pošto su ovom svjedoku predočene na uvid fotografije noža na sklapanje iz
fotodokumentacije Forenzičkog centra Danilovgrad br. 972/10, priložene uz
Izvještaj o biološkom vještačenju, isti je ostao kategoričan u tvrdnji da
predmetni nož nikad nije vdio kod oštećenog, niti u sobi u kojoj je sa
oštećenim zajedno stanovao, pojašnjavajući da su nih dvojica (tj. on i
oštećeni) u svojoj sobi koristili kuhinjski nož, a imali su i neke manje
noževe kojim su se služili prilokom jela.  
Svjedok J. M. u svojoj izjavi u istrazi je naveo da je dana 04.03.2010. godine
padala kiša.  On je na to gradiliište gdje su radili Lj. i ostali, došao
između 13 i 14 časova da nešto dovrši. Tamo su bili još  T. G. kojeg zovu T. i
D. M. koji su inače stanovali u istoj sobi. Optuženi T. Lj., kojeg zovu Lj.
stanovao je u drugoj sobi, tj. u drugom apartmanu, dok je on radio u trećem
apartmanu. Lj. je kod njega došao uveče i sjeo na neki blok, pa su se
dogovarali da zajedno rade kako bi on tim radom odužio neki dug prema gazdi,
pošto T.  toj kući stanuje bez ikakve nadoknade. Primjetio je da se T. i Lj.
ne podnose a stekao je utisak da je ta netrpeljivost odavno. Dok su tu bili
došao je R. Ž. da ih posjeti i donio dva litra piva u plastičnoj flaši. Popili
su po čašu, nakon čega je ostatak Ž. odnio u T. i D. sobu, a zatim je i on
pošao u njihovu sobu gdje se presvukao. U sobi su tada osim njega bili T. i
D.. Takođe je bio i Ž. koji je otpočeo da mu prigovara kako potcjenjuje
radnike, pa je D. prema njemu reagovao tako što je tražio od njega da izađe
napolje. Ž. je odbio da izađe, nakon čega je D. izašao iz stana. U sobu je
zatim došao Lj. donoseći jedan litar crnog vina i dvolitarsku flašu piva.
Flašu vina je otvorio i sebi natočio da pije. On je tada Lj. rekao da ide u
svoj stan, a ubrzo zatim izašao iz sobe u kojoj su ostali T. i Ž.
prepucavajući se nešto u vezi dnevnica. Po izlasku iz sobe srio je D. kojeg je
pozvao na piće, ali ovaj to nije prihvatio već je produžio prema svom stanu.
Više ne zna šta se tamo dešavalo, a dok je bio u jednoj kafani neko ga je
nazvao telefonom i obavjestio da se u kući u kojoj je do tada sjedio nešto
desilo, nakon čega je on obavjestio policiju, ali su mu iz policije rekli da
su o tom slučaju već obaviješteni.  
Na glavnom pretresu ovaj svjedok je ponovio navode iz istrage i dodao: kada je
on izašao iz sobe, u sobi su ostali R. Ž., T. G. i T. Lj. i ne zna da li je
iza njega ko izašao. Inače poznato mu je da je ranijih dana T. govorio Lj.
"ustašo" i upućivao mu neke psovke, a na pitanje kako pojašnjava razliku u
odnosu na iskaz iz istrage kada to nije pominjao, izjavio je da je on
"šećeraš", da mu ta bolest varira, pa je moguće da je zbog toga to ispustio.  
Svjedok P. P. je posvjedočio da je zaposlen u Ispostavi policije Tivat i sjeća
se da je dana 04.03.2010. godine bio na dužnosti vođe dežurne smjene u periodu
od 19,00 časova do 07,00 časova sljedećeg dana. Dok je bio unutar kancelarije
koja je namijenjena za vođu dežurne smjene, došao je optuženi, prišao pultu
pošto je prethodno ušao u hodnik. Imao je u rukama nož na sklapanje koji je
stavio na pult i tom prilikom rekao: "došao sam da vidim kako je onaj Mađar
T., malo sam ga sjecnuo jer me davio rukama oko vrata čitavo vrijeme". Na
prednjoj strani njegove odjeće bili su tragovi krvi a takođe su tragovi krvi
bili i na nožu kojeg je stavio na pult. Njegove kolege iz policije su odmah
izašli na lice mjesta, a u Domu zdravlja je konstatovana smrt oštećenog. Dodao
je još da tom prilikom nije primjetio bilo kakve povrede po vratu ili po nekih
drugim djelovima tijela optuženog niti se on žalio na bilo kakve povrede.  
Svjedok K. B. u izjavio je naveo da je zaposlen u Ispostavi policije u Tivtu i
te noći kada se ovaj slučaj desio, na posao je došao u 22,00 časa jer mu je u
to vrijeme počinjala smjena. Kada je ušao u hodnik zgrade Ispostave policije,
vidio je optuženog kako stoji u hodniku, pa je prošao pored njega i ušao u
dežurnu službu. Od kolega je zatim saznao da je optuženi povrijedio jedno lice
i da je donio neki nož, a da je prilikom dolaska kazao otprilike: "bocnuo sam
onog Mađara, došao sam da vidim kako je". Navodi da te riječi on nije čuo već
je to saznao od svojih kolega. Inače kada je prošao pored optuženog vidio je
da mu je odjeća bila krvava i to sa prednje strane. Nakon toga sa svojim
kolegama je pošao na lice mjedsta radi vršenja uviđaja.  
Cijeneći izjave navedenih svjedoka, sud nalazi da su isti svjedočili
objektivno u okrivu svojih zapažanja i to o dogadjajima koji su neposredno
predhodili izvršenju predmetnog krivičnog djela (jer niko od njih  nije bio
očevidac spornog dogadjaja), s tim što izjavu svjedoka J. M., datu naknadno na
pretresu da mu je poznato da je oštećeni ranijih dana optuženom govorio
"ustašo", sud ne prihvata jer to nije kazao ni sam optuženi, a ni sam svjedok
J. ne kaže da je to neposredno čuo, već samo da mu je to "poznato". S druge
strane izjavu svjedoka D., koji je kritičnog dana najduže ostao sa oštećenim i
optuženim i prisustvovao njihovoj svadji i medjusobnom guranju, razdvajajući
ih, sud u cjelosti prihvata, pa prema tom ei u dijelu u kojem navodi da je
optuženi, kada je napustio njihovu sobu, oštećenom iz hodnika povikao
"ustašo", jer je ovaj svjedok to neposredno čuo, a isti je kako navodi bio u
dobrim odnosima ne samo sa oštećenim, već i sa optuženim koje je bez obzira na
poremećene odnose sa oštećenim dolazio u njihovu zajedničku sobu (tj. u
zajedničku sobu svjedoka D. i oštećenog). Medjutim, bez obzira na
vjerodostojnost izjave svjedoka J. u tom dijelu, ista  je u konkretnom slučaju
irelevantna, tim prije što se ne odnosi na kritičan dan, već na neke prethodne
- "ranije dane".  
U zapisniku o uviđaju UP policije PJ Herceg Novi - Ispostava Tivat broj
29/03-240/10-918 od 04.03.2010. godine, konstatuje se da je toga dana u 21,55
časova u službene prostorije Ispostave Tivat, na prijavnicu dežurne službe
pristupio T. Lj. i na pultu ostavio nož dužine sječiva 12 cm obavještavajući
dežurnog policajca da je nožem ubo lice po imenu T.. Izlaskom na lice mjesta u
naselje Seljanovo - Opština Tivat neposredno do kuće vlasništvo K. M.,
zatečeno je beživotno tijelo G. T. na udaljenosti 4 metra od kuće na betonskoj
stazi, okrenuto na leđa glavom prema lokalnom putu, a nogama ka kući. Od
njegovog beživotnog tijela preko terase do ulaza u kuću, primjećuju se tragovi
krvi. Na terasi kuće se nalazi veća količina džakova cementa, na kojima se
takođe primjećuju tragovi krvi, a na podu pored cementa nalazi se veća
količina krvi u vidu lokve. Od strane dežurnog ljekara Doma zdravlja Tivat Dr
S. J., na beživotnom tijelu je konstatovana smrtonosna povreda - sjekotina na
vratu sa lijeve strane. G. T. je bio obučen u farmerice i majicu kratkih
rukava, dok je na nogama imao papuče. Glavni ulaz kuće ispred koje su zatečeni
tragovi, nalazi se sa južne strane, a unutar kuće nalaze se četiri sobe i
jedno kupatilo koje je na kraju hodnika. Sa lijeve strane ulaznih vrata nalaze
se dvije sobe. U prvoj sobi sa lijeve strane nalazi se građevinski materijal i
ista se ne koristi za stanovanje, dok drugu sobu sa lijeve strane koristi T.
Lj.. U toj sobi je zatečen jedan plastični sto, jedna plastična stolica i
jedna metalna stolica bez naslona. S lijeve strane je ugaona garnitura, dok se
po desnoj strani nalazi jedan krevet. Na plastičnom stolu zatečene su dvije
flaše crnog vina "Vranac" pri čemu je iz nje popijeno oko 80 posto vina, dok
je iz druge flaše popijeno oko 2 dcl vina. Takođe je zatečena jedna plastična
flaša piva iz koje je takođe popijeno oko 2 dcl piva. S desne strane ulaznih
vrata takođe se nalaze dvije sobe, od kojih prvu s desna koriste D. M. i G.
T.. Ulazna vrata njihove sobe su zaključana i ista se ne koriste, već se
koriste balkonska vrata. Unutar te sobe nalaze se dva kreveta, mini kuhinja i
televizor postavljen na komodi kao i frižider koji se nalazi uz ulazna vrata
sobe koja su zaključana.  
U službenoj zabilješci UP PJ Herceg Novi - Ispostave Tivat 29 br.02-240/10-918
od 04.03.2010. godine konstatuje se da je oko 21,55 časova sam i nepozvan u
prostorije ove Ispostave pristupio T. Lj. i na šalteru dežurne službe stavio
nož na rasklapanje u zatvorenom - preklopljenom položaju na kojem su se
nalazili tragovi crvene boje nalik na krv. T. je tom prilikom na sebi imao
jaknu sivo bijele boje, ispod nje plavu teksas jaknu, plave farmerice i patike
bijele boje i na svim ovim odjevnim predmetima na prednjoj strani bili su
tragovi - fleke crvene boje nalik na krv. U službenoj zabilješci dalje stoji
da je isti tom prilikom rekao: "došao sam da vidim kako je onaj Mađar T., malo
sam ga secnuo, jer smo se posvađali i čitavo vrijeme me davio rukama u
predjelu vrata", nakon čega je T. lišen slobode, a patrola policije se uputila
na lice mjesta u naselje Seljanovo.  
U Izvještaju o  kriminalističko tehničkom pregledu lica mjesta broj Ku-29/10
od 04.03.2010. godine konstatuje se da je mjesto izvršenja djela Seljanovo -
Tivat, da je djelo izvršeno dana 04.03.2010. godine uz upotrebu noža, da je
oštećeni G. T., da su fiksirani tragovi na licu mjesta te izuzeti određeni
predmeti pronađeni na licu mjesta kao i odjeća sa optuženog i nož.  
Iz potvrde UP Ispostave Tivat 29 broj 03-240/10-918 od 04.03.2010. godine
utvrđuje se da je od optuženog T. Lj. oduzet nož na rasklapanje dužine sjećiva
12 cm.  
Iz izvještaja Kliničkog centra Podgorica A broj 300 od 10.03.2010. godine
utvrđuje se da je kod optuženog T. Lj. putem analize uzorka krvi uzeto dana
04.03.2010. godine u 23,03 časova, utvrđena koncentracija od 2,13 promila
apsolutnog alkohola u krvi i da je u to vrijeme bio u pijanom stanju, dok se
iz Izvještaja  KC Podgorica A broj 301 od 10.03.2010. godine utvrđuje da je
kod istog na osnovu uzorka krvi uzetog tog istog dana u 23,55 časova utvrđena
koncentracija od 2,00 promila apsolutnog alkohola u krvi i da je isti u to
vrijeme bio u pijanom stanju.  
Iz obdukcionog zapisnika Kliničkog centra Crne Gore - Odjeljenja za sudsku
medicinu Podgorica S.br. 40/2010 od 08.03.2010. godine urađenog od strane
Prof. dr Š. M. slijedi da je smrt G. T. nasilna, da je nastupila usljed
iskrvavljenja iz rascjepa krvnih sudova lijeve strane vrata, kao posljedice
dejstva oštrice jako zamahnutog mehaničkog oruđa (noža), a u vrijeme umiranja
postojalo je stanje alkoholisanosti.  
Na glavnom pretresu, vještak medicinske struke - obducent Š. M. ostao je pri
svom zaključku iz obdukcionog zapisnika i dodao da, imajući u vidu medicinske
parametre - lokaciju povrede, vrstu i veličinu, pok. G. je u trenutku
zadobijanja povrede bio okrenut licem u lice osobi koja mu je ovu povredu
nanijela, pri čemu je intezitet sile kojom je povreda nanešena bio jak. Smrt
je nastupila za period od 10 do 30 minuta nakon povrijeđivanja i to kao
posljedica iskrvavljenja iz rascijepanih krvnih sudova lijeve strane vrata.
Izjašnjavajući se na navode odbrane optuženog da je on (tj. optuženi) svojom
rukom zahvatio ruku oštećenog u kojoj je navodno oštećeni držao nož, te da li
je oštećeni na taj način mogao da se povrijedi od noža koji je držao u svojoj
ruci, a koju ruku mu je navodno kontrolisao optuženi (držeći mu tu ruku svojom
rukom), vještak je odgovorio da isključuje mogućnost da je ta povreda mogla
nastati na takav način. Pojasnio je da je povreda vrata nastala kao posljedica
jakog udarca u smjeru odzgo na dolje, da je kanal ubodne rane dužine oko 9 cm,
pri čemu je oštrica noža ušla u tijelo smjerom odzgo na dolje. Na posebno
postavljeno pitanje branioca optuženog, da li osoba nakon zadobijanja takve
povrede može da pruža otpor, vještak je odgovorio : da osoba koja je zadobila
ovu povredu nije trenutno izgubila svijest, pa do vremena gubitka svijesti
usljed iskrvavljenja, mogla je da preduzima određene voljne pokrete kao što je
hodanje.Ponovio je da su oštećeni i osoba koja mu je nanijela predmetnu
povredu bili jedna drugom okrenuti licem u licem, pri čemu se ne može precizno
izjasniti koliko je bilo njihovo međusobno odstojanje u trenutku zadobijanja
povrede, ali prisan kontakt, odnosno stojanje tijela uz tijelo dozvoljava
mogućnost da na osobi koja nanosi povredu ostanu tragovi krvi od oštećenog ( a
upravo na odjeći optuženog sa prednje strane bili su tragovi krvi, što je
nesporna činjenica). Na postavljeno pitanje vještak je još odgovorio da je
obdukcijom ustanovljena jedna rana i da se osnovano pretpostavlja da su
optuženi i oštećeni u trenutku zadobijanja povrede, kada su bili okrenuti
licem u lice, istovremeno bili u stojećem položaju.  
Iz Izvještaja KC - Odjeljenja za sudsku medicinu broj A 294 od 05.03.2010.
godine, utvrđuje se da je kod oštećenog G. T. putem analize krvi uzete dana
05.03.2010. godine u 11,30 časova, utvrđena koncentracija od 2,08 promila
apsolutnog alkohola u krvi, što znači da je bio u pijanom stanju.  
Iz Izvještaja o trasološkom vještačenju br.973/10 od 09.03.2010. godine
Forencičkog centra Danilovgrad, utvrđuje se da je na trasološko vještačenje
dostavljena garderoba izuzeta od optuženog T. Lj., i to: zimska jakna sa
kapuljačom bež boje marke "Logg" veličine "M", teksas jakna marke
"Levistrauss" veličine "M", dukserica sive boje marke "Goodiess" veličine
"XL", teksas farmerke sive boje marke "H mloog" veličine "W34 L32" i par
čarapa bijele boje nepoznate marke i veličine, kao i nož na sklapanje sa
metalnom drškom i natpisom "Sky mirror" i metalnom kopčom za kačenje na pojas,
ukupne dužine 20 cm, dužine sječiva 9 cm, a širine sječiva 2,5 cm. Na prednjoj
strani zimske jakne sa kapuljačom osim intezivnih tragova tečnosti tamne braon
boje nalik na krv po desnoj strani i na desnom rukavu nijesu vidljiva
mehanička oštećenja izuzev jedno mehaničko oštećenje na 47,5 cm od donje ivice
jakne i 10 cm od lijevog ramenog šava, ali je to oštećenje tipa pocijepanosti
i moglo je nastati usljed kontakta sa tvrdim predmetom ili podlogom. Takođe na
teksas jakni marke "Levistrauss" osim intezivnih tragova tečnosti tamno braon
boje nalik na krv po desnoj strani nijesu uočena mehanička oštećenja, kao ni
na dukserici sive boje marke "Goodiess", niti na teksas farmerkama i čarapama,
a na predmetnom nožu takođe su samo vidljivi tragovi tečnosti tamno braon boje
nalik na krv.  
Iz Izvještaja o biološkom vještačenju br.972/10 od 27.08.2010. godine
Forenzičkog centra Danilovgrad, utvrđuje se da je izvršeno biološko
vještačenje garderobe izuzete od optuženog T. Lj., a koja je bliže navedena u
Izvještaju o trasološkom vještačenju, kao i noža i kutije cigareta koja je
zatečena na licu mjesta, te da je nakon izvršenih bioloških analiza zaključeno
da se na ovim predmetima nalaze tragovi krvi ljudskog porijekla.  
Iz nalaza i mišljenja Komisije vještaka: Prof. dr M. S. neuropsihijatra, dr G.
Ž. psihijatra i S. – I. B. psihologa, sa izjašnjenjem predstavnika ove
Komislije dr G. Ž. na glavnom pretresu, proističe da je optuženi T. Lj. osoba
prosječnih intelektualnih sposobnosti, ne boluje od trajnog duševnog
oboljenja, niti težeg duševnog poremećaja. U osnovi se radi o dublje neurotski
struktuiranoj ličnosti. Prisutno je višegodišnje konzumiranje alkohola koje
ispunjava standarde toksikomanske zavisnosti o alkoholu. U vrijeme izvršenja
krivičnog djela nalazio se u stanju alkoholne intoksikacije koja odgovara
srednjem stepenu pijanstva, odnosno kliničkoj slici jednostavne pijanosti.
Takva - akutna intoksikacija alkoholom na nivou pijanosti bila je faktor koji
je umanjio sposobnost racionalnog izlaza iz konfiktne situacije optuženog i
značajno uticao na shvatanje, rasuđivanje i kontrolu njegovih postupaka.
Dalje, iz nalaza i mišljenja Komislije vještaka i izjašnjenja njenog
predstavnika na glavnom pretresu, dalje slijedi: ukoliko je kritične prilike
optuženi kod oštećenog ugledao nož kada je oštećeni došao na terasu ispred
njegove sobe (tj. ispred glavnih ulaznih vratra gdje je došlo do
povrijeđivanja nožem oštećenog), onda se u tom slučaju optuženi, videći nož
kod oštećenog nalazio u stanju afekta straha, razdraženosti i bijesa jakog
inteziteta, koje odgovara stanju privremene duševne poremećenosti, u kojem
slučaju su sposobnost optuženog da shvati značaj svog djela kao i mogućnost da
upravlja svojim postupcima bile bitno smanjene. Međutim, ukoliko nasuprot
navodima odbrane, oštećeni te prilike ispred glavnih vrata kuće nije došao sa
nožem, te kod njega optuženi nož nije ni vidio, onda je kod optuženog afekat
razdraženosti, bijesa i straha bio srednjeg inteziteta, i u takvom stanju
njegova uračunljivost bila je smanjena, ali ne bitno.  
Iz izvoda iz Kaznene evidencije Ministarstva unutrašnjih poslova - Uprave
Kriminalističke policije Banja luka - BiH br.02/06-3807/10 od 22.04.2010.
godine, utvrđuje se da je optuženi T. Lj. osuđivan i to presudom Osnovnog suda
Gradiška broj 072 0 K 06 000 057 od 25.11.2006. godine zbog krivičnog djela
nedozvoljena proizvodnja i promet oružja i eksplozivnih materija iz člana 399
Krivičnog zakona RS i krivičnog djela ugrožavanje opasnim oruđem pri tuči ili
svađi iz člana 158/1 Krivičnog zakona RS na kaznu zatvora u trajanju od 9
mjeseci uslovno na dvije godine.  
Naprijed navedene pismene dokaze, kako nalaz i mišljenje  Komisije vještaka sa
izjašnjenjem njenog ovlašćenog predstavnika dr G. Ž. na glavnom pretresu, tako
i obdukcioni zapisnik sa zaključkom obducenta - sudskog vještaka medicinske
struke dr Š. M. i njegovo izjašnjenje na glavnom pretresu, sud prihvata
cijeneći da su stručni, u dovoljnoj mjeri arumentovani i obrazloženi, a takođe
prihvata i ostale izvedene pisane dokaze na koje inače nije ni bilo primjedbi.  
Nakon sprovedenog postupka, cijeneći navode optužbe, odbranu optuženog, te sve
provedene dokaze kako pojedinačno, tako i u njihovoj međusobnoj vezi, sud je
utvrdio da je optuženi T. Lj. izvršio krivično djelo ubistvo iz čl. 143 KZ
kako je to činjenično bliže predstavljeno u izreci ove presude.  
Naime, optuženi T. Lj. i oštećeni G. T. su bili građevinski radnici i isti su
do nastanka spornog događaja stanovali u istoj kući, vlasništvo K. M., u
naselju Seljanovo - Opština Tivat, s tim što je optuženi stanovao sam u jednoj
sobi u koju se preko terase ulazilo na glavna ulazna vrata i hodnik sa južne
strane kuće, dok je oštećeni G. T. stanovao u drugoj sobi zajedno sa svojim
kolegom, takođe građevinskim radnikom D. M. i u njihovu sobu se ulazilo
direktno kroz balkonska vrata preko terase sa istočne strane kuće. Optuženi T.
je često navraćao u njihovu sobu, sve dok su odnosi između njega i oštećenog
postali poremećeni, nakon čega mu je oštećeni zabranjivao da dolazi, ali je
optuženi kod njih u sobu i dalje dolazio mada rjeđe. Sve ove činjenice kao
nesporne utvrđene su na osnovu iskaza samog optuženog i svjedoka D. M. i J.
M.. Dana 04.03.2010. godine, s obzirom da je padala kiša i nijesu radili,
oštećeni G. T. i D. M. bili su u svojoj sobi, a takođe je u svojoj sobi u
istoj kući bio i optuženi T. Lj.. U sobu kod oštećenog i D. došli su J. M., B.
Ž. i R. Ž., pa oštećeni čujući njihov razgovor iz svoje sobe, a poznajući sve
njih, došao je kod njih tj. u sobu oštećenog i D. i sa sobom kod njih donio
jednu flašu od litra crnog vina i jednu plastičnu flašu piva od 2 litra. Pošto
su se J. i R. prepirali nešto u vezi dnevnica, D. je zahtijevao od R. da izađe
iz sobe, što ovaj nije htio, nakon čega je iz svoje sobe izašao sam D., koji
kako navodi, nije htio da sluša njihovu prepriku, a sa njim je izašao i B. Ž.
koji se zatim uputio svojoj kući, pa pošto je D. kako navodi "uhvatio jedan
krug" vratio se prema sobi i na putu ka sobi srio J. koji je već bio izašao iz
sobe i krenuo kući. Sobu je ubrzo napustio i R. Ž., pa su u sobi na kraju
ostali D. M., oštećeni G. T. i optuženi T. L.. Prednje je utvrđeno na osnovu
kazivanja svjedoka D. i J., kao i iskaza samog optuženog. Oštećeni je u jednom
trenutku upitao optuženog zašto dolazi u njihovu sobu, nakon čega je D.
zamolio optuženog da izađe iz njihove sobe, pa je tom prilikom došlo do
međusobnog guranja optuženog i oštećenog, a što je utvrđeno iz kazivanja samog
optuženog i svjedoka D. M.. Optuženi i oštećeni su se tom prilikom dva puta
međusobno pogurali, kako to navodi očevidac ove svađe - D. M. (čije kazivanje
sud prihvata kao objektivno), i to jedan put unutar sobe u kojoj su oštećeni i
D. stanovali kojom prilikom ih je D. razdvojio, a drugi put kad su izašli na
terasu ispred balkonskih vrata, u kojem guranju je u jednom momentu optuženi
pao, kojom prilikom mu je D. pomogao da ustane i da se razdvoje, nakon čega je
optuženi pošao ka svojoj sobi u koju se ulazi iza ugla sa druge - južne strane
kuće. Nakon što je ušao na glavna ulazna vrata optuženi je iz hodnika uzviknuo
riječ "ustašo" što se utvrđuje iz iskaza svjedoka D., a što je očigledno nakon
svađe sa oštećenim, to bilo upućeno samom oštećenom, koji je i shvatio da se
ta riječ njemu upućuje, pa je u prisustvu D. rekao: "Idem da ga pitam zašto mi
viče ustašo", a zatim izašao iz sobe kroz balkonska vrata (jer vrata prema
hodniku nijesu korištena, već su bila "blokirana" frižiderom sa unutrašnje
strane njihove sobe). Oštećeni je zatim po izlasku iz svoje sobe, došao na
terasu ispred glavnih ulaznih vrata kuće kroz koja se dolazi do sobe
optuženog, nakon čega je optuženi sa nožem u ruci izašao iz svoje sobe na
terasu. Nož je sa sobom uzeo, svakako videći na terasi oštećenog sa kojim se
prethodno svađao, te sa tim nožem dok su bili u stojećem položaju okrenuti
jedan prema drugom licem u lice i u bliskom fizičkom kontaktu, istog sječivom
noža dužine 12 cm uboo u predjelu lijeve strane vrata. Sud je ovo utvrdio
imajući u vidu iskaz optuženog, kazivanje svjedoka D. M., kao i materijalne
tragove na licu mjesta  - tragove krvi na terasi, te sami nož i tragove na
sječivu noža prikazani na fotodokumentaciji koja čini sastavni dio Izvještaja
o trasološkom vještačenju, kao i zapisnik o obdukciji sa zaključkom vještaka
obducenta dr Š. M. i njegovog izjašnjenja na glavnom pretresu. Naime, oštećeni
je neposredno nakon završene svađe sa optuženim, a pošto je čuo da mu optuženi
upućuje riječ "ustašo" izašao iz svoje sobe i pošao iza ugla kuće na terasu
ispred sobe optuženog, a što se utvrđuje iz iskaza svjedoka D. M., koji je to
u svojoj izjavi naveo. U trenutku kada je oštećeni došao na terasu ispred
ulaznih vrata, optuženi je bio u svojoj sobi, te iz svoje sobe izašao na
terasu gdje se nalazio ošećeni. Ovo je utvrđeno na osnovu izjave samog
optuženog, koji je kazao da je nakon svađe sa oštećenim pošao u svoju sobu, pa
kada je iz svoje sobe izašao na vrata i iskoračio na terasu, T. (tj. oštećeni)
je stajao naspram njega na terasi. Optuženi se brani ističući da on iz svoje
sobe nije iznio nož, već da je sa nožem došao oštećeni, te da se oštećeni
nožem povrijedio navodno dok ga je držao u svojoj ruci i to dok su se gurali i
rvali, pokušavajući da pojasni da je oštećeni držao nož u svojoj lijevoj ruci,
pa ga je on desnom rukom uhvatio za tu ruku u kojoj je oštećeni navodno držao
nož, a da je svojom drugom, tj. lijevom rukom oko vrata obuhvatio oštećenog i
tom rukom takođe uhvatio ruku oštećenog u kojoj je ovaj držao nož, te u
nastalom guranju i rvanju, da se oštećeni povrijedio nožem kojeg je tako držao
u svojoj ruci koju mu je kontrolisao on, tj. optuženi. Ovakva odbrana
optuženog je nelogična, opovrgnuta iskazom svjedoka D., kao i izjašnjenjem
vještaka medicinske struke dr Š. M.. Naime, svjedok D. je jasno kazao da nož
na sklapanje koji mu je na fotografiji pokazan (a koji je optuženi predao
policiji), nikada nije vidio kod oštećenog sa kojim je stanovao u istoj sobi,
niti ga je bilo kada u njihovoj zajedničkoj sobi vidio. S obzirom da su
oštećeni i svjedok D. stanovali u istoj sobi, što znači da su dosta vremena
provodili zajedno, bilo bi logično da kod oštećenog, odnosno u njihovoj
zajedničkoj sobi primijeti predmetni nož, koji je inače bio karakterističan po
svom izgledu, jer je bio na sklapanje i imao kopču za kačenje za pojas. Ali
kako taj nož do tada nije primijetio, sud ne prihvata navode optuženog da je
to bio nož oštećenog i da ga je navodno oštećeni sa sobom donio, a još manje
je uvjerljiva priča optuženog, da se oštećeni povrijedio tim nožem dok ga je
držao u svojoj ruci za vrijeme dok su se njih dvojica međusobno rvali i
gurali, jer takvu mogućnost povrijeđivanja isključuje vještak medicinske
struke, pojašnjavajući da je navedena povreda vrata oštećenog koja predstavlja
tešku tjelesnu povredu, sa kanalom ubodne rane oko 9 cm, nastala kao
posljedica jako zamahnutog mehaničkog oruđa  - noža u smjeru odozgo na dolje,
te da su oštećeni i lice koje mu nanosi povredu tom prilikom bili okrenuti
licem u lice u prisnom kontaktu, pa se dozvoljava mogućnost da na osobi koja
povredu nanosi, ostanu tragovi krvi od oštećenog, a nesporna je činjenica da
su upravo na odjeći optuženog sa prednje strane bili tragovi krvi. Zbog toga,
na nesumnjiv način se utvrđuje, da je optuženi videći da je oštećeni došao na
terasu ispred ulaznih vrata njegove sobe, a povodom riječi "ustašo", koju je
oštećenom uputio, iz svoje sobe izašao sa nožem u ruci, pa dok su on i
oštećeni bili okrenuti licem u lice i u stojećem položaju, istog predmetnim
nožem uboo u predjelu vrata. Zamahujući nožem takve dužine sječiva - 12 cm i
to silom jakog inteziteta (na što ukazuje i dubina ubodnog kanala od 9 cm), u
tako vitalni dio tijela oštećenog kao što je vrat, optuženi je svakako bio
svjestan da na taj način može lišiti života oštećenog, što je u konkretnom
slučaju i htio, tj. postupao s direktnim umišljajem.  
Dakle, iz svega naprijed izloženog slijedi da je optuženi T. Lj. dana
04.03.2010. godine oko 21,45 časova u Tivtu, u naselju Seljanovo, na terasi
kuće vlasništvo K. M., u kojoj je kao i oštećeni G. T. živio kao podstanar, sa
umišljajem lišio života oštećenog, na način što je nakon svadje i prepirke sa
oštećenim, istog sječivom noža dužine 12 cm uboo u predjelu lijeve strane
vrata nanoseći mu tešku tjelesnu povredu, pa je usljed iskrvavljenja iz
rascjepa krvnih sudova lijeve strane vrata kod oštećenog nastupila smrt. Na
taj način, a kod činjenice da je bio svjestan svog djela i htio njegovo
izvršenje, optuženi je izvršio krivično djelo ubistvo iz čl. 143 Krivičnog
zakonika, zbog kojeg ga je sud oglasio krivim i kaznio po zakonu.  
Sud je imao u vidu navode odbrane da se u konkretnom slučaju radi o ubistvu na
mah, odnosno da je optuženi postupao u nužnoj odbrani. Međutim, sud takve
navode ne prihvata i to sa sljedećih razloga: da bi postojalo kriv. djelo
ubistvo na mah iz čl.145 KZ-a, potrebno je da je optuženi bez svoje krivice
doveden u stanje jake razdraženosti izazvane napadom, zlostavljanjem ili
teškim vrijeđanjem od strane oštećenog i da je zbog takvog stanja njegova
uračunljivost bila bitno smanjena. U konkretnom slučaju, optuženi prije svega
nije bio u stanju jake razdraženosti, već kako je to utvrđeno na osnovu nalaza
i mišljenja Komisije vještaka i izjašnjenja njenog predstavnika na glavnom
pretresu, optuženi je kritične prilike bio u stanju razdraženosti srednjeg
ineteziteta, usljed čega je njegova uračunljivost bila smanjena, ali ne bitno.
U takvo stanje je bio doveden prethodnom svađom sa oštećenim, a koja svađa se
sastojala u prepirci i međusobnom guranju, pošto je u sobu oštećenog (koju je
ovaj koristio zajedno sa svjedokom D.) došao i pored ranijeg upozorenja
oštećenog da mu u sobu više ne dolazi, nakon koje prepirke i svađe je optuženi
pošao i po odlasku oštećenom uputio uvredu uzvikujući riječ "ustašo", što je i
bio neposredni razlog da oštećeni dođe na terasu ispred sobe optuženog gdje je
i došlo do izvršenja djela. Kod takvog stanja stvari, a prvenstveno imajući u
vidu nesumnjivo utvrđenu činjenicu da kod optuženog kritične prilike njegova
sposobnost da shvati značaj svog djela i mogućnost da upravlja svojim
postupcima nijesu bile bitno smanjene, što je neophodan uslov da bi postojalo
kriv. djelo ubistvo na mah, sud ne prihvata navode odbrane da se u konkretnom
slučaju radi o tom krivičnom djelu (tj. o krivičnom djelu ubistvo na mah).  
Sud takođe ne prihvata ni navode odbrane da bi se u konkretnom slučaju moglo
raditi o nužnoj odbrani. Ovo sa razloga, što je optuženi videći oštećenog na
terasi ispred glavnih ulaznih vrata kuće, sa nožem iz svoje sobe izašao na
terasu u susret oštećenom. Nesporno je da oštećeni tom prilikom u rukama nije
imao bilo kakav predmet, dok je optuženi prema njemu pošao sa nožem dužine
sječiva 12 cm i tom prilikom jakim zamahom ruke u kojoj je držao rasklopljen
predmetni nož, uboo ga u predjelu lijeve strane vrata, nanoseći mu smrtonosnu
povredu sa kanalom ubodne rane 9 cm. Optuženi je u konkretnom slučaju, kako
sam navodi izašao iz svoje sobe, a izašao je sa nožem kako je to sud utvrdio,
upravo videći na terasi oštećenog, jer u protivnom sa nožem na terasu ne bi ni
izlazio. U trenutku kada je krenuo iz svoje sobe i to sa nožem u ruci prema
oštećenom koji se nalazio na terasi (gdje su i zatečeni tragovi krvi),
optuženi svakako nije bio napadnut od strane oštećenog. Naprotiv, isti je
pošao u susret oštećenom sa nožem, upravo da bi ga sa tim nožem napao, a ne da
bi se branio jer kada je iz svoje sobe krenuo u pravcu terase, na njega nije
bilo nikakvog napada, jer se oštećeni nalazio na terasi. Dakle, izlazak
optuženog iz svoje sobe sa nožem u ruci, te prelazak preko hodnika i dalje
kroz glavna ulazna vrata, izlazak na terasu gdje se nalazio oštećeni, nije
imao za cilj da se brani od oštećenog (a da istovremeno ide prema oštećenom,
koji sa terase u kuću nije ni ulazio), već naprotiv, takve radnje optuženog
ukazuju da je isti imao namjeru da oštećenog na terasi napadne sa nožem, što
je u konkretnom slučaju i učinio, a motiv takvog napada bila je prethodna
svađa i činjenica što ga je oštećeni tjerao iz svoje sobe. Zato se ne mogu
prihvatiti navodi odbrane da je optuženi u konkretnom slučaju postupao u
nužnoj odbrani. U prilog takvom zaključku suda ide i izjava svjedoka P. P. -
policajca u Ispostavi policije Tivat koji je kazao da se na optuženom kada je
sa nožem došao u policiju da se prijavi nijesu primjećivale nikakve povrede,
niti se optuženi na bilo kakve povrede žalio, već je ostavljajući nož rekao da
je malo "secnuo onog Mađara T.", čime se istovremeno i na taj način (uz već
prethodno iznijete razloge) demantuju navodi odbrane optuženog sa glavnog
pretresa, da se oštećeni povrijedio navodno dok je držao nož u svojoj ruci
koju ruku mu je on tj. optuženi kontrolisao. Na kraju u prilog činjenici da
je, nasuprot navodima odbrane, nož pripadao optuženom (a ne oštećenom kako to
optuženi tvrdi), stoji i sadržina potvrde o privremenom oduzimanju predmeta,
na koju inače nije bilo primjedbi, a iz koje se utvrđuje da je upravo od
optuženog oduzet predmetni nož.  
Pošto je sud utvrdio da je optuženi izvršio krivično djelo koje mu se stavlja
na teret, istog je valjalo oglasiti krivim i kazniti.  
Prilikom odmjeravanja kazne sud je kao olakšavajuću okolnost na strani
optuženog cijenio da je kritične prilike isti postupao u stanju smanjene
uračunljivosti (ali ne bitno smanjene), koja je izazvana prethodnom svađom sa
oštećenim, a što je utvrđeno na osnovu nalaza i mišljenja Komisije sudskih
vještaka, dok je kao otežavajuću okolnost cijenio njegovu raniju osuđivanost,
a što je utvrđeno na osnovu izvoda iz kaznene evidencije. Cijeneći navedene
okolnosti, kao i težinu izvršenog krivičnog djela, sud nalazi da je izrečena
kazna zatvora u trajanju od 10 godina srazmjerna optuženom i počinjenom
krivičnom djelu i da se istom može postići svrha kažnjavanja iz čl.32 KZ-a, a
u okviru opšte svrhe propisivanja i izricanja krivičnih sankcija iz čl.4 KZ-a.  
U izrečenu kaznu zatvora optuženom se ima računati vrijeme provedeno u
pritvoru u smislu čl.51 st.1 KZ-a.  
O troškovima krivičnog postupka odlučeno je na osnovu čl.199 i 202 ZKP-a, pa
kako je optuženi oglašen krivim obavezan je na plaćanje troškova i to u iznosu
od 1.220,50 eura od čega: Komisiji vještaka na ime troškova psihijatrijskog
vještačenja iznos od 990,00 eura, na ime medicinskog vještačenja dr Š. M.
170,50 eura, te 60,00 eura na ime putnih troškova svjedocima, kao i 100,00 na
ime paušala, a koji iznos je određen srazmjerno trajanju i složenosti ovog
postupka i imovnom stanju optuženog.  
Od optuženog je na osnovu čl. 75 st.1 KZ-a oduzet predmetni nož koji je
upotrijebljen za izvršenje krivičnog djela.  
Na osnovu svega izloženog, a primjenom čl.364 ZKP-a odlučeno je kao u izreci
ove presude.  
ZAPISNIČAR,                                                PREDSJEDNIK VIJEĆA-
SUDIAA,
Alibalić Emina,s.r.
Ćupić Ratko,s.r.  
Za tačnost otpravka tvrdi i
ovjerava namještenik suda  

PRAVNA POUKA: Protiv ove presude može se izjaviti žalba Apelacionom sudu CG u
roku od 15 dana prijema preko ovog suda.  