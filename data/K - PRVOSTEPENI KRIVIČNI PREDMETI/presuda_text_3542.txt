OSNOVNI SUD U ROŽAJAMA
K.br. 156/11
U IME CRNE GORE
Sudija Osnovnog suda u Rožajama Milosav Zekić, uz učešće zapisničara Aide
Luboder, rješavajući po optužnici Osnovnog državnog tužilaštva iz Rožaja
Kt.br.209/10 od 05.10. 2010.godine, podnijetoj protiv okrivljenog S. C.iz
Rožaja, zbog krivičnih djela krijumčarenje iz čl. 265. st.2. Krivičnog
zakonika i posebni slučajevi falsifikovanja isprave iz čl. 413.st.l. tač.5. u
vezi čl. 412.st.2. u vezi st.1.KZ, nakon održanog glavnog i javnog pretresa u
prisustvu Osnovnog državnog tužioca Hajrana Kalača, okrivljenog i njegovog
branioca advokata K. M., dana 13.12.2011. godine donio je i javno objavio,
P R E S U D U
Okrivljeni S. C. JMBG, od oca H. i majke F, rodj. K , rodjen u Beranama, sa
prebivalištem u mjestu Bačevac, Opština Rožaje, državljanin Crne Gore, pismen,
završio srednju školu, razumije crnogorski jezik a njegov jezik je crnogorski,
nezaposlen, neoženjen, siromašnog imovnog stanja, neosudjivan.
OSLOBAĐA SE OD OPTUŽBE
Da je
l. Dana 18. 08. 2010. godine u mjestu "Baza", Opština Rožaje, bavio se
prodajom neocarinjene robe, na način što je dva grla krupne stoke - bika
simentalske rase prodao firmi "Mesopromet" iz Bijelog Polja, koja je predhodno
uvezao i nije ih prijavio na carinskom prelazu "Dračenovac", radi plaćanja
carine,
-čime bi izvršio krivično djelo krijumčarenje iz čl. 265. st.3. Krivičnog zakonika,
2. Dana 18. 08. 2010. godine u Rožajama, načinio lažnu javnu ispravu, na
način što je neovlašćeno upotrijebio pravi znak i to: broj životinje ME
ll764267 u pasošu za goveče serijski broj 100330948501 od 15. 05. 2009. godine
i broj životinje ME 11884910 u duplikatu pasoša za goveče serijski broj
100446953902 od 29. 06. 2010. godine, koji su legalno izdati za druga goveda,
tako što je na osnovu istih stavio u promet dva neidentifikovana i
neregistrovana govečeta - bika simentalske rase.
- čime bi izvršio krivično djelo posebni slučajevi fulsifikovanja isprave iz
čl. 413. st.l.tač.5. u vezi čl. 412. st.2. u vezi st.l. Krivičnog zakonika,
jer nije dokazano da je izvršio djela za koja je optužen.
Troškovi krivičnog postupka u iznosu od 1.258,00 eura padaju na teret
budžetskih sredstava.
Odbija se predlog ODT-a iz Rožaja kojim je tražio da se od okrivljenog oduzmu
dva bika simentalske rase bruto žive vage 481 kg. i 581 kg.
O b r a z l o ž e n j e
Osnovno Državno Tužilaštvo iz Rožaja podnijelo je ovom sudu optužnicu
Kt.br.209/10 od 05.10. 2010. godine, protiv okrivljenog S. C. iz Rožaja, zbog
krivičnih djela krijumčarenje iz čl. 265. st.3. Krivičnog zakonika (KZ)i
posebni slučajevi falsifikovanja isprave iz čl. 413.st.l.tač. 5. u vezi čl.
412. st.2. u vezi st.l. KZ.
Na glavnom pretresu ODT Hajran Kalač je izmijenio pravnu kvalifikaciju djela
pod stavom I optužbe, tako što je umjesto krivičnog djela krijumčarenje iz čl.
265. st.2. KZ okrivljenom stavio na teret krivično djelo krijumčarenje iz čl.
265.st.3. KZ, dok je u ostalom dijelu ostao pri podnijetoj optužnici.
Predložio je da sud okrivljenog oglasi krivim zbog krivičnih djela koja su mu
stavljena na teret i da mu utvrdi, za krivično djelo iz čl. 265. st. 3. KZ
kaznu zatvora u trajanju od 6 (šest) mjeseci i novčanu kaznu u iznosu od
200,00 eura , a za krivično djelo iz čl. 413. st.1. tač. 5. u vezi čl. 412.
st. 2. u vezi st. 1. KZ kaznu zatvora u trajanju od 3 (tri) mjeseca i da mu
primjenom odredaba u sticaju izrekne uslovnu osudu kojom će mu utvrditi
jedinstvenu kaznu zatvora u trajanju od 8 (osam) mjeseci i novčanu kaznu u
iznosu od 200,00 eura i istovremeno odrediti da se kazna neće izvršiti ukoliko
okrivljeni u roku od jedne godine ne izvrši novo krivično djelo, te da se od
istog oduzme roba koja je upotrijebljena kao predmet izvršenja djela.
Branilac okrivljenog adv. M. K. je u završnoj riječi predložio da sud njegovog
branjenika oslobodi od optužbe, jer u postupku nije dokazano da je izvršio
krivična djela koja su mu optužbom stavljena na teret. Troškove je tražio po
AT.
Okrivljeni S. C. u svojoj odbrani je istakao da je njegov ujak K. R, koji živi
u Sloveniji, kupio je tokom 2009. godine na stočnoj pijaci u Beranama više
grla stoke simentalske rase i ista mu je predao da ih drži u selu Bačevac,
Opština Rožaje. Da je do tada živio u Beranama, veoma siromašno od penzije
svog oca, koji je kasnije umro, te su odlučili da žive u selu Bačevac na
imanju svog ujaka i da se bave stočarstvom. Da su dva bika izgubili ušne
markice na livadi prilikom ispaše, jer nije imao sredstava da kupi koncetrat
za tov, pa su uglavnom pasla travu na livadi. Jednu ušnu markicu su ranije
pronašli, dok su drugu ušnu markicu od istog bika kasnije tj. u toku 2011.g.
pronašli, a od drugog bika nijesu našli ušne markice.Da se u toku 2010. godine
dogovorio sa R. da naprave štalu za stoku, te pošto nijesu imali novca,
odlučili su da prodaju nekoliko grla stoke, među kojima i ova dva bika, za
koja je posedovao uredne pasoše, preduzeću "Mesopromet" iz Bijelog Polja.
Ovlašćeni radnik pomenutog preduzeća je kamionom došao u selo Bačevac, gdje su
bikove utovarili u vozilo, i dali mu novac za iste, a zatim pošli prema
Bijelom Polju, te ih je usput zaustavila policija i bikove im oduzela. Istakao
je da se nije bavio prodajom neocarinjene robe- ova dva bika , jer iste nije
kupio, niti uvezao iz Republike Srbije već su isti nabavljeni u Crnoj Gori.
Takođe je istakao da nije falsifikovao pasoše za ova grla stoke, već su isti
legalno izdati u Crnoj Gori. Predložio je da ga sud oslobodi od optužbe, jer
nije izvršio krivična djela koja su mu stavljena na teret.
Po ovoj krivično pravnoj stvari sud izveo dokaze: R. K, D. K, po saglasnosti
stranaka pročitao iskaze svjedoka Š. P. i R. V. datih na ranijem pretresu,
pročitao nalaz i mišljenje vještaka veterinarske struke S. M. od 27.03.2011.g.
i dopunski nalaz i mišljenje ovog vještaka od 27.11.2011.g. ,pročitao potvrdu
o privremeno oduzetim predmetima Ispostave Rožaje br. KU l88 od 18.08.
2010.g., uvjerenje o zdravstvenom stanju DOO Veterinarska ambulanta Rožaje,
br. 071/10 od 18.08.2010.g., zapisnik o izvršenom inspekciskom pregledu
veterinarske uprave Crne Gore br. 323/09-0310-1-08/10 od 18.08.2010.g.,
potvrdu o predatoj robi Ispostave Rožaje br. KU 178 od l8. 08. 2010., službena
zabilješka Ispostave Rožaje od 18. 08. 2010. godine, izvršio uvid u pasoš za
goveče ME 11764267 br. 100330948501 od 15. 05.2009. g., duplikat pasoša za
goveče ME 11884910 br. 100446953902 od 29.06.2010.g., ušne markice ME 11884910
koje je priložio okrivljeni fotodokumentaciju Ispostave Rožaje br. l7l/2010 od
18. 08. 2010. g. i uvid u izvod iz kaznene evidencije na ime okrivljenog, dok
nije na ovom pretresu neposredno saslušao svjedoke R. V. i Š. P, obzirom da je
našao da je činjenično stanje u dovoljnoj mjeri utvrđeno već izvedenim
dokazima, tim prije što su iskazi ovih svjedoka sa ranijeg pretresa pročitani
na ovom pretresu, te bi se odlaganjem pretresa radi njihovog neposrednog
saslušanja samo nepotrebno odugovlačio postupak a činjenično stanje bi ostalo
neizmijenjeno.
Svjedok K. R. je posvjedočio da sa svojom porodicom živi i radi u Sloveniji
već duži period, dok u selu Bačevac, Opština Rožaje posjeduje kuću i
nekretnine koje nije niko obradjivao više godina. Okrivljeni S. mu je sestrić
, koji je živio u Beranama, nije u radnom odnosu kao ni njegov brat pa je u
dogovoru sa svojom braćom, majkom i suprugom odlučio da ga zbog lošeg
materijalnog stanja odvede na selo gdje mu je nabavio odredjen broj grla stoke
radi držanja na imanju. Stoku je kupovao na pijacama na teritoriji Crne Gore,
ista su bila obilježena ušnim markicama i imala je stočne pasoše. Okrivljeni
mu je jednom prilikom saopštio da su dva grla stoke izgubila ušne markice, što
su prijavili i Veterinarskoj ambulanti u Rožajama. Jednog od tih bikova, koji
je imao ušnu markicu ME 11884910, je u toku 2009.g. kupio u Beranama kod D. K.
i registrovao ga na okrivljenog, kojem je izdat duplikat pasoša, jer mu D.
nije predao pasoš, već mu se čini da je pasoš predao veterinarskoj ambulanti u
Beranama koji su ga izgubili, pa je kasnije uzeo duplikat pasoša. Drugi bik je
rođen u Bačevcu i imao je ušnu markicu ME 11764267 i pasoš koji je registrovan
na okrivljenog kao vlasnika istog. Kada je okrivljeni započeo renoviranje
štale na imanju u selu Bačevac, bio mu je potreban novac, pa je odlučio da
proda nekoliko grla stoke među kojima i ova dva bika simentalske rase sa kojih
su bile otpale ušne markice na paši. Računao je da nema potrebe da uzima
duplikat ušnih markica za stoku, s obzirom da je za iste posjedovao pasoše.
Bikove je prodao firmi "Mesopromet" iz Bijelog Polja, a prilikom prevoza
bikovi su zatečeni na vozilu koje je došlo iz Bijelog Polja radi prevoza. S
obzirom da bikovi nijesu imali ušne markice isti su oduzeti od okrivljenog,
koji ih je držao na njegovom imanju u selu Bačevac.Istakao je da okrivljeni S.
kritičnom prilikom nije prodavao neocarinjenu robu, niti je kod njega
postojala namjera da prodaje i švercuje stoku koja nije imala ušne markice i
stočne pasoše, jer da je to htio stoku je mogao prodati i u Rožajama, a ne da
rizikuje prevoz stoke bez dokumentacije do Bijelog Polja, koja je stoka
prevožena kamionom u sred dana.
Svjedok D. K. je posvjedočio da živi u selu Donje Luge, Opština Berane i bavi
se poljoprivredom i stočarstvom. Da je u toku 2009.g. počelo obeležavanje
stoke-govedi sa ušnim markicama i njegova grla stoke su obelježena ovim ušnim
markicama a pasoši im nijesu odmah izdati od strane veterinarske službe, već
im je rečeno da će pasoše dobiti kasnije. Da je nakon toga negdje krajem ljeta
na pijaci u Beranama prodao jedno grlo stoke-bika simentalske rase, koje je
bilo staro nekoliko mjeseci, sa ušnom markicom ME 11884910 K.R. iz Rožaja.
Pošto nije imao pasoš za ovog bika pošli su zajedno u ambulantu i prijavili da
je prodao ovo grlo stoke. U ambulanti su im rekli da će poslati pasoš kupcu,
nakon čega su izašli iz iste i R. je otjerao tele svojoj kući. Nije mu poznato
šta je dalje bilo sa ovim grlom stoke.
Svjedok P. Š. je posvedočio da radi kao direktor Veterinarske ambulante u
Rožajama. Poznato mu je da je K.R. jednom prilikom dolazio u Veterinarsku
ambulantu gdje radi i da se interesovao oko registracije izvesnih grla stoke
koja je imao namjeru da kupi da bi ih držao na svom imanju. Zaključio je da je
R. bio zainteresovan da kupi odredjeni broj grla stoke da bi se bavio
stočarstvom, a lično mu je poznato da je isti na području Crne Gore kupio
nekoliko grla krupne stoke i da ih je dotjerao u Rožaje. Kupljenu stoku su
pregledali i uradili preventivne mjere, a zatim izdali uvjerenje o
zdravstvenom stanju. Pasoše za stoku ne izdaje Veterinarska ambulanta, već
Veterinarska uprava Crne Gore i identifikaciona služba. Jednog jutra kod
njegove kuće su došli službenici policije i kazali mu da ode u policiju i da
se izjasni o dva grla stoke koja je prodao S. C. . Saznao je kasnije da C.
drži stoku na imanju njegovog ujaka R. u selu Bačevac, Opština Rožaje i sva ta
stoka je evidentirana u bazi podataka u Veterinarskoj ambulanti u Rožaje.
Lično mu je poznato da je ujak okrivljenog K. R. dolazio u njihovu ambulantu i
obavijestio ih da su dva grla krupne stoke izgubila ušne markice, a upravo
kasnije je saznao da su dva grla stoke bez ušnih markica zatečena na nekom
vozilu.
Svjedok R. V. je posvedočio da je zaposlen u firmi "Mesopromet" u Bijelom
Polju. Kada je jednog jutra došao na posao, dobio je nalog od svog
predpostavljenog da podje za Rožaje i doveze kamionom pet bikova koji su
kupljeni kod R. K. iz Rožaja. Nakon što je utovario bikove na kamionu, i uzeo
stočne pasoše za iste, pošao je prema Bijelom Polju. Prilikom prevoza ovih
bikova na magistralnom putu zaustavila ga je patrola saobraćajne policije, i
zatražila mu papire za stoku koju je prevozio. Nakon što su pregledali papire
izvršen je pregled životinja, a nakon izvesnog vremena kod vozila su došli
veterinarski inspektor i dva inspektora iz Ispostave Rožaje koji su izvršili
pregled životinja i pasoša. Odmah nakon toga priveden je u Ispostavu Rožaje
gdje je saslušan, a potom mu je naredjeno da u preduzeću "Gradina Company" u
Rožajama koje se bavi proizvodnjom i prodajom mesa, istovari sa kamiona dva
bika koja nijesu posjedovala ušne markice, što je i učinio.
Vještak veterinarske struke M. S. iz Nikšića u svom pismenom nalazu i
mišljenju od 27. 03. 2011. godine i dopunskom nalazu i mišljenju od
27.11.2011.g. je istakao da je duplikat pasoša za goveče muškog pola rodjeno
2008. godine broj ME 11884910 izdat 29. 06. 2010. godine, serijski broj pasoša
100446953902, koje je pripadalo gazdinstvu br. 1254884 vlasnika D. K. iz
Berana i pasoš za goveče muškog pola rodjeno 2009. godine broj ME ll764267,
serijski broj 100330948501 izdat 15. 05. 2009. godine, simentalske rase, koje
pripada gazdinstvu vlasništvo okrivljenog S. C. iz Rožaja, čije je gazdinstvo
br. l376227, su pasoši koji su legalno izdati od strane veterinarske Uprave
Podgorica za dva bika simentalske rase na koja se odnose pasoši i da se
navedena simentalska rasa odgaja u Crnoj Gori ali u vrlo malom broju i dobija
se veštačkim osemenjavanjem. Da sporni bikovi nijesu imali ušne markice a
prezentirana ušna markica se ne može prihvatiti jer nije bila na govečetu.
Vještak je istakao da su sporni bikovi dobro uhranjen, čiste rase i i nijesu
hranjeni samo sijenom i travom, a ako se napasaju jedan izvjesni period ne
mogu izgubiti na težini.
Iz pasoša za goveče ME11764267 br. 100330948501 od 15.05.2009.g. vidi se da se
isti odnosi na grlo stoke muškog pola, simentalske rase čije je gazdinstvo
rođenja i držalac S.C. iz Rožaja, dok se iz duplikata pasoša za goveče ME
1184910 br. 100446953902 od 29.06.2010.g. da se isti odnosi na grlo stoke
muškog pola simentalske rase čije je gazdinstvo rođenja i držalac bio D. K. iz
Berana, a novi držalac S. C. iz Rožaja.
Iz potvrde o privremeno oduzetim predmetima, potvrde o predatoj robi Ispostave
Rožaje od 18.08.2010.g., uvjerenje o zdravstvenom stanju životinja i zapisnik
o izvršenom inspekcijskom pregledu od 18.08.2010.godine, te fotodokumentacije
vidi se da su dana 18.08.2010.g. od okrivljenog oduzeta dva grla stoke
simentalske rase i dva pasoša ME11764267 i ME 11884910 i uvjerenje o
zdravstvenom stanju životinja za ova grla stoke, koja su kasnije predata
preduzeću "Gradina-Companiy" iz Rožaja.
Cijeneći iskaz okrivljenog i sve izvedene dokaze kako pojedinačno tako i u
međusobnoj vezi u smislu čl. 370.st. 3. zakonika o krivičnom postupku (ZKP), a
postupajući po primjedba iz ukidnog rješenja Višeg suda u Bijelom Polju KŽ.br.
702/11 od 09.09.2011.g. , sud je našao da nema dokaza koji bi sa sigurnošću
upućivali na zaključak, da je okrivljeni izvršio krivična djela koja su mu
optužbom stavljena na teret, pa je istog oslobodio od optužbe primenom čl.373.
tač.2. ZKP.
Naime iz dokaza izvedenih u postupku, koji nalaze oslonca i u iskazu
okrivljenog, proizilazi da je ujak okrivljenog R. K. u toku 2009.g. kupio više
grla stoke simentalske rase koja je držao okrivljeni u selu Bačevac, Opština
Rožaje. Da su dva bika, u toku 2010.g., izgubila ušne izgubila ušne markice
prilikom ispaše, od kojih je jedan bik sa ušnom markicom ME 11764267 rođen u
gazdinstvu okrivljenog i za isto je legalno izdat pasoš br. 100330948501 od
15.05.2009.g., dok je drugi bik kupljen kod D.K. iz Berana i za isti je
legalno izdat duplikat pasoša br. 100446953902 od 29.06.2010. g., jer je
predhodno pasoš izgubljen, pa je izdat duplikat istog. Utvrđeno je da je u
veterinarskoj ambulanti u Rožajama prijavljeno da su upravo ova dva grla stoke
izgubila ušne markice.
Ove činjenice utvrđuju se iz iskaza svjedoka R. K. i D. K. koji nalaze oslonca
i u iskazu svjedoka Š. P, nalazu i dopunskom nalazu i mišljenju vještaka
veterinarske struke, uvidom u navedene pasoše i ostalim izvedenim dokazima u
postupku i iskazu okrivljenog.
Takođe je utvrđeno da je okrivljeni u dogovoru sa svojim ujakom R. dana
18.08.2010.g. prodao nekoliko grla stoke preduzeću "Meso-Promet" iz Bijelog
Polja, među kojima i ova dva bika koji su izgubili ušne markice i da je i da
je okrivljeni predstavniku ovog preduzeća predao pasoše za iste i uvjerenje o
zdravstvenom stanju, nakon čega mu je policija oduzela ova dva grla stoke jer
nijesu imali ušne markice. Utvrđeno je da je i prije nego što su prodata ova
dva grla stoke, Veterinarskoj ambulanti prijavljen nestanak ušnih markica i da
je okrivljeni nakon toga pronašao dvije ušne markice od jednog bika koji je
kupljen kod D.K. i predao ih sudu.
Ove činjenice utvrđuju se iz iskaza svjedoka R. K, Š. P, R. V. i ostalih
izvedenih dokaza u postupku, koji nalaze oslonca i u iskazu okrivljenog.
Iz ovakvog iznijetog i utvrdjenog činjeničnog stanja proizilazi da okrivljeni
predmetna grla stoke nije kupio u Inostranstvu, niti ih je uvezao u Crnu Goru
preko graničnog prelaza "Dračenovac", već ista poticu iz Crne Gore od kojih je
jedno grlo kupljeno u Beranama kod D. K, a drugo je rođeno na gazdinstvu
okrivljenog, za koja su legalno izdati pasoši serijski br. 100330948501 od
15.05.2009.g. za grlo stoke sa ušnom markicom ME 11764267 i serijski broj
duplikata pasoša 100446953902 od 29.06.2010.g. za grlo stoke sa ušnom markicom
ME11884910 koje su takođe legalno izdate, tako da se okrivljeni nije bavio
prodajom neocarenjene robe - navedenih grla stoke, niti je načinio i
upotrijebio lažne javne isprave - navedene pasoše i ušne markice, jer isti
nijesu izdati za druga goveda, već za navedena grla stoke okrivljenog. Stoga
je bez značaja to što u kritičnom momentu ova grla stoke nijesu imala ušne
markice, obzirom da je utvrdjeno da su iste izgubili na ispaši i da se
navedeni pasoši i ušne markice navedene u pasošima upravo odnose na ova grla
stoke, te da je okrivljeni našao markice za jedno grlo koje je predao sudu.
Sa navedenih razloga nije dokazana teza optužbe da se okrivljeni kritičnog
dana bavio prodajom neocarinjene robe-dva bika simentalske rase, koju je
uvezao na carinski prelaz "Dračenovac" i da je načinio lažnu javnu ispravu,
tako što je neovlašćeno upotrijebio pravi znak-broj životinje tj. navedenih
ušnih markica i pasoša koja su izdata za druga goveda, pa samim tim nije
dokazano da je izvršio krivična djela koja su mu optužbom stavljena na teret.
Pošto nije dokazno da je okrivljeni izvršio krivična djela za koja je optužen,
to je sud istog oslobodio od optužbe primenom načela in dubio pro reo (u
slučaju sumnje u korist okrivljenog), te odlučio kao u dispozitivu ove presude
na osnovu čl.373. tač. 2. ZKP.
Na osnovu čl. 230. st. 1. ZKP, troškovi krivičnog postupka u iznosu od
1.258,00 eura koji se odnose na ime troškova za veštačenje u iznosu od 258,50
eura i troškova koje je okrivljeni imao za angažovanje branioca u iznosu od
1.000,00 eura, padaju na teret budžetskih sredstava.
Pošto u postupku nije dokazano da je okrivljeni izvršio krivična djela za koja
je optužen, to je odbijen predlog ODT kojim je tražio da se od okrivljenog
oduzmu dva bika simentalske rase, kao roba koja je upotrijebljena kao predmet
izvršenja djela.
Sa izloženog odlučeno je kao u dispozitivu ove presude.
OSNOVNI SUD U ROŽAJAMA, dana 13.12.2011.g.
Zapisničar, SUDIJA,
Aida Luboder s.r. Milosav Zekić s.r.
PRAVNA POUKA: Protiv ove presude može se izjaviti žalba u roku od 15 dana od
dana prijema iste i to Višem sudu u Bijelom Polju, a preko ovog suda.