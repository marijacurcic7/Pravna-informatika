OSNOVNI SUD U ROŽAJAMA
K.br. 197/11.  
                                  U IME CRNE GORE


        OSNOVNI SUD U ROŽAJAMA i to Predsjednik suda Camić Zahit, kao sudija pojedinac, sa zapisničarem Burdžović Adisom, odlučujući po optužnom predlogu Osnovnog Državnog Tužilaštva iz Rožaja Kt.br.131/11. od 09. novembra 2011. godine, protiv okrivljenog M. R. iz s. Biševo, opština Rožaje, zbog krivičnog djela nasilje u porodici ili u porodičnoj zajednici iz čl. 220.st.2. u vezi st. 1. Krivičnog Zakonika, nakon održanog glavnog i javnog pretresa u prisustvu Osnovnog Državnog Tužioca Kalač Hajrana iz Rožaja , oštećene M.A.i okrivljenog, dana 28.11.2011. godine, donio je i javno objavio

                                  P R E S U D U


      Okrivljeni M. R., JMBG 0610976272024, od oca S. i majke M., rodj. Dž., rodjen 06.10.1976. godine, u Rožajama, živi u s. Biševo, opština Rožaje, drž. CG, razumije Crnogorski jezik, koji mu je i maternji, pismen, završio osnovnu školu, radnik, oženjen, otac četvoro maloljetne djece, siromašnog imovnog stanja,  osudjivan: Presudom osnovnog suda Rožaje K.br.138/03. od 30.06.2033. godine, zbog KD iz čl. 100 a/1. KZ RCG, na novčanu kaznu u iznosu od 6.500 dinara,  Presudom Osnovnog suda u Rožajama K.br.24/09. od 13.02.2009.godine, zbog KD iz čl. 403.st.1. KZ na 30. dana zatvora.

                                  K R I V    J E


      Što je:  
      -dana  13.11.2010. godine, oko 21,00 h, u porodičnoj kući u selu Biševo, Opština Rožaje, primjenom grubog nasilja narušio tjelesni i duševni integritet člana svoje porodice -  supruge M.  A., na način što je  stisnutim pesnicama više puta udario u predjelu glave, a zatim je drvenom cepanicom dužine oko 30 cm i debljine oko 10 cm- sredstvom podobnim da tijelo teško povrijedi ili zdravlje teško, udarao više puta u predjelu glave, ruku i nogu,  nanoseći joj tom prilikom tjelesne povrede u vidu nekoliko ogrebotina čela veličine  od 3 x 0,3 do 0,3 x 0,3 cm, ogrebotine kosmatog dijela glave veličine 1 x 0,5cm  i 1,5 x 0,5 cm sa hematomima, hematom desnog lakta veličine 1,5 x 1,5cm, hematome na desnoj nozi -nadkoljenici veličine 5 x 5cm, u predjelu koljena 3 x 4cm i podkoljenici veličine 7 x 7cm i hematome  na lijevoj nozi-nadkoljenici veličine 5 x 5cm i podkoljenici veličine 5 x 5 cm, nakon čega je istoj  prislonio pištolj na čelo i govorio joj  riječi " izručiću ti svih šesnaest u čelo",  
      -čime je izvršio krivično djelo nasilje u porodici ili u porodičnoj zajednici iz čl. 220. st. 2. u vezi st. 1. Krivičnog zakonika.  
      Pa ga sud na osnovu pomenutog zakonskog propisa primjenom čl. 4.13.15.32.36.42. Krivičnog Zakonika čl. 226.229.239. st.2. i  čl. 374. Zakonika o Krivičnom Postupku


                                  O S U DJ U J E


      NA KAZNU ZATVORA u trajanju od 3 (tri) mjeseca.  
      Da plati ovom sudu na ime troškova krivičnog postupka iznos od 55 eura i na ime paušala iznos od 40 eura.  
      Sve ovo u roku od 15 dana po pravnosnažnosti ove presude.  
      Oštećena M. A., radi ostvarivanja odštetnog zahtjeva upućuje se na gradjansku parnicu.


                                  O b r a z l o ž e n j e

      ODT iz Rožaja podnio je optužni predlog Kt.br.131/11. od 09. 11.2011.godine, protiv okrivljenog M. R. iz Rožaja, zbog krivičnog djela nasilje u porodici ili u porodičnoj zajednici iz čl. 220. st.2. u vezi st. 1. KZ.  
      Na glavnom pretresu ODT je ostao pri podnijetom optužnom predlogu. Istakao je da je izvedenim dokazima utvrdjeno da je okrivljeni izvršio krivično djelo koje mu se optužbom stavlja na teret. Predložio je da sud okrivljenog oglasi krivim za izvršeno krivično djelo i osudi ga na kaznu zatvora u trajanju od 3 mjeseca.  
      Oštećena M. A. pridružila se krivičnom gonjenju ODT-a u odnosu na okrivljenog. Istakla je da postavlja odštetni zahtjev u odnosu na okrivljenog, ali da isti ne može da precizira.  
      Okrivljeni M. R. na glavnom pretresu je izjavio da ne priznaje izvršenje krivičnog djela ni krivicu za krivično djelo za koje je optužen.  
      U svojoj odbrani  istakao je: da živi u s. Biševo, opština Rožaje. Sa M. A.. stupio je u brak 2003. godine u kojem su izrodili četvoro djece.  Žive u svojoj kući. Do sada su više puta imali svadje zbog kojih je A. u nekoliko navrata napuštala njegovo domaćinstvo i odlazila kod njene rodbine u s. Djerekare opština Tutin. U septembru mjesecu 2010. godine A. je napustila njegovo domaćinstvo i ostavila mu troje maloljetne djece. Bila je gravidna, tako da je kod njene rodbine ostala do kraja januara mjeseca ove godine. Preko mirovnog vijeća pokušao je da se sa istom pomiri i da nastave zajednički život. Međutim,na A. uticaj imaju njena braća tako da ista nije pristala na izmirenje i sada se nalazi kod njene rodbine. Dana 13.11.2010. godine nije bio kod kuće kao ni A. koja je bila  kod njenih roditelja u s. Djerekare. Tog dana nije bio kod kuće u Biševu već je radio u Baru gradjevinske poslove. Prvi put je saznao za povrede koje je A. imala kada je dobio optužni predlog. Neisključuje mogućnost da joj je te povrede nanio njen brat. Ne posjeduje pištolj. Prije nekoliko godina kod A. brata kupio je pištolj za koji su ga prijavili tako da mu je isti oduzet.  
      Na glavnom pretresu po ovoj krivičnopravnoj stvari sud je izveo dokaze saslušanjem u svojstvu svjedoka - oštećene M. A., pročitao izvještaj ljekara za HMP u Rožajama od 14.11.2010. godine, u svojstvu sudskog vještaka medicinske struke saslušao dr. F. M.  iz Rožaja i pročitao izvod  iz kaznene evidencije na ime okrivljenog, dok nije izveo dokaze koje je predložio okrivljeni saslušanjem u svojstvu svjedoka R. F.., Č. S. i O. O., sa razloga što se izvodjenje ovih dokaza pokazalo suvišnim u odnosu na izvedene dokaze i utvrdjeno činjenično stanje.  
      Svjedok - oštećena  M. A. istakla je: da je sa okrivljenim stupila u brak 2003. godine. Živjeli su u s. Biševo, opština Rožaje u svojoj kući. U braku su izrodili četvoro djece. Medju njima je više puta dolazilo do svadje, zbog čega je napuštala okrivljenog i odlazila kod svojih u s. Djerekare opština Tutin. U septembru mjesecu 2010. godine sa okrivljenim je skupljala ogrijevno drvo u šumi. Okrivljeni je 01.9.2010. godine pošao za Bar, gdje je radio kao gradjevinski radnik. Sama je morala drva iz šume dotjerati do kuće te je angažovala komšiju da joj u tome pomogne. Dana 13.11.2010. godine okrivljeni je došao iz Bara kod kuće. Dok su sjedeli u kući okrivljeni joj je bez  povoda govorio "krvnice majku ti krvničku, ti me upropasti, nedaš mi da zaradim, u velikim sam dugovima....". Iznenadila se na takvo ponašanje. Isti je njihovoj djeci kazao da predju u drugu sobu , te je zaključila da će da je tuče, kao što je to radio i ranije. Okrivljeni je više puta stisnutom pesnicom udario u predjelu glave. Pošla je u drugu sobu gdje je isti došao i bacio je na krevet. Uzeo je drvo od šporeta dužine oko 30 cm, debljine oko 10 cm i počeo je udarati po glavi. Sa obje ruke štitila je glavu  i od tih udaraca joj je počela teći krv. Udarao je po svim djelovima tijela, od čega je osjećala bolove. Polomio joj je dva prednja zuba u donjoj vilici. Svo vrijeme je zapomagala tražeći pomoć. Okrivljeni je prethodno zaključao ulazna vrata od kuće. Kada je prestao udarati drvetom iz druge sobe je uzeo pištolj, marke "Magnum" i prislonio joj cijev na čelo govoreći joj " izručiću ti svih 16 u čelo". Pištolj je nakon toga odložio na sudoperu u kuhinji tako da je uzela podatke tog pištolja sa oznakom M 200, kal. 9 mm, fabrički broj 8,5254. Dok je tukao neko je zvonio na vratima kuće  i okrivljeni je iz sobe kazao, pošto se radilo o njihovom komšiji, da će ga zvati. Kada je prestao da je tuče pozvao je tog komšiju koji je došao i sa njim su pričali uobičajene teme. Istom nije pričala šta joj se dogodilo. Sjutra dan u ranim jutarnjim satima je neopaženo izašla iz kuće, jer je odlučila da okrivljenog napusti. Došla je u Rožaje i ovo prijavila policiji, a nakon toga je bila i kod ljekara. Smjestila se kod A. H. u Rožajama. Osjećala je bolove od povreda, jer je na nogama imala hematome, kao i na glavi, dok joj je usna bila natečena. Pošla je za Titin kod rodbine okrivljenog i ispričala im šta joj se dogodilo.  Pošto je rodjak okrivljenog iz Tutina ranije posredovao u njihovom mirenju sa njim je došla u Rožaje, gdje su se sreli sa okrivljenim  i odlučila da se vrati i sa istim ponovo živi. Ostala je u njihovoj kući sve do 30. Januara ove godine. Pošto je bila gravidna i trebala je da izvrši porodjaj, predložila je okrivljenom da je odvede u bolnicu. Isti joj je kazao da ga ne interesuje. Kada je dobila bolove pošla je u bolnicu. Okrivljeni je išao za njom, tako da se istom sakrila u jednoj garaži, te kada je primijetio oduzeo joj je lične stvari koje je ponijela i vratio se kući. Došla je u Rožaje i u bolnici se porodila 01.02. ove godine. Zamolila je medicinsku sestru da pozove okrivljenog da joj donese stvari. Obaviještena je da okrivljeni ne želi da joj stvari donese i da ne smije dijete koje je rodila odnijeti sa sobom. Nakon tri dana izašla je iz bolnice dok je dijete ostavila u bolnici. Ispred bolnice je srela okrivljenog sa kojim nije kontaktirala.  Pošla je taksi vozilom kod rodbine u naselju Ibarac u Rožajama. Okrivljeni je išao da drugim vozilom i kada ih je sustigao  nije smjela da otvori vrata od vozila. Pošla je kod svojih u s. Djerekare gdje se i sada nalazi. Okrivljeni je više puta slao mirovno vijeće da se vrati, ali je to odbila. Odlučila je da više sa okrivljenim ne živi jer za to ne postoje nikakvi uslovi. Ovaj dogadjaj je prijavila 14.11.2010. godine u  polciiji, ali postupak policija nije pokrenula. Više puta se interesovala u vezi toga u policiji obraćajući se i Upravi policije u Podgorici. U policiji u Rožajama joj je saopšteno da njenu prijavu nijesu evidnetirali tako da je nakon toga pošla kod ODT-a u Rožajama u Julu mjesecu ove godine i dala izjavu u vezi dogadjaja od 13.11.2010. godine. Imala je dokumentaciju od stomatologa koji je pregledao jer je imala polomljena dva prednja zuba u donjoj vilici, ali joj je tu dokumentaciju okrivljeni pocijepao kada se vratila u njegovo domaćinstvo.  
      Sudski vještak medicinske struke dr. F. M. istakao je da je u medicinskoj dokumentaciji HMP Rožaje od 14.11.2010. godine konstatovano da su kod oštećene prilikom pregleda kada se javila tog dana konstatovane povrede:  u predjelu čela nekoliko ogrebotina veličine 3x03 cm,   0,3x0,3 cm,  u kosmatom dijelu glave ogrebotine veličine 1x0,5 cm,  i  1,5x0,5 cm,  na donjoj usni hematom veličine 3 x 1 cm, u predjelu lakta hematom veličine 1,5x1,5 cm,  na desnoj nadkoljenici hematom 5x5 cm, u predjelu koljena hematom 3x4cm,  na desnoj podkoljenici hematom 7x7 cm, u predjelu lijeve noge 2 hematoma na nadkoljenici veličine 5 x 5cm, i  podkoljenici 5x5 cm. Da se sve ove povrede pojedinačno i skupno kvalifikuju kao lake tjelesne povrede i iste neće ostaviti posledice po zdravlje oštećene.Povrede su nanijete višekratnim udarima tupe mehaničke sile. Oštećenoj je bio ugrožen tjelesni i duševni integritet kao i spokojstvo, jer je osjećala fizičku i psihičku nesigurnost.  
      Sud je cijeneći iskaz okrivljenog i izvedene dokaze pojedinačno i u vezi sa ostalim izvedenim dokazima, te je na osnovu takve ocjene utvrdio činjenično stanje opisano u izreci ove presude.  
      Utvrdjeno činjenično stanje proizilazi iz iskaza svjedoka- oštećene A., čiji je iskaz sud prihvatio kao tačan, objektivan i kao takav potvrdjen ostalim izvedenim dokazima koje je sud u svemu prihvatio kao objektivne, a koji se  u odlučnim činjenicama podudaraju i sa iskazom okrivljenog.  
      Naime, iz iskaza  svjedoka  \- oštećene se vidi da je sa okrivljenim stupila u brak 2003. godine i u istom su izrodili četvoro djece. Da je za to vrijeme izmedju njih više puta dolazilo do svadje zbog čega je napuštala okrivljenog i odlazila kod njene rodbine u s. Djerekare, opština Tutin. U septembru mjesecu 2010. godine, okrivljeni je pošao u Bar gdje je radio gradjevinske poslove. Iz Bara je došao 13.11.2010. godine i tog dana dok su se nalazili u njihovoj kući, kada je izmedju njih je došlo do svadje koja se u početku ogledala u verbalnoj prepirci nakon čega je okrivljeni  počeo udarati na način kako je to  opisano u izreci presude. Da je dana 14.11.2010. godine ista u jutarnjim satima napustila kuću u kojoj su živjeli, došla u Rožaje i ovo prijavila polciiji, a nakon toga pošla kod ljekara koji je pregledao, zbog povreda koje je imala. Pošla je za Tutin kod rodjaka okrivljenog koji je ranije posredovao u njihovom izmirenju, sa kojim je došla u Rožaje. U Rožajama su razgovarali sa okrivljenim i ponovo odlučila da sa istim nastavi da živi. Ostala je sa okrivljenim sve do 30. Januara ove godine u njihovoj kući kada je morala da se javi u bolnicu u Rožajama radi porodjaja. Predložila je okrivljenom da je odveze do bolnice, što je isti odbio. Kada se prodila okrivljeni je odbio da  dodje u bolnicu  da joj donese lične stvari. Uputio joj je poruku da dijete ne smije nositi sa njom tako da je isto ostavila u bolnicu, a nakon toga pošla kod svojih u s. Djerekare gdje se i sada nalazi.  
      Iskaz oštećene u pogledu povreda koje je zadobila u svemu je potvrdjen medicinskom dokumentacijom koja je izdata istog dana tj. 14.11.2010. godine kada se  javila na pregled, u kojoj su konstatovane povrede koje je imala. Ovaj dokaz sud je prihvatio kao objektivan i tačan.  
      Na osnovu medicinske dokumentacije  vještak medicinske struke čiji je nalaz sud prihvatio kao objetivan, stručan  i kao takav ničim nedoveden u sumnju je istakao da su opisane povrede lake tjelesne i da su kao takve nanijete višekratnim dejstvima tupe mehaničke sile. Da je oštećenoj na opisani način bio ugrožen tjelesni i duševni integritet i osjećala je fizičku i psihičku nesigurnost.                     Imajući u vidu nalaz i mišljenj ovog vještaka i ostale  dokaze sud je utvrdio da se opisane povrede i pravno kvalifikuju kao lake tjelesne povrede, koje su oštećenoj nanijete višekratnim dejstvom drveta  dužine oko 30 cm, debljine oko 10 cm, kao sredstvom podobno da tijelo teško povrijedi i zdravlje teško naruši.  
      Iz iskaza okrivljenog proizilazi da je on sa oštećenom u braku od 2003. godine u kojem su izrodili četvoro djece. Da je više puta izmedju njih dolazilo do svadje zbog čega je ista napustala njegovo domaćinstvo i odlazila kod svojih u s. Djerekare, opština Tutin, gdje se i sada nalazi.  Njegov iskaz u ovom dijelu sud je i prihvatio i isti uzeo kao dokaz, jer je potvrdjen izvedenim dokazima.  Medjutim,  njegov iskaz u preostalom dijelu sud nije mogao prihvatiti jer je  smišljen i sračunat ka izbjegavanju krivičnopravne odgovornosti i suprotan je svim izvedenim dokazima.  
      Pravnom ocjenom utvrdjenog činjeničnog stanja, sud je našao da su  u radnjama okrivljenog sadržani svi bitni elementi  krivičnog djela nasilje u porodici ili u porodičnoj zajednici iz čl. 220.st.2. u vezi st.1. KZ. Naime,ocjenjujući preduzete radnje okrivljenog prema oštećenoj, izvodi se zaključak da su te radnje objektivno dovele do narušavanja tjelesnog i duševnog integriteta oštećene. U izvršenju ovog krivičnog djela isti je koristio drvo dužine oko 30 cm, debljine oko 10 cm, kao sredstvo podobno da tijelo teško povrijedi i zdravlje teško naruši, kao i  pištolj . U konkretnoj situaciji, oštećenoj je bio ugrožen tjelesni i duševni integritet jer je zadobila opisane povrede od kojih je osjećala bolove, te i  fizičku i psihičku nesigurnost, zbog čega je zatražila i ljekarsku pomoć, i okrivljenog prijavila  ispostavi u Rožajama, gdje se interesovala u vezi procesuiranja  ovog dogadjaja. Kada je saznala da policija nije prijavu procesuirala, kod ODT-a u Rožajama je došla i okrivljenog prijavila.  
      Sud je cijenio i vinost tj. psihički odnos okrivljenog u odnosu na radnju izvršenja ovog krivičnog djela, pa je našao da je okrivljeni postupao sa direktnim umišljajem. Naime, okrivljeni je bio svjestan da djelujući na opisani način, prema oštećenoj  vrši grubo nasilje i  istoj ugrožava tjelesni i duševni integritet, pa je i pored takve svijesti manifestovao svoje htjenje za izvršenje ovog krivičnog djela, a samim tim i za nastupanje zabranjene posledice u vidu  vršenja nasilja nad odštećenom, koja posledica je u konkretnom slučaju i nastupila.  
      Za izvršeno krivično djelo okrivljeni je krivičnopravno odgovoran, te ga je sud, pošto je našao da nema elemenata koji bi isključivali njegovu krivičnopravnu odgovornost, za isto oglasio krivim i osudio na kaznu zatvora u trajanju od 3 mjeseca.  
      Odmjeravajući kaznu okrivljenom za izvršeno krivično djelo u granicama koje su Zakonom propisane za ovo djelo, imajući u vidu svrhu kažnjavanja i uzimajući u obzir sve okolnosti koje utiču da kazna bude manja ili veća (olakšavajuće i otežavajuće) iz čl. 42. KZ, sud je kao olakšavajuću okolnost okrivljenom uzeo u obzir da je otac četvoro maloljetne djece, njegove materijalne prilike, dok mu je kao otežavajuću okolnost uzeo u obzir to što je do sada osudjivan dva puta, i to jednom i za ovu vrstu krivičnog djela, te ga je sud imajući u vidu  sve ove okolnosti kao i stepen nastupjelih posledica izvršenje ovog krivičnog djela osudio na kaznu zatvora u naznačenom trajanju ubijedjen da će se sa istom postići svrha kažnjavanja iz čl. 4. u vezi čl. 32. KZ.  
      U smislu čl. 226. u vezi čl. 229. ZKP  sud je obavezao okrivljenog da plati ovom sudu na ime troškova krivičnog posutpka iznos od 55 eura, koji troškovi se odnose na ime naknade za vještačenja od strane vještaka medicinske struke, kao i da plati na ime paušala iznos od 40 eura, imajući u vidu trajanje i složenost krivičnog postupka.  
      U smislu čl. 239. st. 2. ZKP, oštećena je radi ostvarivanja odštetnog zahtjeva upućena na gradjansku parnicu. Ovo sa razloga što ista na glavnom pretresu nije opredijelila visinu tog zahtjeva, tako da sud nije raspolagao sa podacima u pogledu odlučivanja o istom.

      OSNOVNI SUD U ROŽAJAMA, dana 28.11.2011.godine.

ZAPISNIČAR                                                      PREDSJEDNIK
SUDA
Burdžović Adisa  s.r.
Camić Zahit s.r.  
PRAVNA POUKA: Protiv ove presude može se
izjaviti žalba u roku od 8 dana od dana prijema
iste i to Višem sudu u Bijelom Polju, a preko
ovog suda.  