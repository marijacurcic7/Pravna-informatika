U IME CRNE GORE
Posl.br. K.110/13/13
Osnovni sud u Kotoru kao nadležni prvostepeni krivični, po sudiji Danijeli
Samardžić, uz učešće zapisničara Tamare Počanić, u krivičnom predmetu protiv
okr. P V iz T, zbog krivičnog djela ugrožavanje sigurnosti u produženom
trajanju iz čl. 168. st. 1. u vezi sa čl. 49. Krivičnog zakonika, koji se vodi
po optužnom predlogu ODT-a Kotor Kt. broj 51/13 od 26.03.2013. godine, nakon
održanog glavnog i javnog pretresa dana 07.05.2013. godine u prisustvu
zamjenika ODT-a Kotor Jovanke Čizmović, okrivljenog P V, oštećene M K K i
njenog punomoćnika adv. M G, istoga donio je i javno objavio sledeću
P R E S U D U
Okrivljeni P V JMBG od majke D, rođene P, rođen godine u LJ, R. S, stalno
nastanjen u T, U bb (kod D i V B), državljanin BiH, radnik, neoženjen, bez
djece, sa završenom OŠ, lošeg imovnog stanja, protiv kojeg se ne vodi postupak
za drugo krivično djelo,
Kriv je
Što je,
Dana 03.01.2013. godine oko 23,16 časova u T, svjestan značaja svog djela i
želeći njegovo izvršenje, ugrozio sigurnost oštećene M K K iz P, prijetnjom da
će napasti na njezin život, tako što joj je sa svog mobilnog telefona poslao
na mobilni telefon oštećene poruku prijeteće sadržine: „ Da te napomenem da
sam još živ pošto znam da bi voljela da nisam! Ali jebi ga, ja ću ti biti
najveća noćna i životna mora, nisi razmišljala o posledicama o otimanju mog
nasljedstva i prikrivanju da imaš brata... molićeš za zdravlje a ne za pare
jer ti pare neće pomoći. Još ćeš gledati svojim očima moju konačnu pravdu, a
tvoju vjerovatno nepravdu. Imala si mnogo prilika da se izvučeš iz svoje mreže
koju si dobro isplela, a sada i da hoćeš ne možeš nazad, jer sad slijede
posledice svega toga, tj. tvoje otimačine na krajnje kvaran i podli način.
Neću ti tačno reći dan kad će ti se to desiti, sama ćeš vidjeti, sestro“, dana
04.01.2013. godine u 13,11 časova, sa svog mobilnog telefona na mobilni
telefon oštećene, poslao poruku prijeteće sadržine: „Budalo jedna, ja sam tebi
već jednom rekao da ću te ostaviti na miru samo kad umrem, ili kad mi vratiš
moje i neću ti ponavljati više istu stvar i tačka. Tjeraš me da počnem stvarno
da ti govorim šta će ti se dešavati u životu, bleso jedna, ostaćeš sama kao
što sam i ja ostao kad su me ponijeli u dom. Ne možeš ni zamisliti šta sam sve
u stanju
uraditi i podnijeti“, dana 13.01.2013. godine u 16,17 časova, sa svog mobilnog
telefona, na mobilni telefon oštećene, poslao poruku prijetće sadržine: „Nije
problem, oli da ti ja dam broj policije, kozo jedna, kako te nije blam, dosta
sam trpio nepravdu, dobićeš svoje“.
-čime je učinio krivično djelo ugrožavanje sigurnosti u produženom trajanju iz čl. 168. st. 1. u vezi sa čl. 49. Krivičnog zakonika. 
Pa mu sud na osnovu naprijed navedene krivično pravne odredbe i člana 4, 5, 8,
13, 15, 32, 36, 42, 52, 53 i 54 Krivičnog zakonika i čl. 227, 229 i 374 ZKP-a
izriče
USLOVNU OSUDU
Kojom utvrđuje kaznu zatvora u trajanju od 30 (trideset) dana i istovremeno
određuje da se kazna neće izvršiti ukoliko optuženi za vrijeme od jedne godine
od dana pravosnažnosti presude ne učini novo krivično djelo.
Dužan je okrivljeni na ime sudskog paušala uplatiti iznos od 30,00 eura, u
roku od 15 dana od dana pravosnažnosti presude u korist Budžeta Crne Gore na
žiro račun br. 832-16-52.
O b r a z l o ž e nj e
ODT iz Kotora podnio je ovom sudu optužni predlog Kt. broj 51/13 od
26.03.2013. godine protiv okr. P V stavljajući mu na teret izvršenje krivičnog
djela ugrožavanje sigurnosti u produženom trajanju iz čl. 168. st. 1. u vezi
sa čl. 49. Krivičnog zakonika.
U svojoj odbrani okrivljeni P V je izjavio da nakon njegovog rođenja 1981.
godine njegova majka D i pok. otac D su ga ostavili u domu, gdje je bio dok je
napunio godine dana, a zatim ga je njegova baba uzela pa je živio sa njom u S.
Majka se preudala, a on je stupio u kontakt sa svojim ocem D 1990. godine,
tako da je kod njega počeo da živi te godine pa do 1993. godine. Tada je
upoznao i njegovu polusestru M. Nakon smrti njegovog oca 2008. godine, ponuđen
mu je ključ od vikendice u P, međutim on je to odbio iz razloga što je bilo
prerano da razmišlja o nasledstvu. Počeo je da radi na građevinama, po Srbiji,
BiH, a zatim je otišao i u C G gdje je stupio u kontakt sa svojom polusestrom,
na način što joj je ponekad slao poruke, pitao je za zdravlje. Prošle godine
od oktobra mjeseca su komunicirali preko Facebook-a i ona mu je tada rekla da
ne želi da ima bilo kakav kontakt sa njim i da ima obaveza, zbog čega se on
uvrijedio jer je vidio da sa ostalima komunicira, pa ga je to pogodilo. Nakon
toga, odnosno nakon takvog njenog postupka prema njemu, on joj je slao poruke
sadržine koja je navedena u izreci presude, ali takođe je naveo da je dosta
riječi izbačeno, tako da se gubi smisao. Npr. poruka „zamisli koja bi normalna
osoba postupala ko ti i još pri tom da nemaš posledica“ izbačene su riječi „da
ne priznaješ polubrata za brata, a pritom mu uzmeš sve, odnosno dio
nasledstva“. Okrivljeni je naveo da ga otac nije priznao kao svog sina, tako
da je ostao na cjedilu bez igdje išta i ikoga. Pošto je bio iziritiran takvim
njegovim postupkom, htio je sa M da se dogovori oko nasljedstva, jer i ona
sama zna da su živjeli zajedno. Bio je primoran da joj šalje takve poruke, ali
zaista nikakve zle namjere nije imao prema njoj, već jedino da shvati da su
oni brat i sestra, ali očigledno da ona to ne prihvata jer želi sve od
nasledstva da prigrabi za sebe, tako da će on u nekom narednom periodu
izvršiti ekshumaciju leša njegovog pokojnog oca, tako da će preko DNK dokazati
da je on D sin, a M polubrat. Okrivljeni je naveo da M nema čega da se boji,
te da je on normlna osoba koja želi da ima nešto od zaostavštine njegovog oca,
tako da će se boriti da to i dokaže, a da mu ona da dio imovine koji mu po
zakonu sleduje. Tačno je da mu je M govorila da pokrene postupak ukoliko
smatra da mu nešto pripada, međutim, obzirom da ona zna da on nema novca, te
da živi od danas do sjutra, takođe mu je govorila: „Ja imam dovoljno para,
imam jakog advokata, tako da nećeš ništa dobiti od nasljedstva i svi su papiri
kod mene. Naveo je da joj više neće poslati nijednu poruku, a da će svoja
prava tražiti redovnim putem.
U cilju rasvjetljenja ove krivičnopravne stvari i krivice okrivljenog sud je u
dokaznom postupku proveo sljedeći dokaz: saslušao svjedoka- oštećenu M K K.
Svjedok- oštećena M K K je izjavila da su prijetnje od optuženog počele od
smrti njenog oca, te da joj je isti slao poruke govoreći da mu je ona sestra.
Ona za to nije znala jer joj otac to nikada nije rekao, a sigurna je da je to
istina da bi to saznala od svog oca. U početku je optuženom pokušavala vratiti
istom mjerom, a nakon toga je pokušala i da ga ignoriše i da ne odgovara na
poruke, kao i to da razgovora s njim, međutim, ništa od navedenog nije dalo
rezultate. Oštećena je navela da se zbog toga osjećala nesigurno, čak je i
angažovala obezbjeđenje koje ju je pratilo, tako da je tačan svaki navod iz
krivične prijave, te da se zaista nije osjećala sigurno niti prijatno obzirom
da su joj poruke stizale svakih par sati i da su bile prijeteće sadržine.
Takođe je navela da je zbog svega toga morala da potraži pomoć psihologa,
obzirom da to uznemiravanje traje već tri godine i da je svakako ostavilo
traga na njoj. Oštećena je navela da se ne sjeća tačno da li su poruke
prestale da stižu 13.01.2013. godine, ali da poruke sigurno nije dobijala
nakon podnošenja krivične prijave odnosno nakon što je optuženi pozvan od
strane tužilaštva. Takođe je navela da sve što se dešavalo kod nje izazvalo
osjećanje teške ugroženosti, straha i lične nesigurnosti, te da je sa njom
sada uvjek neko u stanu i da je uvjek neko doprati do stana. Oštećena se
pridružila krivičnom gonjenju, a nije postavila imovinsko pravni zahtjev.
Ovakvo činjenično stanje sud je utvrdio prvenstveno iz iskaza oštećene M K K,
kao i iz navoda odbrane okrivljenog. Naime, oštećena je objasnila da joj je
okrivljeni P slao poruke koje su bile prijeteće sadržine, te da se sve to
počelo dešavati nakon smrti njenog oca, i trajalo je oko tri godine, sve dok
nije podnijela krivičnu prijavu protiv istog, a iste poruke su kod oštećene
izazvale osjećaj straha, nesigurnosti i teške ugroženosti. Sud je poklonio
vjeru iskazu oštećene, jer je ista u svom izlaganju bila doslijedna i
uvjerljiva, a obzirom na to da ona tvrdi da joj okrivljeni P nije brat, a isti
tvrdi suprotno, što predstavlja osnov na kojem on temelji svoj zahtjev da sa
njom podijeli očevo nasledstvo, što upućuje da je okrivljeni bio izrevoltiran
takvim tvrdnjama oštećene, zbog čega je istoj prijetio. Prema tome, riječi „
Da te napomenem da sam još živ pošto znam da bi voljela da nisam! Ali jebi ga,
ja ću ti biti najveća noćna i životna mora, nisi razmišljala o posledicama o
otimanju mog nasljedstva i prikrivanju da imaš brata... molićeš za zdravlje a
ne za pare jer ti pare neće pomoći. Još ćeš gledati svojim očima moju konačnu
pravdu, a tvoju vjerovatno nepravdu. Imala si mnogo prilika da se izvučeš iz
svoje mreže koju si dobro isplela, a sada i da hoćeš ne možeš nazad, jer sad
slijede posledice svega toga, tj. tvoje otimačine na krajnje kvaran i podli
način. Neću ti tačno reći dan kad će ti se to desiti, sama ćeš vidjeti,
sestro", „Budalo jedna, ja sam tebi već jednom rekao da ću te ostaviti na miru
samo kad umrem, ili kad mi vratiš moje i neću ti ponavljati više istu stvar i
tačka. Tjeraš me da počnem stvarno da ti govorim šta će ti se dešavati u
životu, bleso jedna, ostaćeš sama kao što sam i ja ostao kad su me ponijeli u
dom. Ne možeš ni zamisliti šta sam sve u stanju uraditi i podnijeti“, „Nije
problem, oli da ti ja dam broj policije, kozo jedna, kako te nije blam, dosta
sam trpio nepravdu, dobićeš svoje", nesumnjivo su kod oštećene izazvale
uznemirenost, osjećaj straha, lične nesigurnosti i nespokojstva, jer ih je
shvatila ozbiljno i po mišljenju suda navedene riječi predstavljaju prijetnju
koja je svom karakteru i okolnostima pod kojima je bila izražena bila
objektivno podobna da kod oštećene izazove strah po tjelesni integritet.
Sam okrivljeni je u svojoj odbrani priznao da je poruke navedene sadržine slao
oštećenoj, a navode istog da poruke ne predstavljaju prijetnje te da nikakve
zle namjere nije imao prema njoj, sud nije prihvatio, jer su očigledno
smišljeni radi izbjegavanja krivice, obzirom da je nesporno da su upućene
poruke kod oštećene izazvale uznemirenost, osjećaj straha, lične nesigurnosti
i nespokojstva a nesporno je da je između njih postojao konflikt oko
nasledstva, a što su potvrdili i oštećena i okrivljeni.
Prema tome za sud je bilo nesporno da je okrivljeni P ostvario sve bitne
elemente bića krivičnog djela ugrožavanja sigurnosti u produženom trajanju iz
čl.168 st.1 u vezi čl.49 Krivičnog zakonika, prema oštećenoj M K K, prijetnjom
koja je kod iste izazvala realan i objektivan strah, a sve to obzirom na
činjenicu da su isti bili u konfliktu, pa su u radnjama okrivljenog ostvarena
obilježja bića krivičnog djela ugrožavanja sigurnosti u produženom trajanju iz
člana 168. st.1 u vezi čl.49 Krivičnog zakonika, s obzirom da je okrivljeni u
kontinutitetu, odnosno u vremenskoj povezanosti, sa jedinstvenim umišljajem i
na istovjetan način preduzimao radnje izvršenja predmentog krivičnog djela.
Okrivljeni P je postupao sa umišljajem, jer je bio svjestan da će prijetnjama
upućenim oštećenoj da će napasti na njen život i tijelo, odnosno da će ga
moliti za zdravlje kod iste izazvati osjećaj ugroženosti i nesigurnosti, pa je
ipak prijetio, a što je u konačnom i htio.
Prilikom odluke o vrsti i visini krivične sankcije koju okrivljenom treba
izreći sud je pošao od toga da je za krivično djelo ugrožavanje sigurnosti u
produženom trajanju iz čl. 168.st.1. u vezi čl.49. Krivičnog zakonika
zaprijećeno novčanom kaznom ili kaznom zatvora do jedne godine. U smislu čl.
42 Krivičnog zakonika sud je cijenio sve okolnosti koje su od značaja za
odmjeravanje kazne pa je kao olakšavajuće okolnosti na strani optuženog
cijenio činjenicu da je bio izrevoltiran jer smatra da je polubrat oštećene, a
da mu oštećena to osporava, dok otežavajućih okolnosti nije bilo, pa mu je sud
u konkretnom slučaju utvrdio kaznu zatvora u trajanju od 30 dana i istovremeno
odredio da se ista neće izvršiti ukoliko okrivljeni za vrijeme od jedne godine
od dana pravosnažnosti presude ne učini novo krivično djelo- uslovna osuda,
smatrajući da će se i ovom krivičnom sankcijom uticati na optuženog da više ne
vrši ovakva ni slična krivična djela, odnosno da će se i uz prijetnju kaznom
zatvora ostvariti svrha krivičnih sankcija iz čl. 4 Krivičnog zakonika.
Imajući u vidu naprijed navedno shodno čl. 4, 5, 8, 13, 15, 32, 36, 42, 52,
53, 54 Krivičnog zakonika i čl. 227, 229 i 374 ZKP-a sud je riješio kao u
izreci.
Sud je obavezao okrivljenog da na ime sudskog paušala uplati iznos od 30,00
eura, u roku od 15 dana od dana pravosnažnosti presude u korist Budžeta Crne
Gore na žiro račun br. 832-16-52, a dokaz o uplati potrebno je da dostavi ovom
sudu s pozivom na broj K.110/13/13.
OSNOVNI SUD U KOTORU
Dana, 07.05.2013. godine
Zapisničar S u d i j a
Tamara Počanić Danijela Samardžić
PRAVNA POUKA: Protiv ove presude dozvoljena je žalba Višem sudu u Podgorici, u
roku od 8 dana od dana prijema, a preko ovog suda.