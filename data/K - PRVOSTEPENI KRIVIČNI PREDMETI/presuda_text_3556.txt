U IME CRNE GORE!
    K.br.124/11

OSNOVNI SUD U HERCEG NOVOM, po sudiji Leković Branislavu, uz učešće
zapisničara Dabović Dragoslavke, u krivičnom predmetu protiv okrivljene R.L.,
zbog krivičnog djela teška krađa iz čl.240.stav 1. tačka 1. Krivičnog
zakonika, povodom optužnice ODT H.Novi Kt.br.70/11 od 27.06.2011 godine, nakon
održanog glavnog i javnog pretresa dana 29.11.2011 godine, u prisustvu
zamjenika ODT Herceg Novi Stijović Rista i branioca okrivljene po službenoj
dužnost adv.M.LJ., a u odsustvu okrivljene R.L., donio je i javno objavio
sljedeću  
P R E S U D U
Okrivljena:  
R.L., od oca C. i majke A., rođena .... godine u B., Opština B., okrug N.,
sa prebivalištem u selu R. okrug N., R., državljanka Rumunije, neosuđivana.  
K r i v a    j e
Što je :  
Dana 20.04.2005. godine u vremenskom periodu od 10,10 h od 11,10 h u K.,
naselje Đ., Opština HN, obila porodičnu kuću vlasništvo oštećene K.V. i V.N.,
na način što je upotrebom podesnog sredstva obila ulazna vrata kuće i ušla u
unutrašnjost iste, a nakon toga iz ormara koji se nalazio u spavaćoj sobi
oduzela 11.500,00 eura, 6.720,00 USD, 2 zlatna lančića srednje veličine, 1
zlatni prsten sa graviranim inicijalima „KN“, 6 dječijih zlatnih lančića sa
zlatnim privjescima u obliku srca, potkovice i krsta, 5 zlatnih privjezaka u
obliku slova „S“, 4 dječije zlatne narukvice sa pločicama, 2 muška zlatna
lanca i 5 ženskih zlatnih narukvica, a sve u namjeri da njihovim prisvajanjem
pribavi sebi protivpravnu imovinsku korist,  
-čime je izvršila krivično djelo  teška krađa iz čl. 240 st.1 tačka 1.Krivičnog zakonika.  
pa je sud, na osnovu čl. 240 st.1 tačka 1. KZ, i primjenom čl. 4, 32, 36 i
42. KZ,  
OSUĐUJE
Na kaznu zatvora u trajanju od 1(jedne) godine .  
Na osnovu čl.239 st.2. ZKP-a okrivljena se obavezuje da oštećenim K.V. i V.N.
nadoknadi iznos od 11.500,00 eura i 6.720,00 USD na ime imovinsko pravnog
zahtjeva, a u preostalom dijelu oštećeni se upućuju na parnični postupak.  
Na osnovu čl.229.stav  1. ZKP-a okrivljena se obavezuje da plati troškove
krivičnog postupka o čijem iznosu će sud odlučiti posebnim rješenjem, kao i
paušal u  iznosu od 50 eura.  
O b r a z l o ž e n j e
Osnovni državni tužilac Herceg Novi podnio je optužnicu Kt.br.70/11 od
27.06.2011 godine protiv okrivljene R.L., zbog krivičnog djela teška krađa iz
čl. 240 st.1 tačka 1.Krivičnog zakonika,bliže opisanog u izreci ove presude.
Konačno je na glavnom pretresu ostao pri optužnici i predložio da se
okrivljena oglasi krivom i osudi na efektivnu kaznu zatvora u granicama
propisanim u zakonu.  
Okrivljena R.L. je nedostižna sudu i državnim organima,pa nije saslušana u
ovom postupku,pa je sud na osnovu rješenja ovog suda KV.120/11 od
02.07.2011.godine  glavni pretres održao u odsustvu okrivljene.  
U dokaznom postupku saslušani su oštećeni u svojstvu svjedoka K.V. i V.N.,te
pročitani dopis UP-Sektor krimi.policije Podgorica od 18.11.2009
godine,zapisnik o daktiloskopskom vještačenju fortenzićkog centra Danilovgrad
od 03.03.2011 godine,zapisnik o uviđaju MUP CB Herceg Novi od 21.04.2005
godine sa izvještajem o krimtehničkom pregledu lica mjesta od 20.04.2005
godine,te izvještaj vještačenja MUP Centra za krim.tehniku Podgorica
br.1610/05 i pročitao izvještaj ovog suda iz kaznene evidencije za okrivljenu
.  
Oštećena u svojstvu svjedoka K.V. je u bitnom izjavila da je dana 20.04.2005.
godine oko 10,15 časova prilikom izlaska iz kuće primijetila tri nepoznate
ženske osobe koje su se nalazile ispred juće na ulici, a pošto se nakon sat
vremena vratila kući vidjela je da postoji luft između vrata i okvira vrata,
iako je brava bila zaključana. Dalje je navela da je otključala svojim ključem
vrata i ušla u svoju kuću, te da je primijetila u spavaćoj sobi da je neseser
u kom se nalaziio novac sa zlatnim nakitom premješten na nižu policu. Istakla
je da je taj neseser zatekla otvoren i da u njemu nije bilo novca i većeg
djela zlatnog nakita. Objasnila je da se novac nalazio u kovertama u neseseru
i to ukupno oko 11.500,00eura i 6,720 USD, a da joj je od nakita oduzeto 2
zlatna lančića, 6 dječijih lančića sa privjescima u obliku srca i sidra, 3 do
4 zlatne dječije narukvice, 2 veća muška zlatna lanca i 5 ženskih narukvica
razne debljine i oblika. Dalje je objasnila da je odmah pozvala svog kuma
E.B., koji je o svemu obavjestio njenog supruga V.N. koji je zatim pozvao
policiju. Istakla je da osim nje i supruga niko nije posjedovao ključ od
njihove kuće.Konačno je istakla da se pridružuje krivičnom gonjejnu protiv
okrivljene i da postavlja imovinsko pravni zahtjev u iznosu od 18.000,00 eura
na ime oduzetog novca i 2.000,00 eura na ime oduzetog zaltnog nakita.  
Oštećeni u svojstvu svjedoka V.N. je u bitnom izjavio da se dana 20.04.2005.
godine nalazio na poslu kada mu je kum E.B. kazao da mu je obijena kuća pa je
pozvao policiju. Dalje je naveo da mu je po povratku kući supruga K.V.
saopštila da im je iz nesesera koji je bio u ormaru u spavaćoj sobi ukradena
ušteđevina u iznosu od 11,500 do 12.000,00 eura i 6,700 USD. Konačno je istako
da se pridružuje krivičnom gonjejnu protiv okrivljene i da postavlja imovinsko
pravni zahtjev u iznosu od 18.000,00 eura na ime oduzetog novca i 2.000,00
eura na ime oduzetog zaltnog nakita.  
Sud je prihvatio iskaze svjedoka V.N. i K.V. jer su uvjerljivi i potkrijepljni
pismenim dokazima – zapisnikom o uviđaju CB H. Novi i  izvještajem o
vještačenju MUP-a Podgorica.  
Iz zapisnika o uviđaju MUP CB Herceg Novi od 21.04.2005 godine sa
izvještajem o krim - tehničkom pregledu lica mjesta od 20.04.2005 godine
proizilazi da službenici CB H.Novi dana 20.04.2005. godine vršili uviđaj u
kući vlasništvo V.N. i K.V. u K., a povodom krađe novca i zlatnog nakita iz
iste. Dalje proizilazi da u kući nisu zatečeni tragovi premetačine , te da je
u spavaćoj sobi pronađen neseser otvoren a u njemu je pronađena manja količina
zlatnog nakita. Naznačeno je da su krim. Tehničkim pregledom lica mjesta na
vratima ormara u spavaćoj sobi pronađeni tragovi papilarnih linija, koji su
dostavljeni na vještačenje, te da je sa ulaznih vrata kuće izuzet cilindrični
uložak brave sa tri ključa, koji su takođe dostavlejni na vještačenje. Iz
izvještaja o krim. Tehničkom pregledu lica mjesta proizilazi da su na licu
mjesta pronađeni otisci prstiju i dlanova i to 3 otiska papiralnih linija na
vratima ormara, te da su isti fiksirani crnom daktiloskopskom folijom i da su
izazvani argentoratom. Takođe je istaknuto da je sa ulaznih vrata izuzet
cilindrični uložak marke „Titan“ sa tri ključa.  
Iz izvještaja vještačenja MUP Centra za krim.tehniku Podgorica br.1610/05
proizilazi da je na vještačenje dostavljen cilindrični uložak marke „Titan“ sa
tri ključa, a povodom krivičnog djela teška krađa na štetu V.N. iz Kamenara. U
zaključku je istaknuto da na konusnim površinama gornjih kolduma nisu uočeni
tragovi koji bi odgovarali tragovima upotrebe podesnog sredstva.  
Iz zapisnika o daktiloskopskom vještačenju fortenzićkog centra Danilovgrad od
03.03.2011 godine proizilazi da su na vještačenje dostavljeni sporni tragovi
papilarnih linija izazvani sivim argentoratom i fiksirani crnom
daktiloskopskom folijom. Dalje proizilazi da je nakon izvršene fotografske
obrade dostavljenih spornih tragova, utvrđeno da su isti podesni za
identifikaciju, te da isti potiču od srednjeg prsta lijeve ruke C.L. od oca
P., rođene 03.05.1979. u R..
Iz dopisa UP Sektor krim.policije Podgorica od 18.11.2009 godine proizilazi da
je provjerom u bazi podataka interpola utvrđeno da otisci prstiju dostavljeni
za lice C.L., pripadaju licu R.L. od oca C. i majke A., rođene  ... godine u
R..  
Sud je prihvatio kao vjerodostone navedene pismene dokaze jer su sačinjeni od
strane nadležnih državnih organa u zakonitoj proceduri,a na iste nije bilo
primjedbi.  
Iz izvještaja ovog suda o kaznenoj evidenciji za okrivljenu proizilazi da isti
nije osudjivan od strane  ovog suda.Sud nije uspio pribaviti izvještaj iz
kaznene evidencije za okrivljenu od inostranog organa Rumunije ,pa je shodno
načelu in dubio pro reo,sud cijenio da okrivljena ranije nije osuđivana.  
Ocjenom izvedenih dokaza,svakog pojedinačno i dovodeći ioste u vezu jedan sa
drugim,sud je utvrdio da je okrivljena izvršila krivično djelo koje joj je
stavljeno na teret. Naime,uviđajem lica mjesta u kući oštećenih pronađeni su
tragovi papilarnih linija na vratima ormara u spavaćoj sobi,koji su izuzeti i
dostavljeni na vještačenje Forenzičkom centru,a kojim vještačenjem je utvrđeno
da otisci prstiju potiču od srednjeg prsta lijeve ruke C.L..Daljim provjerama
je utvrđeno iz dopisa UP Sektor krimi.policije Podgorica od 18.11.2009 godine
da otisci prstiju dostavljeni za lice C.L., pripadaju licu R.L. od oca C. i
majke A., rođene  ... godine u R..  
Polazeći od naprijed navedenog,sud je nesumnjivo utvrdio da je okrivljena R.L.
dana 20.04.2005. godine u vremenskom periodu od 10,10 h od 11,10 h u K.,
naselje Đ, Opština HN, obila porodičnu kuću vlasništvo oštećene K.V. i V.N.,
na način što je upotrebom podesnog sredstva obila ulazna vrata kuće i ušla u
unutrašnjost iste, a nakon toga iz ormara koji se nalazio u spavaćoj sobi
oduzela 11.500,00 eura, 6.720,00 USD, 2 zlatna lančića srednje veličine, 1
zlatni prsten sa graviranim inicijalima „KN“, 6 dječijih zlatnih lančića sa
zlatnim privjescima u obliku srca, potkovice i krsta, 5 zlatnih privjezaka u
obliku slova „S“, 4 dječije zlatne narukvice sa pločicama, 2 muška zlatna
lanca i 5 ženskih zlatnih narukvica, a sve u namjeri da njihovim prisvajanjem
pribavi sebi protivpravnu imovinsku korist.  
Kod takvog utvrđenog činjeničnog stanja,u naprijed opisanim radnjama
okrivljene,sud je našao sva obilježja krivičnog djela teška krađa iz
čl.240.stav 1.tačka 1 KZ  ,jer je okrivljena obila kuću oštećenih i iz iste
oduzela novac u navedenom iznosu i zlatni nakit,u namjeri da njihovim
oduzimanjem pribavi sebi protivpravnu imovinsku korist.
U odnosu na oblik vinosti,sud je utvrdio da je okrivljena ovo krivično djelo
počinila sa umišljajem, jer je bila svjesna da oduzima tuđe pokretne stvari,te
da djelo vrši obijanjem, dakle bila je svjesna svog djela i htjela je njegovo
izvršenje.  
Odlučujući o vrsti i visini krivične sankcije koju okrivljenoj treba izreći za
počinjeno krivično djelo,sud je cijenio sve okolnosti iz čl.42 KZ CG,pa joj je
od olakšavajućih okolnosti cijenio to što se radi mladoj osobi i da je do sada
neosuđivana,dok je od otežavajućih okolnosti cijenio veliki iznos oduzetog
novca i količinu zlatnog nakita.  
Sud je na osnovu čl.239.stav 2. ZKP-a sud je okrivljenu obavezao da na ime
imovinsko pravnog zahtjeva plati oštećenim K.V. i V.N. iznos od 11,500 eura,te
6,700 USD,dok je oštećene uputio na parnicu za višak postavljenog  imovinsko
pravnog zahtjeva ,koji se odnosi na iznos od 2.000 eura na ime vrijednosti
oduzetog zlatnog nakita, jer u odnosu na taj dio nisu postojali podaci,a
njihovo pribavljanje bi vodilo odugovlačenju postupka.  
Odluka o troškovima krivičnog postupka zasniva se na odredbi
čl.229.st.1.ZKP-a, pa je okrivljena obavezana da plati troškove krivičnog
postupka,stim što je odlučeno da o visini troškova sud odluči posebnim
rješenjem jer u vrijeme presuđenja nisu postojali podaci o istim,kao i da
plati na ime paušala iznos od 50 eura,koji je odmjeren u skladu sa dužinom i
složenosti postupka.  
OSNOVNI SUD U HERCEG NOVOM
Dana 29.11.2011 godine.
Zapisničar
Sudija
Dabović Dragoslavka
Branislav Leković  
Pravna pouka:
Protiv ove presude dozvoljena je žalba
u roku od 15 dana od dana prijema,
Višem sudu u Podgorici, a preko ovog
suda.  
DNA:
-ODT H.Novi
-braniocu okrivljene adv.M.LJ.
-za okrivljenu preko oglasne table
-oštećenim
- u spise  