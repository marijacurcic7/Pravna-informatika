OSNOVNI SUD U ROŽAJAMA
K.br.2/11
U IME CRNE GORE
Sudija Osnovnog suda u Rožajama Milosav Zekić uz učešće zapisničara Aide
Luboder, rješavajući po optužnici Osnovnog državnog tužilaštva u Rožajama
Kt.br.83/l0 od 26.05.20l0.godine, podnijetoj protiv okrivljenih Muja Demića,
Armina Čolovića i Gorana Vukosavljevića, svi iz Rožaja, zbog krivičnog djela
teška kradja iz čl.24o.st.l.tač.1. u vezi čl.23. Krivičnog Zakonika u vezi
čl.5.st.2.Zakona o izmjenama i dopunama Krivičnog Zakonika, nakon održanog
glavnog i javnog pretresa dana 25.05.2012.g., u prisustvu zamjenika ODT-a
Aldina Kalača, okrivljenog Muja Demića i njegovog branioca adv. Bida Škrijelja
iz Rožaja, branioca okrivljenog Armina Čolovića, adv. Redžepa Baćićanina iz
Novog Pazara, okrivljenog Gorana Vukosavljevića i njegovog branioca adv.
Ahmedina Šutkovića iz Rožaja, a u odsustvu uredno pozvane oštećene Senade
Fetahović i okrivljenog Armina Čolovića kome se sudi u odsustvu, dana
28.05.2012.godine donio je i javno objavio
P R E S U D U
l. Okrivljeni MUJO DEMIĆ JMB 1408956272060 od oca Saliha i majke Ismete
rodjene Kasumović, rodjen 14.08.1956.godine u Rožajama, sa prebivalištem u
naselju Ibarac Opština Rožaje, državljanin Crne Gore, pismen, sa završenom
osnovnom školom, nezapošljen, razveden, otac troje maloletne djece, siromašnog
imovnog stanja, osuđivan, presudom Opštinskog suda Rožaje K.br.216/76 od
22.02.1977.godine zbog izvršenog KD po čl.246a/1 KZ na novčanu kaznu u iznosu
od 850,00 dinara, presudom Opštinskog suda Rožaje K.br.170/76 od
20.01.1977.godine zbog izvršenog KD po čl.246a/1 KZ na kaznu zatvora u
trajanju od 15 dana, presudom Okružnog suda Bijelo Polje K.br. 105/77 od
30.09.1977.godine zbog izvršenog KD po čl.250/1 KZ na 7 mjeseci zatvora,
presudom Opštinskog suda Rožaje K.br.84/77 od 02.11.1977.godine zbog izvršenog
KD 249/1 KZ na 4 mjeseca zatvora, presudom Opštinskog suda Rožaje K.br.118/77
od 03.02.1979.godine zbog izvršenog KD po čl.249/1 KZ na 5. mjeseci zatvora,
presudom Opštinskog suda Rožaje K.br.35/79 od 13.05.1979.godine zbog izvršenog
KD po čl.136/3 KZ CG na 90 dana zatvora, presudom Opštinskog suda Rožaje
K.br.32/81 od 22.05.1981.godine zbog izvršenog KD po čl.143/l KZ SRCG na 4o.
dana zatvora, presudom Opštinskog suda Rožaje K.br.123/81 od
26.l0.l982.godine, zbog izvršenog KD po čl.152/1 na 90 dana zatvora, presudom
Okružnog suda Bijelo Polje K.br.115/83 od 02.12.1983.godine zbog izvršenog KD
po čl.153/1 na 1.godinu zatvora, presudom Okružnog suda Bijelo Polje
K.br.54/84 od 03.05.1984.godine zbog izvršenog KD po čl.153/1, na 3. godine
zatvora, presudom Višeg suda Bijelo Polje K.br.19/91 od 13.12.l991.godine zbog
izvršenog KD po čl.158/1 u vezi čl.153/1 na 5. godina zatvora, presudom
Osnovnog suda Rožaje K.br.214/91 od 18.09.1992.godine zbog izvršenog KD po
čl.152/1 na 3. mjeseca zatvora, presudom Višeg suda Bijelo Polje K.br.36/98 od
02.02.1999.godine zbog izvršenog KD falsifikovanje novca na 2. godine zatvora,
presudom Osnovnog suda Rožaje K.br.208/03 od 23.09.2003.godine zbog izvršenog
KD po čl. 100/1 na 15.000 dinara, presudom Osnovnog suda u Rožajama K.br.
89/10 od 24.09.2010.g., zbog krivičnog djela krijumčarenje iz čl. 265. st. 1.
u vezi čl. 23. KZ na kaznu zatvora u trajanju od jedne godine.
2. Okrivljeni ARMIN ČOLOVIĆ JMB 2806987272181 od oca Safeta i majke Munirke
rođene Murić, rođen 28.06.1987.godine u Rožajama, sa prebivalištem u
ul."Karavanski put" bb. Opština Rožaje, državljanin Crne Gore, pismen, sa
završenom srednjom školom, nezapošljen, neoženjen, siromašnog imovnog stanja,
osuđivan presudom Osnovnog suda u Rožajama K.br. 89/10 od 24.09.2010.g., zbog
krivičnog djela krijumčarenje iz čl. 265. st. 1. u vezi čl. 23. KZ na kaznu
zatvora u trajanju od šest mjeseci.
3. Okrivljeni GORAN VUKOSAVLJEVIĆ, JMB 3108981272044 od oca Mirka i majke
Koviljke rođene Mašković, rođen 31.08.1981.godine u Rožajama, sa prebivalištem
u Ul. "Oslobođenja" bb. Opština Rožaje, državljanin Crne Gore, pismen, sa
završenih pet razreda osnovne škole, nezapošljen, oženjen, otac dvoje
maloljetne djece, siromašnog imovnog stanja, osuđivan, presudom Osnovnog suda
Rožaje K.br.50/05 od 10.11.2005.godine zbog izvršenog KD teška krađa čl.240/1
KZ CG na 3. mjeseca zatvora, presudom Osnovnog suda Rožaje K.br.143/06 od
22.09.2006.godine zbog izvršenog KD teška krađa iz čl.240/1 KZ na 3.mjeseca
zatvora uslovno na 1 godinu, presudom Osnovnog suda Rožaje K.br.204/06 od
24.02.2006.godine, zbog izvršenog KD teška krađa čl.240/1 KZ na 5. mjeseci
zatvora, presudom Osnovnog suda Rožaje K.br.134/07 od 21.11.2007.godine zbog
izvršenog KD napad na sl.lice čl.376/3-2-1 KZ, na 6.mjeseci zatvora, presudom
Osnovnog suda Rožaje K.br.48/08 od 19.02.2008.godine, zbog izvršenog KD laka
telesna povreda iz čl.152/2-1 KZ na 45.dana zatvora, presudom Višeg suda
Bijelo Polje 65/06 od 31.01.2007.godine zbog izvršenog KD neovlašćena
proizvodnja, držanje i stavljanje u promet opojnih droga iz čl.300/1 KZ CG na
6.mjeseci zatvora, presudom Višeg suda Bijelo Polje K.br.57/07 od
11.07.2007.godine zbog izvršenog KD neovl.proizv.držanje i stavljenje u promet
opojnih droga čl.300/1 KZ CG na 1.godinu zatvora, presudom Osnovnog suda u
Rožajama K.br. 89/10 od 24.09.2010.g., zbog krivičnog djela krijumčarenje iz
čl. 265. st. 1. u vezi čl. 23. KZ na kaznu zatvora u trajanju od jedne godine.
K R I V I S U
Što su:
u noći 01/02.04.2010.godine u poslovnom centru "Sofico" u Rožajama,
zajednički, obijanjem zatvorenog lokala D.O.O. "Silver Friends" u Rožajama,
vlasništvo Senade Fetahović , u namjeri da sebi pribave protivpravnu imovinsku
korist u iznosu od 28.043,30 eura, oduzeli tuđe pokretne stvari i to: 12,5 kg.
raznog srebrnog nakita ( razne vrste narukvica, prstenja, ogrlica, minđuša,
privezaka, lančića i srebrne garniture - (prsten narukvica i minđuše), 113
komada bočica sa uzorcima raznih parfema i metalnu kasu sa novcem u metalnim i
papirnim apoenima u iznosu od 30,00 eura, na način što su upotrebom fizičke
snage i podesnog sredstva - poluge, obili ulazna eloksirana vrata objekta
dimenzija 80x220 cm, ušli u unutrašnjost istog, vršili premetačinu i sa izloga
i rafova oduzeli izloženi nakit i parfeme, a iz objekta metalnu kasu sa
novcem.
- čime su kao saizvršioci izvršili krivično djelo teška krađa iz
čl.240.st.1.tač.1. u vezi čl.23. Krivičnog Zakonika
- pa ih sud primjenom pomenutih zakonskih propisa i čl.4,13,15,32,36,42 i
51.Krivičnog Zakonika i čl.374.Zakonika o krivičnom postupku
O S U Đ U J E
1. Okrivljenog MUJA DEMIĆA,  na kaznu zatvora u trajanju od 1 (jedne) godine
i 6 (šest) mjeseci u koju kaznu mu se ima uračunati vrijeme provedeno u
pritvoru od 08.05.2010.godine do 26.07.2010.godine.
2. Okrivljenog ARMINA ČOLOVIĆA na kaznu zatvora u trajanju od 1(jedne) godine
i 1 (jedan) mjesec u koju kaznu mu se ima uračunati vrijeme provedeno u
pritvoru od 08.05.2010.godine do 26.07.2010.godine.
3.Okrivljenog GORANA VUKOSAVLJEVIĆA  na kaznu zatvora u trajanju od 1 (jedne)
godine i 6 (šest) mjeseci u koju kaznu mu se ima uračunati vrijeme provedeno u
pritvoru od 08.05.2010.godine pa do 26.07.2010.godine.
Okrivljeni su dužni da plate ovom sudu troškove krivičnog postupka i to:
okrivljeni Mujo Demić iznosu od 456,58 eura, okrivljeni Goran Vukosavljević u
iznosu od 1.211,33 eura i okrivljeni Armin Čolović iznos od 18,33 eura.
Okrivljeni Mujo Demić, Armin Čolović i Goran Vukosavljević su dužni da plate
ovom sudu na ime paušala iznos od po 100,00 eura, a sve u roku od 15 dana po
pravosnažnosti ove presude.
Oštećena Senada Fetahović se radi ostvarivanja odštetnog zahtjeva upućuje na
građansku parnicu.
O b r a z l o ž e nj e
ODT u Rožajama podnio je ovom sudu optužnicu Kt.br.83/10 od 26.05.2010.godine
protiv okrivljenih Muja Demić, Armina Čolović i Gorana Vukosavljević, svi iz
Rožaja, zbog krivičnog djela teška krađa iz čl.240.st.1.tač.1. u vezi čl.23.KZ
u vezi čl.5.st.2.Zakona o izmjenama i dopunama Krivičnog Zakonika (KZ).
U završnoj riječi zamjenik ODT Aldin Kalač je precizirao činjenični opis i
pravnu kvalifikaciju djela, kao u dispozitivu ove presude, stim što je iz
činjeničnog opisa izostavio riječi "vlasništvo Senade Fetahović", te je
predložio da sud okrivljene oglasi krivim zbog krivičnog djela koje im je
preciziranom optužbom stavljeno na teret i da ih osudi na kaznu zatvora i to:
okrivljenog Muja Demića i Gorana Vukosavljevića u trajanju od po 2 (dvije)
godine, a okrivljenog Armina Čolovića u trajanju od 1 (jedne) godine.
Oštećena Senada Fetahović nije pristupila na pretres održan dana
25.05.2012.g., a uredno je pozvana, pa je sud pretres održao u njenom
odsustvu. Na ranijem pretresu oštećena je istakla da se pridružuje krivičnom
gonjenju ODT u odnosu na okrivljene, dok će odštetni zahtjev ostvariti
posebnom tužbom u građanskoj parnici.
Branilac okrivljenog Muja Demića adv. Bido Škrijelj u završnoj riječi je
istakao da u postupku nije dokazano da je njegov branjenik izvršio krivično
djelo za koje je optužen, pa je predložio da ga sud oslobodi od optužbe.
Branilac okrivljenog Armina Čolovića adv. Redžep Baćićanin u završnoj riječi
je istakao da u postupku nije dokazano da je njegov branjenik izvršio krivično
djelo koje mu je optužbom stavljeno na teret, pa je predložio da ga sud
oslobodi od optužbe, a ako ga oglasi krivim da ga što blaže kazni, jer na
njegovoj strani postoje brojne olakšavajuće okolnosti.
Branilac okrivljenog Gorana Vukosavljevića adv, Ahmedin Šutković u završnoj
riječi je istakao da u postupku nije dokazano da je njegov branjenik izvršio
kriv. djelo koje mu je optužbom stavljeno na teret, jer kritične noći nije bio
na kritičnom mjestu, pa je predložio da ga sud usled nedostatka valjanih
dokaza oslobodi od optužbe.
Okrivljeni Mujo Demić u svojoj odbrani je istakao, da je dana 02.aprila
2010.godine radio na izgradnji svoje kuće u Rožajama, a te noći prenoćio je
privatnom objektu vlasništvo Izeta Bahovića gdje je uzeo sobu za spavanje.
Sjutra dan 03.aprila 2010.godine sa svojim vozilom pošao je za Peć da bi kupio
materijal za vodu. Po povratku u Rožaje telefonom ga je pozvao Gorana
Vukosavljevića koji ga je zamolio da ga odveze do Novog Pazara. Dogovorili su
se da Gorana preveze za iznos od 20,00 eura, a kada su pošli sa Goranom je u
auto ušao još jedan momak kojeg ranije nije poznavao.Kada su pošli prema Novom
Pazaru Goran mu je kazao da će mu novac za prevoz dati njegov drug iz auta,
nakon čega mu je ovaj momak pružio izvesne predmete za koje je kazao da se
radi o srebrnom nakitu. Kazao mu je još da je to garancija da će mu novac dati
u Novom Pazaru. Dodao je da je nakit stavio u prednji džep od svoje kožne
jakne, nakon čega su nastavili put prema Novom Pazaru. Carinski prelaz
"Dračenovac" na izlazu iz Crne Gore su prošli bez kontrole, a nakon toga su
došli na carinski prelaz "Mehov krš" na ulazu u Republiku Srbiju.Prilikom
kontrole izašao je iz vozila zajedno sa Goranom, dok je njegov drug ostao na
zadnjem sjedištu auta. U jednom momentu jedan policajac na graničnom prelazu
je primijetio da Goranov drug u kolima prebacuje nešto sa zadnjeg na prednje
sjedište, pa je otvorio vrata vozila i istog iznio nekakvu kesu. U kesi je bio
srebrni nakit, pa su ih policajci zadržali na licu mjesta i sa njim obavili
razgovor u vezi srebrnog nakita koji je nađen u kolima. Kasnije su privedeni u
stanicu policije u Tutinu gdje su ponovo saslušani, a zatim i u sud u Novom
Pazaru gdje im je određen pritvor od po 30 dana. Nakon svega deportovani su i
predati policiji u Rožajama. Dodao je da mu nije ništa poznato u vezi obijanja
radnje D.O.O. "Silver Friends" u Rožajama, niti mu je poznato kako su Čolović
i Vukosavljević pomenuti nakit unijeli u njegovo vozilo. Predložio je da ga
sud oslobodi od optužbe, jer nije izvršio djelo koje mu je stavljeno na teret.
Na glavnom pretresu je pročitan iskaz okrivljenog Armina Čolovića dat u
istrazi na zapisniku Ki.br.32/10 od 08.05.2010.godine i na ranijem pretresu
održanom dana 26.07.2010.g. koji je u svojoj odbrani istakao, da živi u
Rožajama, a okrivljene Gorana Vukosavljevića i Muja Demića poznaje samo iz
viđenja.Dana 03.aprila 2010.godine bio je u društvu sa okrivljenim Goranom i
isti je toga dana mobilnim telefonom pozvao okrivljenog Demića. Demić je
kasnije sa vozilom došao do jedne pekare gdje su se i sreli. Mujo je kazao
Goranu da će ići na muziku u Ribariće, pa je odlučio da i on pođe sa njima.
Sjeo je na prednje sjedište vozila do Muja koji je upravljao vozilom, dok je
pozadi sjedio Goran. Carinski prelaz "Dračenovac", prošli su bez kontrole, a
na carinskom prelazu "Mehov krš", na ulazu u Srbiju, prišao im je policajac i
tražio lična dokumenta, i da izađu iz vozila. Nakon svega policija je izvršila
lični pretres i pregled vozila, nakon čega su kod Muja u džepovima od jakne
našli 3 kese u kojima se nalazio srebrni nakit. Takođe su našli i jednu kesu
ispod Mujovog sjedišta, pa su ih pitali o porijeklu nakita.Ističe da su on i
Goran kazali da im nije poznato ništa u vezi nakita, dok ne zna šta je kazao
Muju. Policija ih je nakon toga odvezla u policijsku stanicu u Tutinu, a uz
put Goran i Mujo su mu govorili da prizna da je nakit njegovo vlasništvo, te
da će ih nakon toga sve pustiti, zbog toga što je ranije neosuđivan, dok su
oni dvojica raniji osuđivani. Nije prihvatio predlog Demića i Vukosavljevića.
Nakon ispitivanja sva trojica su kasnije odvedeni u Novi Pazar gdje im je
istražni sudija odredio pritvor od po 30 dana. Dana 07.05.2010.godine predati
su nadležnim organima Crne Gore na carinskom prelazu "Dračenovac", a uz put su
se međusobno dogovrili da kažu da je on dao kese sa srebrnim nakitom Muju, kao
garanciju da će mu platiti iznos od 20,00 eura za prevoz autom od Rožaja do
Novog Pazara. Dodaje da je 02.aprila 20l0.godine od Goranovg oca Mirka saznao
da je obijena radnja u poslovnom centru "Sofico" u Rožajama, a nikakve
pojedinosti u vezi sa tim nijesu mu poznate.
Okrivljeni Goran Vukosavljević u svojoj odbrani je istakao da od ranije
poznaje Muja Demića i Armina Čolovića, da je oženjen i ima jedno maloljetno
dijete koje je bolesno. Kritične noći je bio sa Amelom Nurković kod Esade
Nurković gdje su sedeli neko vrijeme, a zatim su izašli iz njene kuće. Da je
Esadi rekao da će Amela da prenoći kod njega kući, ali nijesu prenoćili kod,
jer mu je kući bila supruga, već su pošli u naselje Grahovo u vikendicu
Zejnelagić Meje gde su bili i Ersan Redžepović i Harkan Lukač, i u ovoj
vikendici su prenoćili. Sjutradan je sa Amelom prošao kroz Poslovni centar
"Sofiko" i dok su išli hodnikom vidio je da policija vrši uviđaj u radnji
srebrnog nakita oštećene. Tu je bio inspektor Ernest Redžović koji ga je vidio
kada je prolazio hodnikom sa Amelom pored radnje. Tada su zastali, pogledali
prema radnji i nastavili kretanje prema trgu. Istakao je da nikada nije bio u
vikendici Nuša Mujevića, niti u nekoj drugoj vikendici u naselje Grahovo osim
u vikendici vlasništvo Meje Zejnelagića. Naglasio je da ga je dana 03.aprila
2010.godine pozvao telefonom Armin Čolović, sa kojim se našao, nakon čega su
pošli u "sport kafe", a zatim kod njegove kuće, i u mjesto "Šušteri" da
šetaju. Tom prilikom Armin ga je pitao da li ima nekog da ga odveze do Novog
Pazara da završi izvesan posao za nekog čovjeka, te da će biti novca za
obojicu. Predložio je da ga poveze Mujo Demić, koga je pozvao telefonom, nakon
čega su se našli u blizini jedne pekare. Mujo je tražio 20,00 eura za prevoz
do Novog Pazara, što su prihvatili, pa su sjeli u auto i uputili se za Novi
Pazar. Kada su prešli carinski prelaz "Dračenovac" i približavali se graničnom
prelazu "Mehov krš" na ulazu u Republiku Srbiju, Armin je iz džepa izvadio
kesu u kojoj se nalazio nakit. Ističe da je odmah posumnjao da je nakit
ukraden jer je prethodnog dana u Rožajama čuo da je obijena radnja iz koje je
uzet nakit. Kada su došli na carinski prelaz "Mehov krš" policija je izvršila
pretres vozila, i tom prilikom u kolima su pronašli jednu crnu kesu. Odmah
zatim priveli su ih sa policijskim vozilom u stanicu policije u Tutinu i tamo
je Čolović u prisustvu inspektora priznao da je nakit njegov i da ga je oteo
izvjesnom Fuadu Fejziću. Kasnije su ih odveli za Novi Pazar gdje im je od
strane Istražnog sudije određen pritvor. Dana 07.05.2010.godine iz Novog
Pazara su dovedeni i predati nadležnim organima Crne Gore na graničnom prelazu
"Dračenovac". Dodao je da mu u vezi obijanja radnje vlasništvo oštećene nije
ništa poznato, a da najbolje zna okrivljeni Armin Čolović odakle potiče
srebrni nakit jer je isti nađen kod njega.Predložio je da ga sud oslobodi od
optužbe, jer nije izvršio djelo za koje je optužen.
Po ovoj krivično pravnoj stvari sud je izveo dokaze: saslušao svedoke Dževada
Čindraka, Ernesta Redžovića, Esadu Nurković, Harkana Lukača, Ersana
Redžepovića i Nebojšu Boričića, po saglasnosti stranaka pročitao iskaz
svedoka-oštećene Senade Fetahović dat na zapisniku iz istrage Ki.br. 32/10 od
18.05.2010.g. i 20.05.2010.g. i na ranijem pretresu , pročitao nalaz i
mišljenje vještaka ekonomsko finansijske struke Hazbije Kalača od
19.04.2012.g., zapisnik o uviđaju Ispostave Rožaje br.Ku.br. 79 od
02.05.2010.godine, zapisnik o uviđaju Osnovnog suda u Rožajama Ki.br.32/lo od
19.05.2010.godine, dopis Ispostave Rožaje br. 02-240-4117 od 23.12.2011.g.,
dopis Telenora br. 0801-7913 od 07.12.2011.g., dopis M-tela br. 25350 od
06.12.2011.g. i izvod iz listinga, izvršio uvid u fotodokumentaciju Uprave
policije - Ispostava Rožaje br.76/10 od 02.04.2010.godine i 19.05.2010.godine,
spise predmeta ovog suda K.br.89/lo, i u izvod iz kaznene evidencije na ime
okrivljenih, dok je odbio predlog branioca okrivljenog Armina, da se oštećena
neposredno sasluša na pretresu i izvrši suočenje između nje i okrivljenih Muja
i Gorana, na okolnosti da li su okrivljeni dolazili u njenu radnju i
raspitivali se o cijenama srebrnog nakita, te da se izvede dokaz vještačenjem
papilarnih linija okrivljenih i upoređivanje sa otiscima nađenim na nađenim
predmetima, obzirom da je našao da su činjenice koje bi se utvrdile suočenjem
već utvrđene u postupku, a otisci na oduzetim predmetima nijesu bili podesni
za vještačenje, tako da nije moguće izvršiti upoređivanje papilarnih linija
okrivljenih sa otiscima na predmetima. Takođe, sud je odbio predloge branilaca
okrivljenih Muja i Gorana za izvođenjem dokaza saslušanjem u svojstvu svedoka
Inspektora stanice policije Tutin Velibora Pantovića i komandira stanice
policije Tutin Veljka Avramovića na okolnosti razgovora sa okrivljenim i
sadržine spisa koje su dostavili sudu i tužiocu, jer je našao da je izvođenje
ovih dokaza nepotrebno i suvišno. Takođe, sud nije izveo dokaz ni saslušanjem
svedoka Amele Nurković, jer je našao da je činjenično stanje u dovoljnoj mjeri
utvrđeno za presuđenje već izvedenim dokazima, te bi se odlaganjem pretresa
radi saslušanja ovoga svedoka, koja nije dostupna sudu jer živi na nepoznatoj
adresi, samo nepotrebno odugovlačio postupak a činjenično stanje bi ostalo
neizmijenjeno
Svjedok- oštećena Fetahović Senada je posvedočila da je vlasnik DOO "Silver
friends", a u poslovnom centru "Sofico" u Rožajama je iznajmila poslovni
prostor u kojem prodaje nakit od srebra i parfeme. Krajem 2oo9.godine izvršila
je popis zaliha robe u objektu i tom prilikom konstatovala je da u radnji
posjeduje oko 13 kg srebrnog nakita. Dana ol.o4.2olo.godine zaključala je
radnju nakon završetka radnog vremena i otišla kući. U radnji je ostao srebrni
nakit, parfemi i jedna metalna kasa u kojoj je držala novac. Dana
02.o4.2olo.godine oko o8,oo časova prije podne, obaviještena je od strane
Ispostave Rožaje da joj je radnja obijena, pa je odmah pošla na lice mjesta da
vidi o čemu se radi. Ispred lokala zatekla je službenike policije koji su
obezbeđivali lice mjesta, a takođe je vidjela da su ulazna vrata od radnje
bila obijena. Iz radnje je bio oduzet cjelokupni nakit od srebra dok je jedan
dio srebrnog nakita - prstenja, nađen ispred radnje. Oduzeti su bili i razni
parfemi dok je jedan dio parfema ostao u radnji. Nije joj poznato ko je obio
radnju i oduzeo nakit, a kasnije je saznala da su izvesna lica lišena slobode
u Tutinu i da su pritvorena u Novom Pazaru gdje je i saslušana u svojstvu
oštećene pred Istražnim sudijom Osnovnog suda. Ova lica prepoznala je dok su
čekali radi salušanja pred istražnim sudijom u Novom Pazaru i sjeća se da su
isti više puta dolazili u njenu radnju i raspitivali se oko cijene srebnog
nakita, a Mujo je dolazio u radnju dva dana prije nego što je ista obijena. Po
njenoj procjeni smatra da je iz radnje oduzeto 12,50 kg srebrnog nakita i
30,00 eura u  metalnim i papirnim apoenima koji se nalazio u metalnoj kasi i
113 komada bočica sa uzorcima raznih parfema. Do sada joj je vraćeno 6.074
grama srebrnog nakita koji joj je oduzet iz radnje, a isti je bio djelimično
polomljen i oštećen.
Svedok Dževad Čindrak je posvedočio da radi u Ispostavi Rožaje, kao krim.
tehničar. Sjeća se da je u toku 2010.g. nakon obijanja radnje oštećene pozvat
od istražnog sudije da izađe u mjestu zv. Šušteri, Opština Rožaje, radi
pronalska predmeta koji potiču iz krađe, po kazivanju okrivljenog Gorana. Kada
su izašli na lice mjesta Goran je pokazao mjesto gdje su se mogle naći ove
stvari u prečniku od oko 100 m, nakon čega su pretragom terena pronašli
predmete-jaknje, neseser sa parfemima u ampulama i dr. sto su konstatovali u
zapisniku i fotodokumentaciji.Na predmetima nije mogao da izazove otiske
papilarnih linija, te ih nijesu slali na vještačenje.
Svedok Ernest Redžović je posvedočio da radi u Ispostavi Rožaje kao inspektor
za opšti kriminalitet. Sjeća se da je početkom aprila mjeseca 2010.g. obijena
radnja DOO "Silver Friends" ,koja se nalazi u PC Sofiko,iz koje je oduzet
srebrni nakit i da je on prisustvovao uviđaju. Za vrijeme uviđaja gradjanima
nije bilo dozvoljeno da prolaze hodnikom, gdje se nalazi radnja, tako da u tom
periodu niko nije mogao da prođe ovim hodnikom. Istakao je da Gorana
Vukosavljevića i Amelu Nurković nije vidio na kritičnom mjestu dok je vršen
uviđaj. Dodao je da su dio nakita koji je oduzet iz radnje oštećene pronašli
službenici granične policije na graničnom prelazu "Mehov krš", Opština Tutin u
putničkom vozilu u kojem su se nalazili okrivljeni i isti im je oduzet. Nakon
toga je pozvan od strane istražnog sudije radi vršenja uviđaja u mjestu zv.
"Šušteri", jer je Goran kazao da želi da pokaže mjesto gdje se nalazi dio
preostalih predmeta koji potiču od ove krađe. Kada su izašli na lice mjesta
Goran je pokazao mjesto u prečniku od oko 100 do 150 m gdje bi se mogli pronać
ovi predmeti, pa su pretragom terena zajedno pronašli dvije muške jaknje,
neseser sa parfemima u vidu ampula i dr. stvari sakrivene u lijeskama, kleki i
manjim smrčama koje je krim tehničar fotografisao. Pokušao je da uzme otiske
papilarnih linija sa ovih predmeta ali nije uspio, tako da otisci nijesu bili
podobni za vještačenje i nijesu slati na vještačenje.
Svedok Esada Nurković je posvedočila, da je jedne prilike a nesjeća se tačno
datuma, kod njene kuće došla njena drugarica Amela Nurković a nakon nje i
Goran Vukosavljević. Kod nje su sjedeli oko sat vremena, te pošto nije imalo
mjesta za spavanje kod nje, Amela je pošla da spava kod Gorana. Sjutradan kada
je prolazila pored Goranove kuće oko 22,40 h pozvala ga je ispod prozora i on
se pomolio na prozor i rekao joj da je Amela još kod njega. Sledećeg dana je
vidjela Gorana u jutarnjim časovima ispred kuće sa Amelom, kojom prilikom su
joj rekli da su pošli na kafu u kafić u centru grada. Tada nije znala da je
obijena radnja oštećene, već je za to saznala kasnije tj. novembra mjeseca
2011.g.
Svedok Harkan Lukač, je posvedočio da mu ništa nije poznato u vezi obijanja
prodavnice srebrnog nakita u PC Sofiko, vlasništvo oštećene. Nezna gde se
nalazio okrivljeni Goran Vukosavljević u vrijeme kada je prodavnica obijena,
jer se sa njim ne druži. Sjeća se da je jednom u toku 2010.g. bio u vikendici
vlasništvo njegovog tetka Nuša Mujevića koja se nalazi u naselju Grahovo,
Opština Rožaje, u društvu sa Arminom Čolovićem i Amelom Nurković. Negdje u
jutarnjim časovima kod vikendice je došao Goran i pozvao Armina da izađe, što
je on i učinio i više se nije vraćao, već je otišao negdje sa Goranom. Istakao
je da nikada nije bio sa Goranom, Arminom i Amelom u vikendici Zejnelagić
Meje, koga inače i ne poznaje.
Svedok Ersan Redžepović je posvedočio, da je negde u leto 2010. ili 2011.g.
bio sa Amelom Nurković kod kuće Esade Nurković. Tada se Esada čula telefonom
sa Goranom Vukosavljevićem i pozvala ga da dođe kod nje kući. Kada je Goran
došao, zajedno su pošli u naselje Grahovo u jednu vikendicu. Sa njima je pošao
i Harkan Lukač. Sjutradan su oko 8 h on i Harkan pošli u grad, a Esada, Amela
i Goran su ostali u vikendicu. Šta se dalje dešavalo u ovoj vikendici nije mu
poznato. Po proteku oko nedelju dana čuo je da je obijena radnja oštećene u PC
Sofiko i da je iz iste oduzet srebrni nakit, a koje obio ovu radnju nije mu
poznato. Nezna čije je vlasništvo vikendica u kojoj su prenoćili te noći, a
nijesu noćili u vikendici Nuša Mujevića.
Svedok Nebojša Boričić je posvedočio, da radi u stanici granične policije
"Mehov krš" - Špiljani kao policajac. Sjeća se da je u toku 2010.g. negde oko
21,30 do 22,00 časa na granični prelaz došlo putničko motorno vozilo marke
"Pasat" kojim je upravljao Mujo Demić u kojem su bili i Goran Vukosavljević
koji je sjedio na zadnjem sjedištu i Čolović čijeg se imena ne sjeća koji je
sjedio na mjestu suvozača. Pošto Goran nije imao lične isprave rekao je vozaču
da parkira vozilo da bi uzeo podatke od njih. Kada je uzeo podatke od Gorana
na osnovu njegove izjave i podatke od Muja koji mu je nekoliko puta kazao
"nema problema, vratićemo se, vratićemo se" što mu je bilo sumnjivo, pa ga je
pozvao da dođe u službenu prostoriju, gdje je izvršio lični pretres i tom
prilikom u unutrašnjem džepu od jaknje našao jednu kesu u kojoj se nalazi
nakit koji je ličio na srebrni nakit, težine oko 500 gr.,koje je ostavio na
sto, a zatim pošao i izvršio pregled unutrašnjosti vozila, kojom prilikom je
ispod vozačevog sjedišta našao jednu kesu u kojoj se nalazio nakit nalik na
srebro i to prstenje, ogrlica, minđuše, privesci. U vozilu se nije nalazio
niko od okrivljenih dok je vršio pregled istog. Okrivljeni su mu rekli da
neznaju odakle im ovaj nakit tj. da nijesu upoznati otkud se nakit našao u
vozilu, a ne sjeća se šta mu je Mujo kazao za nakit koji je našao u njegovom
džepu. Nije vidio da su okrivljeni prebacivali kese sa srebrom sa jednog na
drugo sjedište. Da su zatim službenici policijske stanice Tutin došli na
granični prelaz i preuzeli okrivljene.
Iz nalaza i mišljenja vještaka ekonomsko finansijske struke Hazbije Kalača od
19.04.2012.g., vidi se da je prosečna vrijednost jednog grama srebra (u
nakitu) na lokalnom i regionalnom tržištu na dan 02.04.2010.g. iznosila 2,24
eura/gram, a pošto 12,5 kg srebra ima 12500 gr., to vrijednost 12,5 kg. srebra
iznosi 28.000,00 eura. Da uzorak bočice parfema vrijedi 0,10 eura po komadu,
tako da vrijednost 113 komada bočica sa uzorcima parfema iznosi 11,30 eura.
Metalna kasa sama za sebe je imala vrijednost 2,00 eura, a u istoj se nalazilo
30,00 eura novca što ukupno iznosi 32,00 eura. Dakle ukupna vrijednost oduzete
robe je na dan 02.04.2010.g. je iznosila 28.043,30 eura.
Iz zapisnika o uviđaju Ispostave Rožaje br.Ku.br. 79 od 02.05.2010. g. vidi se
da je uviđaj izvršen 02.04.2010.g. u 09,00 časova kojom prilikom je utvrđeno
da se prodajni objekat DOO "Silver - Friend" vlasništvo Senade Fetahović
nalazi u stambeno poslovnom centru Sofiko, da je isti obijen upotrebom
podesnog sredstva - poluge, tako što su obijena ulazna eloksirana vrata i
oduzet celokupni srebrni nakit koji se nalazio u izlogu i u rafovima , te da
su na licu mjesta pronađeni otisci papilarnih linija koji bi mogli ukazivati
na mogućeg izvršioca djela.
Iz dopisa Ispostave Rožaje br. 02-240-4117 od 23.12.2011.g., vidi se da su
prilikom uviđaja dana 02.04.2010.g. u obijenoj radnji DOO "Silver Friend"
vlasništvo Senade Fetahović izuzeti tragovi tj. otisci papilarnih linija koji
nijesu bili podesni za upotrebu u cilju identifikacije izvršioca krivičnog
djela, jer je izvršilac najverovatnije koristio rukavice, tako da ti tragovi
nijesu slati na vještačenje u foreznički centar Danilovgrad. Takođe, na
odjevnim predmetima i kožnoj torbici sa parfemima u ampulama koji su pronađeni
dana 19.05.2010.g. u mjestu "Šušteri" nijesu pronađeni otisci papilarnih
linija, jer su isti bili izloženi vremenskim pojavama - kiši, koja je padala
prije pronalaska istih, te isti nijesu slati u foreznički centar Danilovgrad
na vještačenje.
Iz zapisnika o uviđaju Osnovnog suda u Rožajama Ki.br.32/l0 od 19.05.2010.g.,
vidi se da je u mjestu zv. "Šušteri" okrivljeni Goran Vukosavljević u
prisustvu istražnog sudije pokazao mjesto gdje je, prema njegovom kazivanju,
Armin Čolović ostavio dio predmeta oduzetih iz radnje oštećene nakon čega su u
jednoj kleki našli jaknju sive boje sa dvije štrafte bijele boje, a u jednom
žbunju dukserica teget boje unutar koje je nađena kožna tašna - neseser crne
boje, a u unutrašnjosti iste su našli parfeme u vidu ampula i jedan šal plave
boje. Okrivljeni Goran objasnio da je njemu ovu lokaciju opisao okrivljeni
Armin još dok su bili u pritvoru u Novom Pazaru, a on nije bio prisutan kada
je Armin ove stvari ostavio na ovom mjestu.
Iz dopisa Telenora br. 0801-7913 od 07.12.2011.g., vidi se da isti zbog
proteka vremena ne poseduju listing telefonskih odlaznih i dolaznih poziva za
br. 069/431- 522 koji je koristio okrivljeni Mujo Demić po njegovom kazivanju,
za dane 01.,02,03.april 2010.g
Iz dopis M-tela br. 25350 od 06.12.2011.g. i izvod iz listinga dostavljenog na
CD-u, vidi se da za period od 01. do 05.aprila 2010.g. nema poziva sa broja
068/497-926 koji je koristio okrivljeni Goran Vukosavljević, po njegovom
kazivanju.
Iz fotodokumentacije Uprave policije - Ispostava Rožaje br.76/10 od
02.04.2010.g. i 19.05.2010.g. vidi se da je fotografisano lice mjesta -
obijena radnja i hodnik ispred nje dana 02.04.2010.g., u Poslovnom centru
"Sofiko" i da je fotografisano lice mjesta u mjestu zv. "Šušteri" gdje je
nađen dio stvari dana 19.05.2010.g. koje je pokazao okrivljeni Goran.
Iz spisa predmeta Osnovnog suda u Rožajama K.br.89/lo vidi se da su okrivljeni
Mujo Demić, Armin Čolović i Goran Vukosavljević iz Rožaja, presudom ovoga suda
K.br. 89/10 od 24.09.2010.g. koja je potvrđena presudom Višeg suda u Bijelom
Polju Kž. 1088/10 od 28.12.2010.g. oglašeni krivim zbog krivičnog djela
krijumčarenje iz čl. 256. st. 1. u vezi čl. 23. KZ i osuđeni i to: Mujo Demić
i Goran Vukosavljević na kazne zatvora u trajanju od po jednu godinu i novčane
kazne u iznosu od po 300,00 eura, a okrivljeni Armin na kaznu zatvora u
trajanju od šest mjeseci i novčanu kaznu u iznosu od 300,00 eura. Iz spisa
ovog predmeta takođe se utvrđuje da su okrivljeni dana 03.04.2010.g.
krijumčarili upravo dio srebra tj. 6.074 grama srebrnog nakita koji je oduzet
u noći 01/02.04.2010.g. iz radnje oštećene i da su robu prenijeli preko
carinskog prelaza Dračenovac, Opština Rožaje, nakon čega je u mjestu zv.
Špiljani, Opština Tutin na ulazu u Republiku Srbiju izvršen detaljan pretres
vozila od strane službenik policije i pronađen navedeni nakit bez dokaza o
porijeklu, te im je isti oduzet i vraćen oštećenoj.
Cijeneći odbrane okrivljenih i sve ostale izvedene dokaze, kako pojedinačno,
tako i u međusobnoj vezi u smislu čl.370. st.3. Zakonika o krivičnom postupku
(ZKP),a postupajući po primjedbama iz ukidnog rješenja Višeg suda u Bijelom
Polju Kž. br. 1056/10 od 22.12.2010.g. sud je utvrdio činjenično stanje kao
udispozitivu ove presude.
Naime, na osnovu iskaza svjedoka - oštećene Fetahović Senade nesumnjivo je
utvrđeno da je ista vlasnik DOO "Silver friends" sa sjedištem u Rožajama.
Oštećena obavlja djelatnost u iznajmljenom poslovnom prostoru koji se nalazi u
poslovnom centru "Sofico" u Rožajama i u pomenutoj radnji prodaje srebrni
nakit i parfeme. Krajem 2009. godine oštećena je u svojoj radnji izvršila
popis robe i tada je utvrdila da na dan izvršenog popisa ima na zalihama oko
13 kg srebrnog nakita.
U noći između 01 i 02. aprila 2010.godine obijena su ulazna eloksirana vrata
ove radnje u kojoj se nalazio srebrni nakit koji je bio zaključan. Nakon
obijanja eloksiranih vrata dimenzija 80x220 cm iz unutrašnjosti objekta sa
izloga i rafova je oduzet razni srebrni nakit (narukvice, prestenje, ogrlice,
minđuše, privjesci,lančići, srebrne garniture-prsten, narukvice i minđuše), u
količini od 12,5 kg., jer je preostalu količinu oštećena u međuvremenu
prodala. Oduzeto je i 113 komada bočica sa uzorcima raznih parfema i jedna
metalna kasa u kojoj se nalazilao 30,00 eura u metalnim i papirnim apoenima.
Obijanje zatvorenog lokala izvršeno je na način što su ulazna vrata na
poslovnom objektu otvorena upotrebom fizičke snage i podesnim sredstvom -
polugom, nakon čega je iz unutrašnjosti oduzeta naprijed pomenuta roba u
količini od 12,5 kg srebrnog nakita i ostala roba.
Ove činjenice utvrđuju se iz iskaza oštećene, čiji iskaz je sud prihvatio kao
jasan, objektivan i uvjerljiv, a dovodeći isti u vezu sa iskazom svedoka
Ernesta Redžovića i navodima iz zapisnika o uviđaju i fotodokumentaciju,
zaista nema sumnje u drugačije činjenično stanje.
Utvrđeno je da je dio ove robe koji je oduzet iz radnje oštećene, pronađen kod
okrivljenih koji su je prenosili-krijumčarili iz Crne Gore u Republiku Srbiju,
kojom prilikom je na graničnom prelazu "Špiljani", Opština Tutin na ulaz u
Republiku Srbiju u njihovom vozilu pronađen navedeni nakit ukupne težine 6.074
grama koji im je oduzet. Naime, dana o3. aprila 2010.godine na graničnom
prelazu "Mehov krš", Opština Tutin, na ulazu u Republiku Srbiju iz pravca Crne
Gore, službenici Ministrastva unutrašnjih poslova Republike Srbije izvršili su
oko 21,45 časova kontrolu lica i vozila i tom prilikom su u vozilu vlasništvo
okrivljenog Demić Muja, marke pasat , reg. oznaka RO AM 902 koji, je vozilom i
upravljao kritičnom prilikom kao i kod okrivljenog Demić Muja pronašli veću
količinu raznog srebrnog nakita sa utisnutim žigom 925 u količini od oko 6.074
grama. Nakon što su od okrivljenih oduzeli pomenuti srebrni nakit, iste su
priveli najprije u stanicu policije u Tutinu, a zatim i u Novom Pazaru gdje im
je od strane istražnog sudije Osnovnog suda u Novom Pazaru nakon saslušanja
određen pritvor od po 3o dana, a nakon isteka pritvora isti su na graničnom i
carinskom prelazu "Dračenovac" predati nadležnim organima Crne Gore, nakon
čega su okrivljeni po optužbi ODT-a iz Rožaja pravosnažno osuđeni presudom
ovoga suda K.br. 89/10 od 24.09.2010.g., zbog krivičnog djela krijumčarenje iz
čl. 265. st. 1. u vezi čl. 23. KZ.
Oštećenoj Fetahović Senadi je nakon svega vraćen dio oduzetog srebrnog nakita
koji je pronađen kod okrivljenih, kao i bočice sa uzorcima raznih parfema koji
su naknadno pronađeni po kazivanju okrivljenog Gorana Vukosavljević u mjestu
zv. "Šušteri", Opština Rožaje.
Prednje činjenično stanje utvrđeno je iz iskaza okrivljenih Muja Demića,
Armina Čolovića i Gorana Vukosavljevića, u dijelu u kojem ne spore navedene
činjenice, kao i iz iskaza oštećene Senade Fetahović, svedoka Ernesta
Redžovića i Nebojše Boričića, te i na osnovu navoda iz zapisnika o uviđaju
Osnovnog suda u Rožajama Ki.br.32/10 od 19.05.20l0.godine i izvršenog uvida u
foto dokumentaciju Uprave policije-Ispostava Rožaje br.76/2010 od
o2.o4.2olo.godine i od l9.o5.2olo.godine i prvosnažne presude ovoga suda K.br.
89/10 od 24.09.2010.g.
Utvrđeno je da je vrijednost oduzetih stvari iz lokala oštećene u vrijeme
oduzimanja iznosila 28.043,30 eura, koje činjenice su utvrđene na osnovu
nalaza i mišljenja vještaka ekonomsko fin. struke Hazbije Kalača.
Sve naprijed pomenute dokaze u ovom dijelu sud je prihvatio kao objektivne i
logične s obzirom da se isti međusobno slažu i dopunjuju, tako da nema sumnje
u drugačije činjenično stanje u ovom dijelu.
Iz naprijed utvrđenog činjeničnog stanja jasno se zaključuje da su okrivljeni
kritične noći obili radnju-lokal oštećene Senade u PC "Sofiko" i oduzeli
navedeni srebrni nakit, bočice sa uzorcima raznih parfema i metalnu kasu sa
novcem i dio robe su sakrili u naselju "Šušteri" i na dr. nepoznato mjesto a
dio robe su pokušali da prokrijumčare u Republiku Srbiju dana 03.04.2010.g.
kada su na graničnom prelazu "Mehov Krš" otkriveni i roba im je oduzeta.
Nema uticaja na drugačiji zaključak, to što su prilikom uviđaja nađeni tragovi
papilarnih linija koji bi mogli ukazivati na moguće izvršioce djela, što je
konstatovano u zapisniku o uviđaju, obzirom da ti tragovi nijesu bili podesni
za upotrebu u cilju identifikacije izvršioca djela, tako da nijesu slati na
vještačenje, a što se utvrđuje i iz iskaza svedoka Dževada Čindraka, Ernesta
Redžovića i navoda iz dopisa Ispostave Rožaje od 23.12.2011.g.
Sud je cijenio i navode iz dopisa Telenora od 07.12.2011.g. i dopisa "M-tela"
od 06.12.2011.g. i izvoda iz listinga, pa je našao da isti nemaju uticaja na
drugačije odlučivanje po ovoj pravnoj stvari .
Sud je posebno cijenio odbrane okrivljenih u dijelu u kojem su isti negirali
svoje učešće u izvršenju krivičnih djela i gdje su okrivljeni Mujo Demić i
Goran Vukosavljević tvrdili da je pomenuti srebrni nakit vlasništvo
okrivljenog Armina Čolović dok je istovremeno Čolović tvrdio da je pomenuti
srebrni nakit vlasništvo okrivljenog Muja Demića.
Sud je odbrane okrivljenih Demića, Čolovića i Vukosavljevića ocijenio kao
neobjektivne i suprotne utvrđenom činjeničnom stanju. Odbrane okrivljenih su
međusobno kontradiktorne, iste su odlučno opovrgnute svim ostalim dokazima, a
naročito iskazom oštećene Senade Fetahović, Ernesta Redžovića, Nebojše
Boričića, navodima iz spisa predmeta K.br. 89/10 odnosno presude od
24.09.2010.g., zapisnikom o uviđaju Osnovnog suda u Rožajama od
l9.o5.2olo.godine i fotodokumentacijom koja se nalazi u spisima predmeta i
ostalim izvedenim dokazima. Očigledno je takođe da su odbrane okrivljenih
usmerene na izbjegavanje njihove krivično pravne odgovornosti, pa ih sud kao
takve nije prihvatio.
Sud je posebno cijenio iskaz okrivljenog Gorana Vukosavljevića,u dijelu u
kojem je ponudio alibi, koji nije potvrđen izvedenim dokazima. Naime,
okrivljeni Goran ističe da u kritičnom momentu nije bio na kritičnom mjestu,
već u naselju "Grahovo" u vikendici Meje Zejnelagića gdje je noćio sa
društvom- Esadom i Amelom Nurković, Harkanom Lukačem i Ernesom Redžepovićem, i
da je tek sjutradan saznao da je obijena radnja kada je prolazio pored iste,
gdje ga je vidio Inspektor Ernest Redžović. Brani se i da ga je okrivljeni
Armin naknadno vodio u mjestu zv. "Šušteri" i pokazao mu mjesto gdje je sakrio
stvari iz radnje oštećene koje je oduzeo.
Iskaz okrivljenog Gorana u ovom dijelu, sud nije prihvatio, obzirom da je isti
neobjektivan, neuvjerljiv i nenalazi oslonca u dokazima izvedenim u postupku,
kao ni u iskazima saokrivljenih.
Naime, iz iskaza svedoka Esade Nurković, Harakan Lukača i Ersana Redžepovića
proizilazi da okrivljeni Goran kritične noći nije bio u naselje "Grahovo" u
vikendicu Meje Zejnelagića zajedno sa njima. Naime, svedoci Esada i Harkan su
jasno posvedočili da nijesu bili u kritičnom periodu sa okrivljenim u ovoj
vikendici, dok je svedok Harkan naveo da je bio u drugoj vikendici vlasništvo
Nuša Mujevića, ali sa njim nije bio okrivljeni Goran, a svedok Ersan
Redžepović je naveo da nije noćio sa okrivljenim u vikendici Nuša Mujevića,
već je u ljeto 2010. ili 2011.g., noćio sa njim i njegovim društvom u nekoj
drugoj vikendici. Imajući to u vidu kao i iskaz svedoka Ernesta Redžovića koji
je opovrgao iskaz okrivljenog Gorana, da je prolazio pored obijene radnje za
vrijeme vršenja uviđaja i da ga je vidio ovaj svedok, jasno proizilazi da
okrivljeni Goran kritične noći nije noćio u vikendici Meje Zejnelagića u
naselju "Grahovo", kako on to navodi, već je bio na kritičnom mjestu i zajedno
sa okrivljenim Mujom i Arminom učestvovao u obijanju ove radnje i oduzimanju
predmetnih stvari, nakon čega su dio stvari sakrili u naselje šušteri i dr.
nepoznato mjesto, a dio pokušali da prokrijumčare u Republiku Srbiju.
Iz svega naprijed uvtrđenog i izloženog, nesumnjivo proističe da su okrivljeni
Mujo Demić, Armin Čolović i Goran Vukosavljević u noći između o1 i o2 aprila
2olo.godine zajednički, uz upotrebu fizičke snage, obili zatvoreni lokal DOO
"Silver friends" vlasništvo Senade Fetahović, koji se nalazi u poslovnom
centru "Sofico" u Rožajama, na način što su ulazna eloksirana vrata objekta
dimenzija 8ox22o cm otvorili uz upotrebu podesnog sredstva - poluge, a zatim
iz istog oduzeli 12,5 kg.raznog srebrnog nakita, 113 komada bočica sa uzorcima
raznih parfema i metalnu kasu u kojoj se nalazilo 30,00 eura u metalnim i
papirnim apoenima, čija je ukupna vrijednost iznosila 28.043,30 eura.
Imajući u vidu ovakvo utvrđeno činjenično stanje sud je djelimično izmijenio
činjenično stanje, kao u dispozitivu ove presude, i prilagodio ga utvrđenom
činjeničnom stanju, smatrajući da time nije povrijeđen identitet optužbe i
presude.
Dakle, okrivljeni su kritičnom prilikom postupali kao saizvršioci jer su svi
trojica učestvovali u izvršenju krivičnog djela, a tom prilikom kod njih je
nesumnjivo postojala svijest o zajedničkom djelovanju o izvršenju krivičnog
djela, u smislu člana 23 KZ.
Nesumnjivo je takođe, da su okrivljeni kritičnom prilikom obili zatvoreni
prostor u kojem oštećena obavlja svoju trgovinsku djelatnost, jer ista po
isteku radnog vremena obavezno zaključava svoj poslovni prostor, da su to
učinili uz upotrebu fizičke snage i podesnog sredstva - poluge i da su nakon
toga iz zatvorenog prostora oduzeli tuđe pokretne stvari bliže navedene u
izreci ove presude.
U konkretnom slučaju okrivljeni Mujo Demić, Armin Čolović i Goran
Vukosavljević su postupali sa direktnim umišljajem, jer su bili svjesni da iz
zatvorenog poslovnog prostora vlasništvo oštećene, na opisani način ,oduzimaju
tuđe pokretne stvari u namjeri da njihovim prisvajanjem za sebe pribave
protivpravnu imovinsku korist.
Sa navedenih razloga sud nije prihvatio teze branilaca okrivljenih da u
postupku nije dokazano da su njihovi branjenici izvršili krivično djelo, koje
im je optužbom stavljeno na teret, kao ni tezu branioca okrivljenog Gorana da
u kritičnom momentu njegov branjenik nije bio na kritičnom mjestu.
Kako su u radnjama okrivljenih sadržani svi bitini elementi bića krivičnih
djela teška krađa iz čl.240.st.1.tač.1. u vezi čl.23. KZ, sud ih je oglasio
krivim i osudio na kazne zatvora kao u izreci ove presude.
Prilikom odmjeravanja ovakve vrste i visine kazni okrivljenima, sud je imao u
vidu sve okolnosti iz čl.42. KZ, koje utiču na to da ista bude veća ili manja.
Od olakšavajućih okolnosti sud je okrivljenom Muju Demiću uzeo u obzir da je
nezaposlen, otac troje maloletne djece i siromašnog imovnog stanja, dok je kao
otežavajuću okolnost istom cijenio njegovu , više puta, osuđivanost.
Od olakšavajućih okolnosti sud je okrivljenom Arminu Čoloviću uzeo u obzir da
je nezaposlen, siromašnog imovnog stanja, dok je kao otežavajuću okolnost
istom cijenio njegovu raniju osuđivanost.
Od olakšavajućih okolnosti sud je okrivljenom Vukosavljević Goranu uzeo u
obzir da je nezaposlen, siromašnog imovnog stanja i da je porodičan čovjek
otac dvoje maloljetne djece, dok je kao otežavajuću okolnost istom cijenio
njegovu , više puta , osuđivanost.
Cijeneći navedene okolnosti, kao i okolnosti pod kojima je djelo izvršeno,
držanje okrivljenih nakon izvršenih djela kao i težinu nastupjele posledice,
sud je
okrivljenog Muja Demića i Gorana Vukosavljevića osudio na kaznu zatvora u
trajanju od po 1 (jedne) godine i 6 (šest) mjeseci, a okrivljenog Armina
Čolovića na kaznu zatvora u trajanju od 1 (jedne ) godine i 1 (jedan) mjesec,
u koju kaznu im se, na osnovu čl. 51. ZKP, ima uračunati, vrijeme provedeno u
pritvoru od 08.05. do 26.07.2010.g., smatrajući da su izrečene kazne
srazmjerne težini učinjenog krivičnog djela i stepenu krivice okrivljenih, i
da će iste u dovoljnoj mjeri uticati na okrivljene da ubuduće ne vrše bilo
kakva krivična djela i vaspitno djelovati na druge da ne čine ista ili slična
djela.
Okrivljeni Mujo Demić je dužan da ovom sudu plati troškove krivičnog postupka
u iznosu od 456,58 eura. Pomenuti troškovi odnose se na troškove za
angažovanja branioca okrivljenom po službenoj dužnosti, dok je okrivljeni bio
u pritvoru i dio troškova za vještačenje, a ovo na osnovu čl. 226. st. 2. tač.
1. i 7. i st. 4. ZKP.
Okrivljeni Goran Vukosavljević je takođe dužan da ovom sudu plati troškove
krivičnog postupka u ukupnom iznosu od 1.211,33 eura. Pomenuti troškovi odnose
se na troškove za angažovanje branioca po službenoj dužnosti
dok je okrivljeni bio u pritvoru i dio troškova za vještačenje, a ovo na
osnovu čl. 226. st. 2. tač. 1. i 7. i st. 4. ZKP.
Okrivljeni Armin je dužan da plati ovome sudu na ime troškova krivičnog
postupka iznos od 18,33 eura, koji troškovi se odnose na ime dijela troškova
za vještačenje, a ovo na osnovu čl. 226. st. 2. tač. 1. ZKP.
Okrivljeni Mujo Demić, Armin Čolović i Goran Vukosavljević su takođe dužni da
ovom sudu plate na ime paušala iznos od po 100,00 eura , a ovo imajući u vidu
trajanje i složenost krivičnog postupka, kao i imovno stanje okrivljenih, na
osnovu čl. 226. st. 2. tač. 9. i st. 3. ZKP.
Oštećena Senada Fetahović se radi ostvarivanja odštetnog zahtjeva upućuje na
građansku parnicu, na osnovu čl. 239.st.2.ZKP. Ovo sa razloga što podaci
krivičnog postupka ne pružaju pouzdan osnov ni za potpuno ni za djelimično
presuđenje u pogledu odštetnog zahtjeva, a njihovo pribavljanje bi vodilo
znatnom odugovlačenju postupka.
OSNOVNI SUD U ROŽAJAMA, dana 28.05.2012.godine
Zapisničar, SUDIJA,
Aida Luboder Milosav Zekić
PRAVNA POUKA: Protiv ove presude može se izjaviti žalba Višem sudu u Bijelo
Polje a preko ovog suda u roku od 15 dana po prijemu ove presude.