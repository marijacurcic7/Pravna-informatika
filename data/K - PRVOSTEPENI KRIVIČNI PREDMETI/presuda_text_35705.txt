K.br.11/13
U IME CRNE GORE
OSNOVNI SUD U PODGORICI, kao prvostepeni, krivični, po sudiji Larisi
Mijušković-Stamatović, uz učešće Vukašinović Valentine, kao zapisničara, u
krivičnom predmetu protiv okrivljenog O. S. iz Podgorice , zbog krivičnog
djela teška krađa iz čl. 240.st.1 tač.1 i 3 u vezi čl. 49 st. 1 Krivičnog
zakonika, odlučujući po optužnici ODT-a Podgorica Kt.br.729/12 od 28.12.2012.
godine, koju je na glavnom pretresu zastupala Bošković Ana, zamjenik ODT-a
Podgorica, nakon glavnog i javnog pretresa, održanog u prisustvu zastupnika
optužbe, okrivljenog, dana 23.05.2013. godine, donio je, a dana 24.05.2013
godine i javno objavio
P R E S U D U
Okrivljeni:
O. S., od oca I. i majke P, rođene S,, rođen .... godine u Prištini, R.Kosovo,
sa prebivalištem u Podgorici, ul. .., raseljeno lice sa Kosova, nezaposlen,
neoženjen, bez djece, lošeg imovnog stanja
K R I V J E
Zato što je:
1.Dana 06.05.2012. godine oko 07,30 časova, u PG u ulici ... ispred prodavnice
"V", svjestan svog djela čije je izvršenje htio, znajući da je njegovo djelo
zabranjeno, na naročito drzak način, tuđu pokretnu stvar oduzeo drugom u
namjeri da njenim prisvajanjem sebi pribavi protivpravnu imovinsku korist, na
način što je sa leđa prišao oštećenoj S Z, i iz ruke joj istrgao kesu, u kojoj
se nalazio novčanik sa 1.000,00 eura, nakon čega se dao u bjekstvo,
2. U noći 04/05 septembra 2012. Godine, u PG, u ulici .., svjestan svog djela
čije je izvršenje htio, znajući da je njegovo djelo zabranjeno, obijanjem tuđu
pokretnu stvar oduzeo drugom, u namjeri da sebi pribavi protivpravnu imovinsku
korist, upotrebom podesnog sredstva-kamena polomio staklo pored ulaznih vrata
poslovnih prostorija oštećenog privrednog društva "P p" AD, da bi potom kroz
tako napravljen otvor ušao u kancelariju izvršio preturanje predmeta, nakon
čega je oduzeo i prisvojio escsajg za ručavanje za 15 osoba, dva zlatnika, dva
srebrnjaka, dvije pozlaćene olovke i jednu akt tašnu, ukupne vrijednosti
945,00 eura,
-čime je izvršio krivično djelo teška krađa iz iz čl.240 st.1 tač. 1 i 3 u vezi čl. 49 st.1 Krivičnog Zakonika,
-pa mu Sud, primjenom citiranog zakonskog propisa, te čl. 2, 3, 4, 5, 13, 15, 32, 33, 36, 42, 45 i 46 Krivičnog Zakonika, te čl. 226, 227, 229, 239 i 374 Zakonika o krivičnom postupku 
O S U Đ U J E
Na kaznu zatvora u trajanju od 6 (šest) mjeseci.
Obavezuje se okrivljeni da na ime troškova krivičnog postupka uplati na račun
budžetskih sredstava Crne Gore iznos od 60,50 € (šezdeseteura pedesetcenti),
kao i znos od 50,00 € (pedeseteura) na ime sudskog paušala, sve prednje u roku
od 15 (petnaest) dana po pravnosnažnosti presude pod prijetnjom prinudne
naplate.
Obavezuje se okrivljeni da oštećenoj S Z na ime imovinsko-pravnog zahtjeva
isplati iznos od 1.000,00 € (hiljadueura), u roku od 6 (šest) mjeseci po
pravnosnažnosti presude, dok se u ostalom nedosudjenom dijelu oštećena upućuje
na redovnu gradjansku parnicu, radi ostvarivanja istog.
Obavezuje se okrivljeni da oštećenom preduzeću "P p" na ime imovinsko-pravnog
zahtjeva isplati iznos od 945,00 € (devetstotina četrdesetpeteura), u roku od
6 (šest) mjeseci po pravnosnažnosti presude, dok se u ostalom nepreciziranom
iznosu odštetnog zahtjeva oštećeno preduzeće "P p" upućuje na redovnu
građansku parnicu.
O b r a z l o ž e nj e
Optužnicom ODT-a Podgorica Kt.br.729/12 od 28.12.2012. godine koju je na
glavnom pretresu zastupala Bošković Ana, zamjenik ODT-a Podgorica, okrivljenom
O S stavljeno je na teret izvršenje krivičnog djela teška krađa iz čl. 240
st.1 tač. 1 i 3 u vezi čl. 49. St.1 Krivičnog zakonika.
Zastupnik optužbe je do kraja glavnog pretresa ostala u cjelosti pri
podignutoj optužnici, navodeći da je dokazima provedenim na glavnom pretresu
nesumnjivo utvrđeno da je okrivljeni izvršio produženo krivično djelo teška
krađa iz čl. 240 st.1 tač. 1 i 3, u vezi čl. 49 st.1. KZ-a, predlažući sudu da
okrivljenog oglasi krivim i osudi kaznom propisanom za predmetno krivično
djelo.
Okrivljeni O S, je u prethodnom postupku pred Osnovnim Državnim Tužilaštvom
22.11.2012 godine,naveo da je otprilike prije dva mjeseca, u toku noći došao
do jednog poslovnog prostora koji se nalazi u dijelu grada preko
Morače.Istakao je da je prethodno pogledao oko sebe, te da je kada je vidio da
nema nikog u blizini, uz pomoć kamena kojeg je našao u blizini razbio veliku
staklenu površinu na objektu.Napomenuo je da je, kada je ušao u prvu
prostoriju, vidio da su tu bili neki ormari sa dosta knjiga i papira,
pojašnjavajući kako je ispreturao te stvari da bi vidio da li ima nečeg
zanimljivog što bi mogao uzeti.Izjavio je da je nakon toga pošao u drugu
prostoriju,u kojoj je takođe ispreturao stvari koje su se tu nalazile, te da
je uspio da pronađe jedan komplet pribora za ručavanje koji se sastojao od
kašika, viljuški i tome slično.Pojasnio je da je taj pribor za ručavanje uzeo,
te da se nakon toga uputio prema Vrelima Ribničkim, gdje inače živi, ističući
da mu je žao što je to uradio, ali da je to morao da uradi jer je mislio da će
na taj način uspjeti da dođe do novca, budući da veoma teško živi.
U odnosu na događaj od 06.05.2012. godine, izjavio je da je na Đurđevdan, u
dijelu grada nedaleko od Sat Kule šetao gradom kada je primijetio stariju ženu
koja je u ruci nosila plavu kesu, i koja je ušla u market V. Pojasnio je
da je odmah nakon toga ušao za njoim, kupio sok i zajedno sa njom izašao iz
prodavnice, i da je u tom trenutku odlučio da joj uzme kesu koju je i dalje
držala u rukama, pretpostavljajući da u njoj ima novca. Prišao joj je s leđa,
istrgao joj kesu iz ruke i pobjegao kroz jedan prolaz iza zgrade, nakon čega
je, pošto je otvorio kesu, vidio da se u njoj nalazi jedan novčanik i neki
papiri. Dodao je da se po njegovom sjećanju u toj kesi nalazilo oko 600,00
eura, da ih je uzeo, stavio u džep, a novčanik i kesu bacio, navodeći da je
poslije togao otišao kući, na Konik gdje je ocu i majci pokazao novac za koji
im nije rekao odakle mu.Pojasnio je da je dio tog novca dao svom ocu koji je
od njega na stočnoj pijaci kupio dva jagnjeta, budući da im je tog dana bila
slava, dok je od preostalog dijela novca kupio ‚‚adidas‚‚ patike, šorts,
nekoliko majica, farmerice, mobilni telefon, te častio sestru i svoje drugove.
Na glavnom pretresu okrivljeni je izjavio da su tačni navodi Tužilaštva da je
06.05.2013. godine uradio to što mu se optužbom stavlja na teret, navodeći da
je ujutru, na Đurđevdan, išao iza jedne žene koja je šetala, i koja je u ruci
držala kesu.Istakao je da je ta žena prethodno bila u pro davnici‚‚V‚‚ gdje je
vidio koliko ona ima para, te da joj je dok se kretao iza nje oteo iz ruku
kesu u kojoj je bio novčanik u kojem se nalazilo 1.000 eura.Napomenuo je da je
to uradio jer su im izgorjele barake na Koniku gdje je živio, kao i da njegova
porodica od deset članova nije imala šta da jede.
Izjavio je da što se tiče poslovnih prostorija u noći između 04/05 septembra
2012. godine kamenom je polomio staklo ulaznih vrata te prostorije, nakon čega
je ušao u unutrašnjost te prostorije odakle je uzeo kašike za ručavanje, dva
stara zlatnika, dva srebrnjaka, dvije pozlaćene olovke i jednu torbu koje je
prodao na pijaci za iznos od 100,00 eura.Naveo je da se kaje zbog učinjenog,
ali da je i to uradio iz razloga što njegova porodica nije imala šta da jede.
Upitan da pojasni razlike u kazivanju na glavnom pretresu i u prethodnom
postupku u odnosu na događaj od 06.05.2012. godine koji se odnosi na činjenicu
količine prisvojenog novca, obzirom da je u prethodnom postupku naveo da je
prisvojio oko 600,00 eura, a na glavnom pretresu 1.000 eura, izjavio je da je
tačno to što je izjavio na glavnom pretresu.
U završnoj riječi je naveo da se kaje što je sve to uradio,da je to uradio
zbog svoje porodice, ističući da se ništa slično neće ponoviti.
U dokaznom postupku Sud je: na saglastan predlog stranaka pročitao svjedočke
iskaze oštećene S Z sa zapisnika o saslušanju svjedoka od 15.10.2012. godine i
ovlašćenog predstavnika oštećenog preduzeća ‚‚P p‚‚- D I sa zapisnika o
saslušanju pred ODT-om od 04.12.2012. godine, pročitao zapisnik o uviđaju UP
PJ Podgorica Ku.br. 768/2012 od 05.09.2012. godine, pročitao izvještaj o
kriminalističko-tehničkom pregledu lica mjesta br.2101/2012, pročitao
izvještaj UP PJ Podgorica o tehničkoj obradi i identifikaciji tragova
papilarnih linija Ku.br.768/12, pročitao nalaz i mišljenje sudskog vještaka
komercijalne struke Kti.br.49/12
Nakon provedenog dokaznog postupka, ocjenom navoda optužbe, odbrane
okrivljenog, te svih provedenih dokaza kako pojedinačno, tako i u njihovoj
međusobnoj vezi, ovaj Sud je utvrdio da je okrivljeni O S izvršio krivično
djelo koje mu se optužbom stavlja na teret, na način, vrijeme i mjestu kako je
to bliže naznačeno izrekom ove presude, iz kojih razloga ga je sud oglasio
krivim i osudio na kaznu zatvora kao u dispozitivu presude.
Svjedok-oštećena SZ je u prethodnom postupku pred ODT-om navela da se 06. maja
2012. godine negdje oko 08,00 časova nalazila u marketu ‚‚V‚‚ u ulici ...,
tačnije preko puta Sat Kule.Pojasnila je da je u radnji potrgovala neke stvari
koje je htjela da nosi na selo,i da se sjeća da je tom prilikom kasirki u
marketu prilikom plaćanja dala novčanicu od 50,00 eura, nakon čega joj je ista
vratila kusur od 24,00 eura.Izjavila je da je novac koji joj je vraćen,
stavila u novčanik koji je stavila u plavu PVC kesu koju je nosila sa sobom,
napominjući da je u toj kesi, pored novčanika imala još i ključeve od stana i
vikendice u selu Dujeva, te plastičnu kutiju u kojoj je bilo 1.000 eura
ušteđevine, kao i vizit karta od njenog unuka.Navela je da je prilikom izlaska
iz prodavnice u lijevoj ruci ponijela kesu sa novčanikom i novcem, dok je u
desnoj ruci nosila kesu sa proizvodima koje je kupila prodavnici.Napomenula je
da joj je odmah po izlasku iz radnje, tek što je zakoračila preko vrata,
prišao momak nižeg rasta, oko 18 godina, Rom, koji je odgurnuo i istrgao joj
kesu u kojoj se nalazio novčanik i novac, iz ruke.Pojasnila je da se tom
prilikom malo zateturala, ali da nije pala.Navela je da je ovaj momak pobjegao
kroz prolaz od zgrade, da je u tom trenutku počela da viče moleći se da joj
neko pomogne.
Izjavila je da se pridružuje krivičnom gonjenju i da postavlja imovinsko-
pravni zahtjev u iznosu štete koja joj je pričinjena.
Ovlašćeni predstavnik oštečenog preduzeća ‚‚P p‚‚ D I je u prethodnom postupku
pred ODT-om 04.12.2012 godine, naveo da je zaposlen u privrednom društvu ‚‚PP‚
AD iz Podgorice, te da je negdje početkom septembra po dolasku na posao
primijetio da je staklo pored ulaznih vrata polomljeno. Istakao je da je u
kancelarijama njihove firme primijetio da su u potpunosti ispreturane stvari i
dokumentacija sa polica i ormara.Izjavio je da je o događaju odmah obavijestio
policiju, koja je po dolasku na licu mjesta pronašla kamen kojim je razbijeno
staklo, te da su ovlašćeni policijski službenici nakon toga izvršili
uviđaj.Pojasnio je da su pregledom prostorija utvrdili da nedostaje jedan
escajg za ručavanje za petnaest osoba koji se nalazio u kancelariji njihovog
glavnog direktora i vlasnika firme, koja je bila upakovana u jednom koferu,
kao i jedna akt tašna, koja je bila izrađena od kože i koja nije bila
korišćena, a koju je vlasnik njihove firme dobio na poklon od poslovnih
partnera.Istakao je da su predmetnom prilikom oduzeta 2-3 mala zlatnika iz
kancelarije firme i dva srebrnjaka iz kancelarije izvršnog direktora.Pored
toga, naveo je da su oduzete i 2-3 olovke, ali da se ne može izjasniti o
kakvim olovkama se radi.Pojasnio je da su primijetili da je aparat za faks
polomljen, ali da isti nije odnijet iz kancelarije.Napomenuo je da su sve
stvari bile vlasništvo firme ‚‚‚P p‚‚AD.
Izjavio je da da se pridružuje krivičnom gonjenju, i da postavlja imovinsko-
pravni zahtjev u iznosu koji će opredijeliti tokom postupka.
Iz zapisnika o uviđaju UP PJ Podgorica od 05.09.2012. godine proizilazi da su
ovlašćeni policijski službenici povodom provalne krađe u kancelarijskim
prostorijama firme ‚‚P p‚‚ AD, u vlasništvu LD, koje su locirane u ul. .. u
Podgorici, predmetnom prilikom pored ulaznih vrata firme zatekli polomljeno
staklo na izlogu dim. 30x180cm, na kojem je napravljen otvor dimenzija 30x70
cm. Dalje proizilazi da je ispred ulaznih vrata pronađen kamen, što ukazuje da
je staklo vjerovatno polomljeno istim. Ulazna vrata su predmetnom prilikom
zatečena zaključana, a pored njih su zatečeni komadi stakla, dok su u
kancelariji sekretarice firme preturene stvari, dokumentacije iz fioka radnog
stola i sve razbacano po podu.Nadalje proizilazi da su ovlašćeni policijski
službenici predmetnom prilikom ustanovili da su u jednoj ladici preturene
stvari i iste razabacane po podu, kao i dokumentacija u plakarima, dok su u
kancelariji direktora i vlasnika firme preturene stvari i dokumentacija u
ormarima, koje su takođe razabacane po podu, kao i da su u istoj kancelariji
polomljene bravice ormara jer su vrata odvaljena, kao i fioke radnog stola i
faks.Nadalje je utvrđeno da je u toku noći 04/05.09.2012. godine NN počinalac
ili više njih najvjerovatnije kamenom koji je zatečen na licu mjesta polomili
staklo pored ulaznih vrata, kroz koji je napravljen otvor u kojoj su ušli u
kancelariju sekretarice firme.
Iz izvještaja o kriminalističko-tehničkom pregledu lica mjesta br.2101/2012
povodom pokušaja provalne krađe u kancelarije ‚‚‚P p“‚‚ vlasništvo L D koje se
nalaze u ul. ... u noći 04/05.09.2012 godine proizilazi da je NN izvršilac
tvrdim predmetom polomio izlog staklo pored ulaznih vrata i kroz tako
naprvljeni otvor ušao u unutrašnjost objekta.Dalje proizilazi da su na licu
mjesta, na komadima polomljenog stakla koje je izvršilac pomjerao zatečeni
tragovi papilarnih linija, koji su fiksirani crnom daktiloskopskom folijom, i
izazvani sivim argentoratom.
Iz citiranog izvještaja o tehničkoj obradi i identifikaciji tragova papilarnih
linija Ku.768/12 proizilazi su povodom teške krađe u pokušaju u prostorijama
firme ‚‚‚P p‚‚ u vlasništvu LD, u ul. .., proizilazi da su na licu mjesta
pronađeni 9 tragova papilarnih linija i to na polomljenim komadima stakla koje
je NN izvršilac pomjerao, od kojih je tehničkom obradom tragova papilarnih
linija utvrđeno da su tragovi 1, 2, 3, 4, 7 i 9 podesni za identifikaciju, a
tragovi 5, 6, i 8 nepodesni za identifikaciju.Komparativnim proučavanjem
tragova papilarnih linija sa otiscima utvrđuje se da su tragovi papilarnih
linija označeni br. 1, 2, 3,4,7 i 9 pomoću AFIX sistema identifikovani i to:
trag br.1 i 2 potiču od kažiprsta, srednjeg prsta i domalaog prsta lijeve
ruke, trag br. 3 potiče od srednjeg, domalog i malog prsta lijeve ruke, trag
br.4 potiče od srednjeg prsta lijeve ruke, trag br.7 potiče od kažiprsta
lijeve ruke, i trag br. 9 potiče od malog prsta lijeve ruke lica O S od oca S,
rođenog... godine u Prištini, nastanjenog u Podgorici, ....
Iz nalaza i mišljenja stalnog sudskog vještaka komercijalne struke Đurašković
DuškaKti. Br. 49/12 utvrđeno je da je vještak poslije utvrđenih cijena
vrijednosti predmetnih stvari na dan izvršenja krivičnog djela izvršio njihovu
procjenu u sljedećim vrijednostima: Escajg za ručavanje za 15 osoba-170,00 €,
muška kožna akt tašna-120,00 €, dva zlatnika sa Titovim likom od
7.gr.-kupoprodajna cijena 1.gr-35,00 €x7x2 u vrijednosti od 490,00 €, dva
srebrnjaka sa Titovim likom od 15 gr-kupoprodajna cijena 1.gr.3,50 € x15x2 u
vrijednosti od 105,00 €, dvije hemijske olovke ‚‚Swarovski‚‚-kupoprodajna
cijena 1. Komada-30,00 €, x2 u vrijednosti od 60,00 €, tako da ukupno
procijenjena vrijednost protivpravno oduzetih i prisvojenih pokretnih stvari
na dan izvršenja krivičnog djela iznosi 945,00 €. Nadalje iz citiranog nalaza
i mišljenja proizilazi da su kupoprodajne cijene protivpravno oduzetih i
prisvojenih stvari na dan zvršenja krivičnog djela utvrđene i date na osnovu
sljedećih cjenovnika: DOO ‚‚Cungu Company‚‚ Podgorica za esccajg, DOO ‚‚Kol
Šark‚‚ Podgorica za kožnu akt tašnu, dok je cijena po gram jedinici zlata i
srebra, utvrđena i data na osnovu cjenovnika Zlatarskih radnji u Podgorici, a
za hemijsku olovku ‚‚Swarovski‚‚ data je i utvrđena cijena na osnovu
cjenovnika DOO ‚‚Swarovski‚‚ Podgorica.
Sud nije provodio dokaz pribavljanje izvoda iz KE, jer je tužilac odustao od
pribavljanja ovog dokaza, obzirom da je okrivljeni lice koje je rođeno u
Republici Kosovo, pa bi pribavljanje ovog dokaza u konkretnom slučaju vodilo
odugovlačenju postupka i smanjenju efikasnosti u postupanju u predmetnoj
krivično-pravnoj stvari.
Okrivljeni O S je iznoseći svoju odbranu kako prethodnom postupku pred
Osnovnim Državnim Tužilaštvom, tako i na glavnom pretresu priznao izvršenje
krivičnog djela koje mu se optužnicom stavlja na teret navodeći da je
06.05.2012. godine ujutru, na Đurđevdan, išao iza jedne žene koja je šetala, i
koja je u ruci držala kesu, pojašnjavajući kako je ta žena prethodno bila u
prodavnici‚‚v‚‚ gdje je vidio koliko ona ima para, te da joj je, dok se kretao
iza nje oteo iz ruku kesu u kojoj je bio novčanik u kojem se nalazilo 1.000
eura, kao i da je sve navedeno uradio jer su im izgorjele barake na Koniku
gdje je živio, tako da njegova porodica od deset članova nije imala šta da
jede.Takođe je naveo da je u noći između 04/05 septembra 2012. godine kamenom
polomio staklo ulaznih vrata na jednom objektu nakon čega je ušao u
unutrašnjost te prostorije, izvršio premetačinu i iz tog objekta uzeo kašike
za ručavanje, dva stara zlatnika, dva srebrnjaka, dvije pozlaćene olovke i
jednu torbu koje je prodao na pijaci za iznos od 100,00 eura.Ovakvu odbranu
okrivljenog koji je na jasan i precizan način opisao predmetne događaje sud je
prihvatio i cijenio je kao istinitu, a ista je u odnosu na jednu djelatnost
produženog krivičnog djela teška krađa potvrđena i drugim dokazima provedenim
na glavnom pretresu, kako svjedočkim iskazom DI ovlašćenog predstavnika
preduzeća ‚‚Pp‚‚ koji je istakao da je negdje početkom septembra 2012. godine
po dolasku na posao primijetio da su u njihovim prostorijama u potpunosti
ispreturane stvari i dokumentacija sa ormara, da je kritičnom prilikom
utvrđeno da nedostaje jedan escajg za ručavanje za petnaest osoba koji se
nalazio u kancelariji njihovog glavnog direktora i vlasnika firme, koja je
bila upakovana u jednom koferu, kao i jedna akt tašna, koja je bila izrađena
od kože i koja nije bila korišćena, zatim 2-3 mala zlatnika iz kancelarije
firme i dva srebrnjaka iz kancelarije izvršnog direktora kao i 2-3 olovke, ne
izjašnjavajući se o kakvim olovkama se radi, koji iskaz je sud prihvatio i
cijenio ga kao istinit i saglasnim s ostalim provedenim dokazima, te
zapisnikom o uviđaju UP PJ Podgorica iz kojeg proizilazi da je u toku noći
04/05.09.2012. godine NN počinalac ili više njih su najvjerovatnije kamenom
koji je zatečen na licu mjesta polomili staklo pored ulaznih vrata, kroz koji
je napravljen otvor preko kojeg su ušli u kancelariju sekretarice firme i
izvršili opštu premetačinu, kao i izvještajom o tehničkoj obradi i
identifikaciji tragova papilarnih linija i njihovim komparativnim proučavanjem
iz kojeg je utvrđeno da fiksirani i izazvani tragovi na licu mjesta pod br.1,
2, 3, 4, 7 i 9 pripadaju licu O S, što upućuje na jasan i nedvosmislen
zaključak da je okrivljeni predmetne noći izvršio jednu od dvije djelatnosti.
Vrijednost protivpravno oduzetih stvari na dan izvršenja krivičnog djela
utvrdjena je iz jasnog i stručnog nalaza i mišljenja stalnog sudskog vještaka
komercijalne struke, koji je Sud u cjelosti prihvatio.
Izvršenje druge djelatnosti produženog krivičnog djela teška krađa, koje se
okrivljenom optužnicom stavlja na teret, potvrđeno je pored priznanja samog
okrivljenog, i iskazom svjedoka-oštećene S Z koja je navela da je odmah po
izlasku iz prodavnice noseći u jednoj ruci kesu sa novčanikom i novcem u kojoj
se nalazilo i 1.000 eura ušteđevine a u drugoj kesu sa proizvodima koje je
kupila u prodavnici prišao momak nižeg rasta, oko 18 godina, Rom, koji je
odgurnuo i istrgao joj teget kesu u kojoj se nalazio novčanik i novac iz ruke,
koji iskaz je sud prihvatio i cijenio ga istinitim, te saglasnim ostalim
provedenim dokazima.
Postupajući na način kao u izreci presude, okrivljeni je ostvario sva bitna
obilježja bića krivičnog djela produženo krivično djelo teška krađa iz čl. 240
st.1 tač. 1 i 3 u vezi čl. 49 st.1 Krivičnog zakonika, obzirom da je izvršio
dva ista krivična djela koja predstavljaju cjelinu zbog istovrsnosti predmeta
djela,mjesta izvršenja(oba na teritoriji Podgorice) i jedinstvenog umišljaja,
pa je okrivljeni, i bez obzira na različitost oštećenih, izvršio produženo
krivično djelo teška krađa iz čl. 240 st.1 tač. 1 i 3 u vezi čl. 49 st.1
Krivičnog zakonika, u odnosu na koje je postupao sa direktnim umišljajem,
obzirom da je bio svjestan svog djela, da je htio njegovo izvršenje u namjeri
da sebi pribavi protivpravnu imovinsku korist, a koji oblik krivice je sud
utvrdio na osnovu dokaza provedenih na glavnom pretresu, kojima je poklonio
svoju punu vjeru.
Odlučujući o krivičnoj sankciji za okrivljenog, sud je najprije u smislu čl.
42 Krivičnog zakonika cijenio sve oklonosti od kojih zavisi izbor i visina
krivične sankcije, pa je u odsustvu otežavajućih oklonosti, kao olakšavajuće
okolnosti na strani okrivljenog cijenio: mladost okrivljenog u vrijeme
izvršenja djela, njegove porodične prilike, loše imovno stanje, priznanje
djela stavljenog mu na teret čime je umnogome doprinio bržem rješavanju ove
krivično-pravne stvari, pa je okrivljenom ublažio kaznu po mjeri primjenom čl.
45.st.1 tač.3 Krivičnog zakonika, cijeneći mladost okrivljenog i loše imovno
stanje kao naročito olakšavajuće okolnosti, imajući u vidu granice ublažavanja
kazne propisane odredbom čl. 46.st.1 tač.5 Krivičnog zakonika, u uvjerenju da
se i ublaženom kaznom može postići svrha kažnjavanja, pa je sud okrivljenog
osudio na kaznu zatvora u trajanju od šest mjeseci, nalazeći da je navedena
kazna zatvora neophodna i dovoljna, kako sa aspekta generalne, tako i sa
stanovišta specijalne prevencije, te da će ista uticati na okrivljenog da
ubuduće ne vrši krivična djela, imati vaspitni uticaj na druge da ne vrše
krivična djela, pa se navedenom kaznom osim svrhe kažnjavanja, ima ostvariti i
svrha propisivanja i izricanja krivičnih sankcija iz čl. 4.st.2 Krivičnog
zakonika.
Sud je odluku o imovinsko-pravnom zahtjevu temeljio na odredbi čl. 239.st.2
ZKP-a, pa je usvojio imovinsko-pravni zahtjev oštećene S Z i obavezao
okrivljenog da ovoj oštećenoj uplati novčani iznos od 1.000 eura u roku od
šest mjeseci po pravnosnažnosti presude, obzirom da činjenice utvrđene u
postupku pružaju pouzdan osnov za dosuđenje istog u ovom iznosu, dok je u
ostalom dijelu odštetnog zahtjeva (imajući u vidu da je isti ostao
nepreciziran) oštećenu uputio na redovnu gradjansku parnicu; dok je imovinsko-
pravni zahtjev oštećenog preduzeća ‚‚P p‚‚ djelimično usvojio i obavezao
okrivljenog da u roku od šest mjeseci po pravnosnažnosti presude oštećenom
uplati novčani iznos od 945,00 eura, a shodno nalazu vještaka komercijalne
struke, koji nalaz je Sud cijenio kao jasan, precizan i baziran na pravilima
struke, dok je za nedosudjeni iznos imovinsko-pravnog zahtjeva (obzirom da
nije preciziran iznos odštetnog zahtjeva) oštećeno preduzeće ,,P p‚‚ na osnovu
iste odredbe uputio na parnični postupak.
Odluku o troškovima krivičnog postupka, Sud je temeljio na odredbi čl. 226,
227 i 229 ZKP-a, pa je obavezao okrivljenog da na račun budžeta Crne Gore
uplati novčani iznos od 60,50 eura, koji iznos se odnosi na nagradu po
vještaku komercijalne struke, dok je paušal u iznosu od 50,00 eura odmjerio
shodno imovnom stanju okrivljenog, dužini trajanja i složenosti krivičnog
postupka.
Na osnovu svega izloženog, a u smislu čl.374 ZKP-a, odlučeno je kao u izreci
presude.
OSNOVNI SUD U PODGORICI
Dana, 24.05.2013 godine
ZAPISNIČAR SUDIJA
Valentina Vukašinović Larisa Mijušković - Stamatović
DN-a:
Primjerak presude dostaviti:
- ODT-u Podgorica
- Okrivljenom
- Oštećenima po pravnosnažnosti
SUDIJA,

Postupljeno dana___
Namještenik____