K.br.7/13
U IME CRNE GORE
OSNOVNI SUD U PODGORICI, kao prvostepeni, krivični, po sudiji Larisi
Mijušković –Stamatović, uz učešće Radetić Lidije, kao zapisničara, u krivičnom
postupku protiv okrivljenih S.I., P.R., F.Z., V.V. i R.D., zbog krivičnog
djela mučenje i zlostavljanje iz čl.167 st.3 u vezi čl.2 u vezi čl.23
Krivičnog zakonika, rješavajući po optužnom predlogu ODT-a Podgorica Kt.br.
822/08 od 22.11.2010 godine, kojeg je na glavnom pretresu zastupala Milanović
Zorica - zamjenik ODT-a, nakon glavnog i javnog pretresa održanog u prisustvu
zastupnika optužbe, okrivljenih i njihovog branioca Adžić Miladina, advokata
iz Podgorice, dana 18.03.2013 godine, donio je, a dana 20.03.2013 godine javno
objavio,
P R E S U D U
Okrivljeni:
1. S.I. JMBG..., od oca R. i majke R. rođene P., rođen...godine u N., sa
prebivalištem u D., Crnogorac, pismen, zaposlen u UP PJ P., neoženjen, završio
Višu školu unutrašnjih poslova kao i Fakultet za poslovnu i civilnu
bezbjednost u B., srednjeg imovnog stanja, neosuđivan,
2. P.R. JMBG... od oca M. i majke M., rođene M., rođen...godine u Podgorici,
sa prebivalištem u P., Crnogorac, zaposlen u UP PJ P., pismen, oženjen, otac
troje djece, završio srednju školu, srednjeg imovnog stanja, ranije osuđivan i
to : presudom Osnovnog suda Cetinje K.br.46/00 od 24.05.2000 godine zbog
krivičnog djela iz čl.172.3 u vezi st.1 KZ RCG sudskom opomenom i presudom
Osnovnog suda Cetinje K.br.358/05 od 30.06.2006 godine zbog krivičnog djela iz
čl.167 st.3/1 u vezi čl.23 KZ-a na kaznu zatvora u trajanju od tri mjeseca
uslovno na 2 godine,
3. F.Z. JMBG... od oca R. i majke Lj., rođene Đ., rođen...godine u M., sa
prebivalištem u P., Crnogorac, zaposlen u UP PJ P., pismen, oženjen, otac
troje djece, završio srednju školu, srednjeg imovnog stanja, neosuđivan,
4. V.V. JMBG..., od oca B. i majke I., rođene M., rođen...godine u B.P., sa
prebivalištem u P., zaposlen u UP PJ P., pismen, razveden, otac dvoje djece,
završio srednju školu, srednjeg imovnog stanja, neosuđivan,
5. R.D. JMBG... od oca M. i majke S., rođene K., rođen...godine u B., sa
prebivalištem u P., Crnogorac, zaposlen u UP PJ P., pismen, oženjen, otac
četvoro djece, završio srednju školu, lošeg imovnog stanja, neosuđivan,
Na osnovu čl.373 st. 1 tač.2 Zakonika o krivičnom postupku,
OSLOBAĐAJU SE OD OPTUŽBE
Kojom je predstavljeno da su:
U noći između 08 i 09.02.2008 godine u P., ispred hale „T“ u svojstvu
službenih lica u vršenju službe zlostavljali drugog i prema njemu postupali na
način kojim se vrijeđa ljudsko dostojanstvo, na način što su kao službena lica
UP - PJ P. prilikom vršenja službene radnje - obezbjeđenja javnog reda i mira
u toku održavanja manifestacije „Industrija dobrih stvari“ zajedno fizički
napali oštećenog M.D., tako što su ga više puta udarili rukama u predjelu
glave i tijela, od kojih udaraca je oštećeni pao na tlo, nanoseći mu tom
prilikom laku tjelesnu povredu u vidu krvnog podliva i otoka u predjelu nosa,
krvnog podliva u predjelu desne očne duplje i desne strane grudnog koša i
slabine, otoka lijeve strane čela i lijeve strane potiljka, pri čemu su bili
svjesni svoga djela, čije su izvršenje htjeli, znajući da je njihovo djelo
zabranjeno,
-čime bi kao saizvršioci izvršili krivično djelo mučenje i zlostavljanje iz čl.167 st.3 u vezi st.2 Krivičnog zakonika.
Troškovi krivičnog postupka u iznosu od 341,00 €
(tristotinečetrdesetjedaneuro), kao i troškovi odbrane okrivljenih o kojima će
Sud odlučiti posebnim rješenjem, padaju na teret budžetskih sredstava Crne
Gore.
Oštećenog M.D., a radi postavljenog imovinsko-pravnog zahtjeva, Sud upućuje na
redovnu građansku parnicu.
O b r a z l o ž e nj e
Optužnim predlogom ODT-a Podgorica Kt.br. 822/08 od 22.11.2010 godine, kojeg
je na glavnom pretresu zastupala Milanović Zorica - zamjenik ODT-a Podgorica,
okrivljenima S.I., P.R., F.Z., V.V. i R.D. stavljeno je na teret da su kao
saizvršioci izvršili krivično djelo mučenje i zlostavljanje iz čl.167 st.3 u
vezi čl.2 Krivičnog zakonika.
Zastupnik optužbe je precizirala činjenični opis dispozitiva optužnog akta, i
pri tako preciziranom optužnom predlogu u svemu ostala do kraja glavnog
pretresa, a u završnoj riječi ostala pri stavu iz prethodno date završne
riječi, da je tokom dokaznog postupka nesumnjivo utvrđeno da su okrivljeni
izvršili krivično djelo stavljeno im na teret, sa kojih razloga je tražila da
ih Sud oglasi krivim i osudi po zakonu.
U svojoj odbrani okrivljeni S.I. je, i u prethodnom postupku pred istražnim
sudijom Ovog suda, kao i na glavnom pretresu, izjavio da je dana 08/09.02.2008
godine bio u svojstvu rukovodioca grupe ispred F P Z na obezbjeđenju javnog
okupljanja u hali "T", a pored njega su u grupi bili V.V., D.R., Z.F. i R.P.,
i svi su bili u policijskim uniformama, odnosno svi su imali na toj uniformi
značke i kape. U jednom momentu dok su oni stajali ispred vrata na vratima se
pojavilo lice - M.D. koje je reklo „Ja sam ovamo napadnut, a vi ništa ne
radite, što ste tu“ pri tom ne podnoseći nikakvu prijavu ni protiv koga. Dodao
je da je predmetni događaj obezbjeđivao i "G S",a čiji su pripadnici bili
raspoređeni i na vratima i u unutrašnjosti i oni su imali uniforme koje se
razlikuju od njihovih, i takođe su imali kape na glavama. Istakao je da je
bilo očigledno crvenilo na licu tog mladića koji im je prišao, a što je jasno
ukazivalo da je isti bio napadnut u unutrašnjosti hale. Okrivljeni S. je
pojasnio da predmetnom prilikom nije ni sa svojim kolegama ni sa pripadnicima
"S G" bio povezan radio-vezom, i istakao da do predmetnog događaja on nije
poznavao M.D., ali ga je kasnije upoznao kroz događaje koji su uslijedili, jer
se radilo o njima „bezbjedonosno interesantnoj osobi“. Nije se mogao precizno
izjasniti da li su svi njegovi kolege bili kod vrata predmetnom prilikom.
Istakao je da ne zna zašto je protiv njega i kolega podnesena krivičn prijava.
U navodima svoje odbrane okrivljeni P.R., i u prethodnom postupku, i na
glavnom pretresu, izjavio da je predmetne noći radio kao obezbjeđenje
unutrašnjosti predmetnog objekta, te da je uglavnom išao kroz masu kao i
njegove ostale kolege. Naveo je da ne može reći da su on i sve njegove kolege
bili na istom mjestu, ali su imali komunikaciju na način što su se sa vremena
na vrijeme vidjeli i porazgovarali. Na sebi je odnosne prilike imao uniformu
U.P. Istakao je da odgovorno tvrdi da, ni on, ni njegove kolege, predmetnom
prilikom nijesu imali potrebu za bilo kakvom intervencijom, te da je M.D. prvi
put vidio na glavnom pretresu, te da njegove kolege znaju da on govori istinu
i uvijek stoji iza svojih riječi i postupaka. Pojasnio je da predmetnom
prilikom obzirom da je bilo zagušljivo, to su oni povremeno izlazili i vani,
te da su koliko se sjeća bili za spoljašnje obezbjeđenje zaduženi pripadnici
"S G", i dodao da nije siguran da li je imao kod sebe te noći radio vezu.
Ponovio je da mu teško pada to što mu se stavlja na teret i ustvrdio da ni on,
ni kolege nijesu krivi i nijesu uradili to što im se optužbom stavlja na
teret.
U svojoj odbrani okrivljeni F.Z. je, i u prethodnom postupku pred istražnim
sudijom ovog suda, kao i na glavnom pretresu, izjavio da je dana 08/09.02.2008
godine bio obezbjeđenje javnog okupljanja u hali "T" gdje je bilo prisutno
više stotina ljudi. Bio je zajedno sa kolegama iz F.UP PJ P na Z. Odgovorno je
ustvrdio da dok su njih petorica bili tu nije bilo remećenja javnog reda i
mira, te da im se niko nije obraćao sa zahtjevom za intervenciju. Pojasnio je
da su se njih petorica kretala svukuda po hali, kao i izvan nje, te da nijesu
bili svi na jednom mjestu ali su bili u blizini jedan drugog, te da on kod
sebe te noći nije imao radio vezu, a da su komunikaciju vjerovatno mogli
ostvariti telefonom. Istakao je da ne poznaje D.M., te da je iz dnevnih novina
saznao da je isti povrijeđen u incidentu koji se desio u hali „T“ u vrijeme
održavanja žurke „Industrija dobrih stvari“.
U navodima odbrane okrivljeni V.V. je, i pred istražnim sudijom i na glavnom
pretresu, izjavio da je dana 08/09.02.2008 godine bio obezbjeđenje javnog
okupljanja u hali "T" gdje je bilo prisutno više stotina ljudi. Bio je zajedno
sa kolegama iz F UP PJ P na Z., i bilo ih je petorica. Sa kolegom R.P. je bio
raspoređen u unutrašnjost hale, a predmetni događaj je inače obezbjeđivalo
privatno obezbjeđenje "G S". Istakao je da se sa kolegom R.P. kretao kroz masu
i da nije za to vrijeme vidio bilo kakav incident, odnosno niti je on
intervenisao niti je bilo koje lice ugrožavalo njega i kolegu P. Naveo je da
je iz novina saznao da je D.M. kojeg inače ne poznaje prijavio da je napadnut
od strane nekih policajaca. Napomenuo je da je predmetne večeri kao i kolega
P. bio u uniformi.
U svojoj odbrani okrivljeni R.D., je i u prethodnom postupku i na glavnom
pretresu, izjavio da je dana 08/09.02.2008 godine bio obezbjeđenje javnog
okupljanja u hali "T", zajedno sa više kolega iz F na Z. Odgovorno je ustvrdio
da predmetne večeri nije imao bilo kakav kontakt sa bilo kojim licima u smislu
toga da je intervenisao kao policajac. Istakao je da čak i ne poznaje D.M., i
pojasnio da nije vidio nikakvu intervenciju jer nije bilo potrebe za istom, te
da niko od kolega nije tražio intervenciju.
U završnoj riječi branilac okrivljenih advokat M.A. iz Podgorice je naveo da
nema dokaza da su okrivljeni izvršili krivično djelo za koje se terete, prije
svega činjenični opis djela je nerazumnjiv, iz razloga jer nijesu opisane
pojedinačne radnje svakog od okrivljenih, a kojim se terete da su saizvršioci
u izvršenju krivičnog djela, a ni Sud nema dokaza na osnovu kojih bi imao
mogućnost konkretizovanja radnji svakog od okrivljenih. Branilac je dalje
istakao da pored naprijed navedenih formalnih razloga optužba ne može opstati
jer provedeni dokazi ne daju osnova za zaključak da su okrivljeni ili bar neki
od njih izvršili predmetno krivično djelo. Istakao je da je nesumnjivo
utvrđeno da je oštećeni M. zadobio predmetnom prilikom lake tjelesne povrede u
konfliktu u čijem su sprečavanju učestvovali neki od okrivljenih, pri tom
imajući i vidu i iskaz svjedoka Lj. je naveo da je i njega neko od
uniformisanih lica kritičnom prilikom sklonio na stranu, navodeći da su
kritičnom prilikom jedino okrivljeni bili uniformisana lica koja su
obezbjeđivala predmetni događaj. Pojasnio je da je evidentno da ta lica koja
su intervenisala u odnosu na Lj. nijesu učestvovali u intervenciji prema
oštećenom M. Branilac je istakao da i oštećeni M. u jednoj fazi postupka
izjavljuje da je identifikovao S. kao izvršioca djela na osnovu broja njegove
značke, koji je zapazio, te po boji glasa, a koji iskaz je u toku postupka
mijenjao, dok je u postupku utvrđeno da značka koja je oštećenom služila za
identifikaciju okrivljnog S., istom i nije pripadala.U konačnom je naveo da se
iz provedenih dokaza ne može izvesti jasan i nesumnjiv zaključak da su
okrivljeni zajedno izvršili krivično djelo, te je nemoguće utvrditi eventualno
njihove konkretne radnje prema oštećenom M., sa kojih razloga je predložio
sudu da oslobodi okrivljene od optužbe.
U završnoj riječi okrivljeni S.I. je u svemu ostao pri završnoj riječi svog
branioca.
U završnoj riječi okrivljeni P.R. je u svemu ostao pri završnoj riječi svog
branioca.
U završnoj riječi okrivljeni F.Z. je u svemu ostao pri završnoj riječi svog
branioca.
U završnoj riječi okrivljeni V.V. je u svemu ostao pri završnoj riječi svog
branioca.
U završnoj riječi okrivljeni R.D. je u svemu ostao pri završnoj riječi svog
branioca.
U dokaznom postupku Sud je: na saglastan predlog stranaka pročitao svjedočke
iskaze svjedoka - oštećenog M.D. sa zapisnika o glavnom pretresu od 11.06.2012
godine, te iskaze svjedoka Š.D. sa zapisnika o glavnom pretresu od 28.06.2011
godine, svjedoka J.M. sa zapisnika o glavnom pretresu od 14.10.2011 godine i
svjedoka Lj.M. sa zapisnika o glavnom petresu od 28.05.2012. godine, pročitao
nalaz i mišljenje vještaka medicinske struke prof.dr.Šoć Miodraga od
08.12.2009 godine, pročitao medicinsku dokumentaciju izdatu na ime oštećenog
M.D., pročitao dopis UP PJ Podgorica br.03-224/11-17641/2 od 10.08.2010 godine
sa službenom zabilješkom sačinjenom od strane Š.D. dana 09.02.2008 godine,
pročitao dopis UP PJ Podgorica Ekspozitura za JRM od 07.07.2011 godine,
pročitao dopis UP PJ Podgorica Ekspozitura za javni red i mir
br.03-224/11-26393/2 od 27.10.2011 godine sa službenom zabilješkom sačinjenom
od strane J.M. dana 10.02.2008 godine, pročitao Izvod iz KE za okrivljenog
P.R. izdat od UP PJ Podgorica pod br.29-245/12-14241/2-2382 od 05.06.2012
godine, pročitao izvod iz KE za okrivljenog S.I. izdat od UP PJ Nikšić pod
br.2446 od 23.12.2010 godine, pročitao Izvod iz KE za okrivljenog V.V. izdat
od UP PJ Bijelo Polje pod br.2842 od 24.12.2010 godine, pročitao Izvod iz KE
za okrivljenog R.D. izdat od UP PJ Berane pod br.03/3-245-8028 od 24.12.2010
godine, izvod iz KE za okrivljenog F.Z. izdat od UP PJ Bijelo Polje Ispostava
Mojkovac pod br.02-245/12-2789/2 od 05.06.2012 godine.
Nakon provedenog dokaznog postupka, ocjenom navoda optužbe, odbrane, te svih
provedenih dokaza kako pojedinačno, tako i dovodeći ih u medjusobnu vezu, ovaj
Sud je našao da provedenim dokazima na glavnom pretresu nije utvrđeno da su
okrivljeni kao saizvršioci izvršili predmetno krivično djelo stavljeno im na
teret, sa kojih razloga je iste oslobodio od optužbe.
Svjedok-oštećeni M.D. je u prethodnom postupku pred istražnim sudijom Ovog
suda na zapisniku Kri.br.08/516 od 10.02.2009 godine izjavio da je do
01.02.2008 godine bio na izdržavanju zatvorske kazne zbog krivičnog djela
razbojništvo u KPD Spuž, kada je izašao na slobodu, a predmetni događaj se
desio nekih par dana po njegovom izlasku iz zatvora. Naime, jedne večeri je sa
drugom M.Lj. izašao na žurku koja se održavala u hali "T". Nekih 30-ak minuta
je sa Lj. bio u unutrašnjosti hale kada je krenuo vani. Na vratima hale
stajalo je više policajaca u uniformi i isti su mu bili potpuno nepoznati, da
bi odjednom počelo da mu „puca“ sa svih strana, neko od njih ga je udario
otvorenom šakom otpozadi po vratu, a zatim je dobio još udaraca i pao na tlo.
U jednom trenutku je došao sebi, a neko od njih ga je otpratio do toaleta gdje
se umio, da bi potom otišao sa lica mjesta, a sjutradan otišao do hitne pomoći
gdje mu je ukazana medicinska pomoć. Dodao je da su ga zvali iz policije kako
bi prepoznao lica koja su ga istukla predmetne večeri, međutim on ih nije
mogao identifikovati,obzirom da su isti bili u uniformama, pa su mu ličili
jedni na druge jer su imali identične uniforme i kape na glavi. Pojasnio je da
se posle predmetnog događaja nije sretao ni sa jednim od tih lica, i napomenuo
je da je prilikom predmetnog događaja zadobio više povreda među kojima i
slomljen nos.
Oštećeni M.D. je na glavnom pretresu od 26.05.2011 godine izjavio da se
odnosne večeri sa Lj.M. nalazio na žurci u objektu „T“, te kada je krenuo da
ide sa te žurke i kada je izašao iz unutrašnjosti primijetio je ispred ulaza
policijska kola, a pored kola je bila policija. Pored njega je bio Lj. i
zajedno su izlazili vani, a kada su izašli i bili od službenog vozila policije
udaljeni nekih pet metara neko ga je potapkao po ramenu, on se okrenuo i vidio
da ga je S.I.- policajac udario pesnicom u predjelu nosa od kojeg udarca je
pao dolje, tako da ne zna da li je bila stisnuta pesnica ili ne, ali da zna da
ga je udario pesnicom S. Naveo je da je on tada krenuo da ustane da bi ga neko
pendrekom udario u predjelu desnog dijela glave, tj. u predjelu iznad desnog
dijela čela, a to lice je bilo uniformisano lice Uprave policije. Nakon što ga
je to lice udarilo pendrekom tada je prišlo više policajaca koji su ga
pendrecima udarali po leđima i nastavili da ga šutiraju dolje po nekom
šljunku. Pojasnio je da su onda prestali da ga udaraju, da je on ustao i da je
tada vidio Lj.M., kojem su stavili lisice na ruke i naslonili na policijsko
vozilo. Osim S. nije prepoznao drugo lice iz Uprave policije koje ga je
udaralo pendrecima. Dodao je da kada je ustao pitao je policajce zašto su ga
udarali, da bi mu tada S.I. rekao „M., greška je“, i dodao je da je S. inače
znao sve o njemu jer je istog dana u jutarnjim časovima on izašao sa
izdržavanja kazne. Nakon što mu je to rekao S. ga je odveo u kupatilo da se
opere, te kada su ušli u kupatilo S. je ostalima pokazao svoju službenu značku
kako bi mu omogućili da se umije, a kada se umio jer mu je nos krvario,
primijetio je broj policijske značke S., a to je bio broj 6260. Nakon toga S.
mu je ponovo rekao da je greška i pitao ga “hoćeš li baciti bratsku ruku da me
nećeš prijaviti“, na šta mu je on pružio ruku i rekao da ga sto posto neće
prijaviti. Na pola puta ka kući sjetio se da mu nema mobilnog telefona i sata
sa ruke, pa se vratio nazad kada je vidio da je već bilo došlo vozilo
interventne ispred navedenog objekta. Kada ga je vidio da se vratio, S. ga je
upitao za razlog vraćanja, a on mu je objasnio da su mu mobilni i sat ispali,
a S. je pozvao ove iz interventne da upale lampe jer je tu bio mrak, pa je on
pronašao nakon minut telefon ali ne i sat, a nakon što je krenuo S. ga je još
jednom upitao važi li ona bratska riječ, na što mu je on potvrdno odgovorio, i
krenuo prema kući. Sa Lj. je došao kući u vrijeme kada mu je i otac došao iz
treće smjene, vidio u kakvom je stanju i upitao ga šta mu se to desilo, pa
pošto mu je odgovorio isti nije mogao vjerovati. Istakao je da on nije htio
prijavljivati predmetni događaj, jer i kada vidi u sudnici okrivljene on ih ne
može prepoznati, a što nije mogao ni u SUP-u, ali kada se ujutru probudio,
došli su mu braća, stričevi i novinari jer su njegovi sve prijavili. Sledećeg
dana ga je S. pozvao telefonom sa fiksnog telefona iz pošte u N., odmah ga je
prepoznao i isti mu je prijetio što ga je prijavio. Dodao je da su mu u Upravi
policije rekli da tu značku koju je on vidio predmetne noći upravo nosi S.I.
Istakao je da predmetne noći nikog svojim ponašanjem nije isprovocirao, te da
mu je uniforma UP poznata, a to je plava stara uniforma i istu razlikuje od
ostalih uniformi, kao od npr. pripadnika "SG". Dodao je da se ne može sjetiti
da li je još neko osim policije obezbjeđivao objekat te noći, te da S.I. od
ranije ne poznaje, da ga ni na glavnom pretresu ne bi poznao da se nije
predstavio, te da je broj njegove značke registrovao dok ga je vodio u toalet
da se umije i ustvrdio je da ga je S. udario pesnicom jer mu je tada dobro
upamtio lice, iako je prošlo dosta vremena, da bi nakon toga nastavio da ga sa
ostalim policajcima udara pendrekom. Pojasnio je da mu je i Lj.M. kasnije
rekao ko ga je sve udarao predmetene noći te da je i njemu Stamatović Ivan
predmetne noći opalio šamar. Dodao je da ni na leđima nije udarce mogao
prebrojati o čemu govori medicinska dokumentacija. Dodao je da je htio održati
riječ i ne prijaviti Stamatovića, ali je to uradila njegova porodica, te da to
ne bi činio ni pred sudom da mu branilac S.I. ne postavlja niz pitanja i
podpitanja. Dodao je da kada je saslušavan kod istražnog sudije nije znao ime
S.I. već samo broj značke, a koji broj je prijavio u SUP-a,te da su u policiji
saznali ko je sve bio od policajaca i ko je nosio tu značku. Pojasnio je da
prepoznaje glas S.I. što je rekao i u Upravi policije.
Na glavnom pretresu od 14.10.2011 godine, kao i na glavnom pretresu od
11.06.2012 godine,oštećeni M.D. je izjavio da vezano za predmetni događaj može
jedino reći da niko od okrivljenih njemu nije poznat, te da su mu u uniformi
svi isti. Dodao je da to nije prvi put da ga policija izbije pa mu se od toga
zgadi od svake uniforme. Naveo je da ni za jednog od okrivljenih ne može reći
da ga je on pretukao, ali da zna da ga je te noći istukla policija, i istakao
da ne može dušu da griješi, jer ni za jednog od okrivljenih ne može tvrditi da
ga je on izbio.
Pojašnjavajući razlike u kazivanjima sa glavnih pretresa od 14.10.2011 i od
11.06.2012 godine, sa kazivanjima iz prethodnog postupka sa zapisnika pred
istražnim sudijom ovog suda Kri.br. 08/516 od 10.02.2009 godine i sa glavnog
pretresa od 26.05.2011 godine, oštećeni M.D. je izjavio da u svemu ostaje pri
svom iskazu sa poslednjeg glavnog pretresa, a da je razlog zbog kojeg je
ranije davao drugačije iskaze gdje je naveo da je S.I. lice koje ga je udaralo
taj što su mu u Upravi policije rekli da je on lice koje nosi službenu značku
koju je on zapamtio kada ga je policjac sa tom službenom značkom udarao
predmetnom prilikom. Pojasnio je da S.I. ne poznaje i da čak kada ga vidi u
sudnicii on mu ni ne liči na to lice koje ga je predmetnom prilikom udaralo,
te da ne može ustvrditi da ga je lice koje ga je kasnije zvalo telefonom bio
S.I. Dodao je da je on narkoman, da o tome ne posjeduje papire, te da je on
zbog droge i krivično odgovarao, kao ni to da u vrijeme davanja iskaza pred
sudom u maju mjesecu nije konzumirao drogu, te da nije nikada imao psihičkih
problema. Istakao je da koliko on mrzi policiju i da ga Sud još jedan put
saslušava opet bi dao drugačiji iskaz, i ponovio da ostaje pri svom zadnjem
svjedočenju.
Svjedok Lj.M. je u svjedočenju u prethodnom postupku pred istražnim sudijom na
zapisniku Kri.br.08/516 od 03.12.2009 godine izjavio da je negdje u februaru
2008. godine bio sa D.M., u večernjim satima na jednoj žurci u hali "T". Dok
su bili na žurci popili su po dva piva i u jednom momentu odlučili da izađu
vani. Neposredno kod ulaznih vrata D.M. je ramenom zakačio nekog nepoznatog
momka i tu je došlo do rasprave između njih dvojice ali se nijesu potukli.
Dalje je izjavio da se tu odjednom stvorilo nekih pet-šest njemu nepoznatih
uniformisanih policajaca. Dvojica od njih su ga povela u stranu, stavila mu
lisice na ruke, a ostali su na suprotnu stranu poveli D.M., kada je vidio da
M. udaraju rukama, nogama, pendrecima, ali obzirom da iste ne poznaje nije
mogao precizirati ko ga je i čime udarao. U jednom momentu oni su ostavili D.
na mjestu gdje su ga tukli i pošli sa lica mjesta, a on je vidio da isti ima
vidne povrede po glavi i tijelu i da mu nije tekla krv iz nosa. Pozvao je
taksi u koji je pomogao D. da uđe i pošli su kući kod njega. Te večeri je
ostao kod D. kući, a sledećeg jutra ga je zajedno sa njegovim roditeljima
odveo u Hitnu pomoć. Pojasnio je da se obzirom na protek vremena ne sjeća
drugih detalja vezanih za predmetni događaj, te da su mu ti uniformisani
policajci koji su tukli D.M. nepoznati, iz kojih razloga ih i ne bi mogao
prepoznati.
Na glavnom pretresu svjedok Lj.M. je izjavio da se predmetnog događaja ne
sjeća baš najbolje, da zna da je u hali "T" na žurci bio sa D.M, te da kada su
izlazili iz hale D. se zakačio sa nekim momkom u civilu tj. došlo je do
pokušaja svađe između njih dvojice, a on je stao da ih razdvoji. U tom
trenutku jedan muškarac u civilu je skočio na D. dok su njega dva uniformisana
policajca odveli sa strane, i pri tom ga nijesu vezivali. Naveo je da on nije
vidio ko je i na koji način udarao D. predmetnom prilikom, te da je on nekih
5-10 minuta nakon predmetnog događaja vidio D. koji je imao povrede po tijelu,
po leđima, po glavi, i nije krvario, ali je bio modar i plav. Na njegovo
pitanje ko mu je to uradio D. mu je odgovorio da ga je izbila interventna
policija, a nakon toga su pošli kućama, i to tako što su obojica pošli kod D.,
a onda je D. sa svojima pošao u Urgentni da izvadi nalaze. Naveo je da se
sjeća da prije nego su pošli kući vratili su se na mjesto događaja jer je M.
bio izgubio sat, te da su tada ljudi iz interventne pitali „Šta je M.“, a
nakon njegovog odgovora da je izgubio sat isti su počeli tražiti sat ali ga
nijesu našli. Odgovarajući na pitanja stranaka ovaj svjedok je izjavio da se
kroz maglu sjeća toga što je rekao oštećeni M. da su ga odvodili u toalet da
se umije, te da je siguran da su se zbog sata vratili dok za mobilni nije
siguran, te da je lice koje je sa strane odvojilo M. bilo u civilu, kao i to
da se ne može izjasniti da li su lica koja su ga tukla bili pripadnici
Interventne ili obični policajci. Izjavio je da među prisutnim okrivljenima ne
može prepoznati ni jedno lice koje je predmetne noći bilo akter navedenog
događaja.
Pojašnjavajući razlike u kazivanjima iz prethodnog postupka i sa glavnog
pretresa Lj.M. je naveo da su se razlike koje su se pojavile, a koje po njemu
i nijesu neke razlike, pojavile najvjerovatnije zbog toga što kada je davao
iskaz pred istražnim sudijom događaj mu je bio svjež u sjećanju obzirom da je
taj iskaz davao pola godine nakon predmetnog događaja.
Svjedok Š.D. je, i u prethodnom postupku u iskazu pred istražnim sudijom Ovog
suda na zapisniku od 25.03.2009 godine, kao i na glavnom pretresu, izjavio da
radi kao policajac pri UP PJ Podgorica, te da se dana 08/09.02.2008 godine on
nije nalazio na obezbjeđenju javnog okupljanja u hali "T.", već je u
predmetnom periodu radio na pozorničkom reonu u kojem se nalazi KCCG. Poznato
mu je da se D.M. javljao u Urgentni blok KCCG, a zbog nekih tjelesnih povreda.
Gdje i od koga je M. zadobio te povrede njemu nije poznato. Navedeno zna sa
razloga jer mu je predmetnom prilikom od strane dežurne službe javljeno da je
u Urgentni blok stiglo jedno lice sa povredama, iz kog se razloga on i uputio
u Urgentni blok, gdje je zatekao M.D. koji je od strane ljekara pregledan u
Urgentnom bloku, a kako je njegova obaveza bila da obavi razgovor sa
povrijeđenim licem, to mu je isti tom prilikom rekao da je povrede zadobio od
NN lica na žurci kod "T.", pri tom ne pominjući službena lica policije. O
svemu je, a što je i bila njegova obaveza, sačinio Službenu zabilješku. Dodao
je da je to sve što mu je poznato.
Svjedok J.M. je u svom svjedočkom iskazu pred istražnim sudijom Ovog suda na
zapisniku od 05.06.2009 godine izjavio da se dana 10.02.2008 godine nalazio na
dužnosti policajca pri Ekspozituri za dežurstvo F.B.V i VI. Putem radio veze
je obaviješten da je jedno lice sa tjelesnim povredama primljeno u Urgentni
blok KCCG. Kada je došao tamo je zatekao M.D., koji mu je u razgovoru rekao da
je povrijeđen na žurci u prostorijama bivšeg "T", ali mu ni jednom nije
pomenuo ni jedno lice koje mu je nanijelo tjelesne povrede. U tom razgovoru mu
je dalje rekao da on neće podnositi krivičnu prijavu protiv tih lica, ali nije
rekao njihova imena. Nije se mogao sjetiti da li je M.D. na sebi imao neke
vidne povrede, sa razloga proteka vremena od predmetnog događaja.
Na glavnom pretresu svjedok J.M. je u svemu ponovio iskaz iz prethodnog
postupka uz izmjenu što je na glavnom pretresu bio izričit da na oštećenom
odnosne prilike nije vidio tjelesne povrede, te da se sjeća da mu je oštećeni
tada rekao da je imao tuču sa njegovim kolegama, te da je o svemu sačinio
službenu zabilješku, te da se drugih detalja ne sjeća.
U svom nalazu i mišljenju - zaključku od 08.12.2009 godine, a što proizilazi i
iz medicinske dokumentacije na ime oštećenog, stalni sudski vještak medicinske
struke prof.dr. Miodrag Šoć je utvrdio da je oštećeni M.D. u predmetnom
događaju zadobio sledeće povrede: krvni podliv i otok u predjelu nosa, krvne
podlive u predjelu desne očne duplje i desne strane grudnog koša i slabine, te
otoke lijeve strane čela i lijeve strane potiljka. Navedene povrede su
posledica višekratnog dejstva (najmanje tri) tupog, teškog i zamahnutog
mehaničkog oruđa (moguće i pesnica) na odgovarajuće predjele tijela; dok je
povreda potiljka mogla nastati i mehanizmom pada i udara o tvrdu i neravnu
podlogu. Navedene povrede i pojedinačno i u svom zbiru predstavljaju u vrijeme
odigravanja predmetnog događaja laku tjelesnu povredu.
Cijeneći nalaz i mišljenje vještaka medicinske struke, Sud mu je kao stručnom,
preciznom, jasnom i u svemu u skladu sa naukom, poklonio svoju punu vjeru.
Iz dopisa UP PJ Podgorica br.03-224/11-17641/2 od 10.08.2010 godine sa
službenom zabilješkom sačinjenom od strane Šuković Dejana dana 09.02.2008
godine, utvrđeno je da je na zahtjev ovog Suda istom dostavljena navedena
službena zabilješka u kojoj je konstatovano da se dana 09.02.2008 godine po
pozivu dežurne službe,ovlašćeni policijski službenik Šuković Dejan, uputio u
Urgentni blok gdje je stiglo lice iz nasilja - M. D., od oca D.,
rođen...godine. Dalje je konstatovano da je po njegovom kazivanju pomenutog
napalo više NN lica na parking prostoru kod "T". Po izjavi dežurnog ljekara
Urgentnog bloka M.D. je zadobio lake tjelesne povrede. Isti je upućen na
podnošenje prijave, a o svemu je obaviještena dežurna služba. Navedena
službena zabilješka je potpisana od strane Šuković Dejana.
Iz dopisa UP PJ Podgorica Ekspozitura za JRM od 07.07.2011 godine, je utvrđeno
da je ovaj Sud od strane načelnika Đukanović Zorice obaviješten da je službenu
legitimaciju broj .... dužio Ž.M. a službenu legitimaciju broj .... S.I., a
koje legitimacije su izdate od strane MUP-a RCG u čijem sastavu je bila SJB, a
čiji su pripadnici bili Ž. i S.
Iz dopisa UP PJ Podgorica Ekspozitura za javni red i mir br.03-224/11-26393/2
od 27.10.2011 godine sa službenom zabilješkom sačinjenom od strane Joksimović
Milojka dana 10.02.2008 godine, utvrđeno je da je na zahtjev Ovog suda istom
dostavljena navedena službena zabilješka iz koje je konstatovano da je dana
10.02.2008 godine u 12,40h, ovlašćeni policijski službenik Joksimović Milojko,
po obavještenju ekspoziture za dežurstvo pošao u Urgentni blok, gdje je
zatekao lice M.D. od oca D., rođen...godine, a koje lice je izjavilo da je bio
na žurci u petak veče 08.02.2008 godine u hali kod "T", a što je organizovao
"P". Takođe je konstatovano da isti navodi da su ga napala tri policajca u
uniformi i jedan u civilu, i nanijeli mu povrede u predjelu glave i tijela, te
da isti nema podatke niti broj znački ni jednog službenika, te da neće
podnositi prijavu. Sačinilac zabilješke je još naveo da nema podataka o težini
povreda jer nijesu gotovi nalazi, a o svemu je upoznao kolegu koji je preuzeo
i smjenu i lice. Zabilješka je potpisana od strane Joksimović Milojka.
Iz izvoda iz KE za okrivljenog S.I. izdatog od UP PJ Nikšić pod br.2446 od
23.12.2010 godine, utvrđeno je da isti ranije nije osuđivan.
Iz Izvoda iz KE za okrivljenog P.R. izdat od UP PJ Podgorica pod
br.29-245/12-14241/2-2382 od 05.06.2012 godine utvrđeno je da je isti ranije
osuđivan i to: presudom Osnovnog suda Cetinje K.br.46/00 od 24.05.2000 godine
zbog krivičnog djela iz čl.172.3 u vezi st.1 KZ RCG sudskom opomenom i
presudom Osnovnog suda Cetinje K.br.358/05 od 30.06.2006 godine zbog krivičnog
djela iz čl.167 st.3/1 u vezi čl.23 KZ-a na kaznu zatvora u trajanju od tri
mjeseca uslovno na 2 godine.
Iz Izvoda iz KE za okrivljenog V.V. izdatog od UP PJ Bijelo Polje pod br.2842
od 24.12.2010 godine, utvrđeno je da isti nije ranije osuđivan.
Iz Izvoda iz KE za okrivljenog R.D. izdatog od UP PJ Berane pod
br.03/3-245-8028 od 24.12.2010 godine,utvrđeno je da isti ranije nije
osuđivan.
Iz izvoda iz KE za okrivljenog F.Z. izdatog od UP PJ Bijelo Polje Ispostava
Mojkovac pod br.02-245/12-2789/2 od 05.06.2012 godine, utvrđeno je da isti
nije ranije osuđivan.
Okrivljenima je stavljeno na teret da su kao saizvršioci u noći između 08 i
09.02.2008 godine u Podgorici, ispred hale „T“ u svojstvu službenih lica u
vršenju službe zlostavljali drugog i prema njemu postupali na način kojim se
vrijeđa ljudsko dostojanstvo, na način što su kao službena lica Uprave
policije - PJ Podgorica, prilikom vršenja službene radnje-obezbjeđenja javnog
reda i mira u toku održavanja manifestacije „Industrija dobrih stvari“ zajedno
fizički napali oštećenog M.D., tako što su ga više puta udarili rukama u
predjelu glave i tijela, od kojih udaraca je oštećeni pao na tlo, nanoseći mu
tom prilikom laku tjelesnu povredu u vidu krvnog podliva i otoka u predjelu
nosa, krvnog podliva u predjelu desne očne duplje i desne strane grudnog koša
i slabine, otoka lijeve strane čela i lijeve strane potiljka, te da su tako
postupajući izvršili kao saizvršioci krivično djelo mučenje i zlostavljanje iz
čl.167 st.3 u vezi st.2 Krivičnog zakonika.
Cijeneći sve dokaze provedene na glavnom pretresu, te postupajući po ukidnom
rješenju Višeg suda u Podgorici Kž.br. 1774/12 od 18.12.2012 godine, a koje
dokaze je Sud medjusobno doveo u logičnu vezu sa odbranama okrivljenih, te
navodima optužbe, Ovaj sud je nesporno utvrdio da su okrivljeni u noć
08/09.02.2008 godine vršili službenu radnju-obezbjeđivali javni red i mir u
hali „T“ prilikom održavanja manifestacije „Industrija dobrih stvari“, a koju
manifestaciju je obezbjeđivalo i privatno "S" obezbjeđenje. Takođe je
nesumnjivo utvrđeno i to da je oštećeni M.D. od strane ljekara specijaliste
hirurga KC CG u Podgorici pregledan 10.02.2008 godine, gdje su mu opisane
ustanovljene povrede, urađen rentgenski snimak kostiju nosa i grudnog koša, te
urađeno skenersko snimanje moždanog tkiva, data mu je terapija, savjet,
zakazan kontrolni pregled; kao i da je isti pregledan istoga dana od strane
ljekara specijaliste za bolesti uha, nosa i grla KC CG u P., kojem je
ustanovljena dijagnoza, opisane povrede, data terapija i takođe zakazan
kontrolni pregled; te u konačnom navedene povrede, konstatovane citiranim
izvještajima ljekara specijalista, nalazom i mišljenjem stalnog sudskog
vještaka medicinske struke prof.dr.Šoć Miodraga klasifikovane i po vrsti i po
težini, te određen i mehanizam njihovog nanošenja. Dakle neosporno je utvrđeno
da je M.D. zadobio laku tjelesnu povredu u vidu krvnog podliva i otoka u
predjelu nosa, krvnog podliva u predjelu desne očne duplje i desne strane
grudnog koša i slabine, otoka lijeve strane čela i lijeve strane potiljka, a
koje su konstatovane tog 10.02.2008 godine.
Takodje je utvrdjeno i da su, doista u različitim uniformama, jedina
uniformisana lica predmetne noći, u i ispred hale "T", bili okrivljeni, kao
pripradnici Uprave policije, i obezbjedjenje "SG".
Međutim, ni jedan provedeni dokaz nije Ovaj sud uputio na nesumnjiv zaključak,
a imajući u vidu da je okrivljenima stavljeno na teret da su predmetno
krivično djelo izvršili kao saizvršioci, ko je od petorice okrivljenih
predmetnom prilikom preduzeo, i ako jeste, koju radnju izvršenja predmetnog
krivičnog djela, te radnjama kojih od okrivljenih su nanesene povrede
oštećenom M.D. Čak ni sam oštećeni čiji je i najveći interes rasvjetljenje
predmetne krivično-pravne stvari, svojim konstantnim mijenjanjem iskaza, nije
doprinio činjeničnom utvrđenju. Naime, isti je najprije pred istražnim
sudijom, kada je saslušavan ubrzo nakon predmetnog događaja istakao da mu je
po izlasku iz hale „T“ odjednom počelo „pucati“ sa svih strana od strane više
uniformisanih policajaca koje nije poznavao i nije uspio ni u policiji
prepoznati; da bi na glavnom pretresu od 26.05.2011 godine izjavio da ga je po
izlasku iz hale S.I. udario pesnicom u predjelu nosa, od kog udarca je pao, a
zatim ga više policajaca zajedno sa S. nastavili udarati i rukama, i nogama i
pendrecima po tijelu, da bi potom od strane okrivljenog S. bio odveden u
toalet da se umije kada je i vidio broj njegove značke, i kada mu je isti
objasnio da je greškom izudaran tražeći da mu oštećeni obeća da ga neće za
navedeno prijaviti; da bi na poslednjim glavnim pretresima oštećeni izjavio da
vezano za predmetni događaj može jedino reći da niko od okrivljenih njemu nije
poznat, te da su mu u uniformi svi isti, dodajući da to nije prvi put da ga
policija izbije, pa mu se od toga zgadi od svake uniforme, ističući da ni za
jednog od okrivljenih ne može reći da ga je on pretukao, ali da zna da ga je
te noći istukla policija, i istakao da ne može dušu da griješi jer ni za
jednog od okrivljenih ne može tvrditi da ga je on izbio. Dodao je i to da
koliko on ne voli policiju, to bi, da ga sud još jednom ispituje, ponovo
promijenio svoj iskaz.
Ovakve, same sebi kontradiktorne, izjave svjedoka-oštećenog, a koje nijesu
potkrijepljene većinom provedenih dokaza, Sud nije mogao prihvatiti, niti na
istima temeljiti bilo kakvo činjenično utvrđenje u ovoj krivično–pravnoj
stvari.
Cijeneći iskaze svjedoka Š.D. i J.M., Ovaj sud je našao da su isti istiniti te
saglasni službenim zabilješkama koje su isti sačinili, a koje su pročitane u
dokaznom postupku.
Iskaz svjedoka Lj.M. koji je različit, po nalaženju Ovog suda, u bitnim
elementima, u prethodnom postupku, i na glavnom pretresu, uz logičan zaključak
da se događaj tačnije opisuje dok je „svjež“ odnosno kada se o njemu govori
neposredno nakon odigravanja, a imajući u vidu da je suprotan i većini
kazivanja i oštećenog M.D., Sud nije prihvatio, jer istom ni jedan drugi dokaz
nije išao u prilog, a i sam sebi je kontradiktoran, pa je kao takav Ovom sudu
nepodoban za rasvjetljenje predmetne krivično-pravne stvari.
Ovaj sud je cijenio i navode odbrana svih okrivljenih, kako pojedinačno tako i
dovodeći ih u međusobnu vezu, a gdje isti negiraju izvršenje krivičnog djela
stavljenog im na teret, i našao je da činjenična gradja utvrdjena dokazima
provedenim u dokaznom postupku nije opovrgla navode njihovih odbrana. Takodje,
navodi odbrane okrivljenog S.I., su potkrijepljeni i činjenicom utvrdjenom na
glavnom pretresu da je broj njegove službene značke u vrijeme odigravanja
predmetnog događaja bio ...., a legitimaciju broj .... dužio je Ž.M., koji
predmetnom prilikom nije bio jedan od petorice službenih lica UP PJ Podgorica
raspoređenih na navedenom zadatku obezbjeđenja.
Dakle, na osnovu svega naprijed navedenog, Ovaj sud nakon provedenog dokaznog
postupka nije mogao izvesti jasan i nesumnjiv zaključak da su okrivljeni kao
saizvršioci izvršili krivično djelo stavljeno im na teret, a na štetu M.D. pri
tom usled nemogućnosti utvrđenja eventualno njihovih pojedinačnih radnji
saizvršenja predmetnog krivičnog djela, a imajući u vidu institut „In dubio
pro reo“, Ovaj sud je odlučio kao u izreci presude i okrivljene oslobodio od
optužbe, nalazeći da nije dokazano da su izvršili krivično djelo koje im se
stavlja na teret.
Odluka da troškovi postupka koji se odnose na medicinsko vještačenje u iznosu
od 93,50 €, te telekomunikaciono vještačenje u iznosu od 247,50 €, kao i
troškovi okrivljenih na ime nužnih izdataka i odbrane po izabranom braniocu,
padaju na teret budžetskih sredstava Crne Gore, donijeta je primjenom odredbi
čl.230 ZKP-a.
Oštećenog je Sud, a radi postavljenog, a nepreciziranog imovinsko-pravnog
zahtjeva uputio na redovnu građansku parnicu u smislu čl. 239 ZKP-a.
Na osnovu izloženog, a u smislu čl. 373 st. 1 tač. 2 ZKP-a, odlučeno je kao u
izreci presude.
OSNOVNI SUD U PODGORICI
Dana, 20.03.2013 godine
ZAPISNIČAR, SUDIJA
Lidija Radetić, s.r. Larisa Mijušković- Stamatović, s.r.
PRAVNA POUKA :
Protiv ove presude može se izjaviti
žalba u roku od 8 (osam) dana od
dana prijema pismenog otpravka iste
Višem sudu u Podgorici,a preko ovog suda.
ZTO: Valentina Vukašinović