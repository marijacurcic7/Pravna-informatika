OSNOVNI SUD U ROŽAJAMA
K.br. 7/12.
U IME CRNE GORE
OSNOVNI SUD U ROŽAJAMA i to Predsjednik suda Camić Zahit, kao sudija
pojedinac, sa zapisničarem Burdžović Adisom, odlučujući po optužnom predlogu
Kt.br.255/11. od 29.12.2011. godine Osnovnog Državnog Tužilaštva iz Rožaja,
protiv M. E. iz Rožaja, zbog krivičnog djela vanbračna zajednica sa
maloljetnikom iz čl. 216.st.1. Krivičnog Zakonika, nakon održanog glavnog i
javnog pretresa u prisustvu Zamjenika Osnovnog Državnog Tužioca Kalač Aldina
iz Rožaja, oštećene J. Sch., i okrivljenog, dana 10.01.2012. godine, donio je
i javno objavio
P R E S U D U
Okrivljeni M. E., JMBG 2503992274009, od oca R. i majke F., rodj. K., rodjen
..godine, u Treuchtlingen SR Njemačka, živi u Rožajama, drž, CG, razumije
crnogorski jezik, koji mu je i maternji, pismen, završio SSS, nezapošljen,
oženjen, srednjeg imovnog stanja, neosudjivan.
K R I V J E
Što od dana 28. 12. 2012. godine u Rožajama živi u Vanbračnoj zajednici sa
maloljetnom J. Sch. rodjenom 29.8.1995.godine.
-čime je izvršio krivično djelo vanbračna zajednica sa maloljetnikom iz čl. 216.st.1. Krivičnog Zakonika.
Pa mu sud na osnovu pomenutog zakonskog propisa, primjenom čl.
4.13.15.32.36.45.46.st. 1. tač.5Krivičnog Zakonika i čl. 52. 53 Krivičnog
Zakonika i čl. 226.229. i 374. Zakonika o Krivičnom Postupku i z r i č e
USLOVNU OSUDU
Kojom mu utvrdjuje kaznu zatvora u trajanju od 30 (trideset) dana i
istovremeno odredjuje da se ista neće izvršiti ukoliko osudjeni u roku od
jedne godine dana ne izvrši novo krivično djelo.
Da plati na ime troškova krivičnog postupa – paušala iznos od 50 eura u roku
od 15 dana po pravnosnažnosti ove presude.
O b r a z l o ž e n j e
ODT iz Rožaja podnio je optužni predlog Kt.br.255/11. od 29.12.2011. godine,
protiv okrivljenog M. E. iz Rožaja, zbog krivičnog djela vanbračna zajednica
sa maloljetnikom iz čl. 216.st.1. KZ.
Na glavnom pretresu Zamjenik ODT-a predložio je da sud okrivljenog oglasi
krivim za izvršeno krivično djelo i izrekne mu uslovnu osudu kojom će mu
utvrditi kaznu zatvora u trajanju od 30 dana i istovremeno odredi da se ista
neće izvršiti ukoliko isti u roku od jedne godine dana ne izvrši novo krivčno
djelo.
Okrivljeni M. E. na glavnom pretresu je izjavio da priznaje izvršenje krivčnog
djela i krivicu za krivično djelo za koje je optužen. Objasnio je da je
J.upoznao u Rožajama u aprilu mjesecu 2011. godine. Sa istom je više puta
kontaktirao telefonom pošto ona živi u Njemačkoj. U Njemačkoj je boravio
mjesec dana tako da je upoznao i roditelje iste. U oktobru mjesecu sa istom je
došao iz Njemačke u Rožajama nakon čega se ista ponovo vratila u Njemačku.
Kada je J. došla u Rožaje u decembru mjesecu 2011. godine dogovorili su se da
stupe u brak, tako da je dana 28.12. 2011. godine sa J. stupio u brak. Znao je
da ista ima 16 godina starosti. Sa istom ima namjeru da otputuje za Njemačku
gdje će po saglasnosti njenih roditelja sa istom zaključiti brak. Sa majkom J.
je kontaktirao telefonom i ista ih je pozvala da podju u Njemačku da bi J.
završila započetu školu, što će i učiniti.
Na glavnom pretresu sud je izveo dokaze saslušanjem u svojstvu svjedoka
J.Sch., izvršio uvid u ličnu kartu L5H7H3XMM iz koje se vidi da je J. rodjena
29.8.1995.godine.
Cijeneći priznanje okrivljenog za izvršeno krivično djelo i izvedene dokaze
pojedinačno i u vezi sa ostalim izvedenim dokazima, sud je na osnovu takve
ocjene utvrdio činjenično stanje kao u izreci presude.
Utvrdjeno činjenično stanje proizilazi iz priznanja okrivljenog za izvršeno
krivično djelo čije priznanje je sud u svemu prihvatio i isto uzeo kao dokaz
jer je u svemu potvrdjeno izvedenim dokazima, a posebno sa iskazom svjedoka J.
koja je u svemu potvrdila objašnjenje okrivljenog za krivično djelo koje mu se
optužbom stavlja na teret.
Pravnom ocjenom utvrdjenog činjeničnog stanja sud je našao da su u radnjama
okrivljenog sadržani svi bitni elementi krivičnog djela vanbračna zajednica sa
maloljetnikom iz čl. 216.st.1. KZ. Naime, nesporno je da je okrivljeni stupio
u vanbračnu zajednicu sa maloljetnom J. dana 28.12.2011. godine po njenom
pristanku u kojoj zajednici i sada žive.
Cijeneći psihički odnos okrivljenog prema izvršenom krivičnom djelu sud je
našao da je isti ovo krivično djelo izvršio sa umišljajem, jer je svjestan da
živi u vanbračnoj zajednici sa maloljetnim licem za koje je znao da ima
navršenih 16 godina starosti, na šta je i pristao.
Za izvršeno krivično djelo sud je okrivljenog oglasio krivim pošto je našao da
nema elemenata koji bi isključivali njegovu krivično pravnu odgovornost i
izrekao mu uslovnu osudu utvrdjujući mu pri tom kaznu zatvora u trajanju od 30
dana i istovremeno odredjujući da se ista neće izvršiti ukoliko isti u roku od
jedne godine dana ne izvrši novo krivično djelo.
Prilikom izricanja uslovne osude kao krivične sankcije sud je imao u vidu
ličnost izvršioca ovog krivičnog djela, njegovu životnu dob, njegovo iskreno
priznanje za izvršeno krivično djelo, da nije u radnom odnosu, njegov odnos
prema izvršenom krivičnom djelu, da do sada nije osudjivan, pa mu je sud u tom
smislu primjenom čl. 45. i 46. KZ uzimajući ove okolnosti kao posebno
olakšavajuće utvrdio blažu visinu kazne od one koja je u Zakonu propisana za
ovo krivično djelo, izričući okrivljenom uslovnu osudu pri čemu je imao u vidu
svrhu uslovne osude u okviru opšte svrhe krivičnih sankcija, ubijedjen da će
se upozorenjem uz prijetnju kaznom – uslovnom osudom dovoljno uticati na
okrivljenog da više ne vrši krivično djelo.
U smislu čl. 226. i 229. ZKP sud je obavezao okrivljenog da plati na ime
troškova krivičnog postupka –pauašala iznos od 50 eura, imajući u vidu
trajanje i složenost krivičnog postupka.
OSNOVNI SUD U ROŽAJAMA, dana 10.01.2012. godine.
ZAPISNIČAR PREDSJEDNIK SUDA
Burdžović Adisa s.r. Camić Zahit s.r.
PRAVNA POUKA: Protiv ove presude može se
izjaviti žalba u roku od 8 dana od dana prijema
iste i to Višem sudu, a preko ovog suda.