OSNOVNI SUD U ROŽAJAMA
K.br.31/13
U IME CRNE GORE
Sudija Osnovnog suda u Rožajama Milosav Zekić, uz učešće zapisničara Aide
Luboder , rješavajući po optužnici Osnovnog državnog tužilaštva iz Rožaja
Kt.br. 4/13 od 13.03.2013 .g. podnijeta protiv okrivljenog iz Rožaja, zbog
krivičnog djela krijumčarenje 265. st. 3. Krivičnog zakonika, nakon održanog
glavnog i javnog pretresa u prisustvu Zamjenika Osnovnog državnog tužioca
Armina Selmanovića, okrivljenog i njegovog branioca adv. Stanka Jelića, dana
16.04.2013. donio je i javno objavio
P R E S U D U
Okrivljeni ALDIN KALAČ, JMB 1704984272015 od oca Fadila i majke Ismete,
rodj.Škrijelj, rodjen 17.04.1984.g. u Rožajama, živi u naselje Rasadnik drž.
CG, razumije crnogorski jezik, njegov jezik je crnogorski, pismen, završio
osnovnu školu, nezaposlen, oženjen , otac jednog maloletnog djeteta siromašnog
imovnog stanja, osudjivan presudom Osnovnog suda Rožaje K.br. 43/09 od
03.03.2009.g., na kaznu zatvora 30 dana uslovno za jednu godinu i novčanu
kaznu od 600,00 eura zbog kriv. djela iz čl. 324. st. 1. KZ, presudom Osnovnog
suda Rožaje K.br. 232/10 od 28.12.2010.g., na kaznu zatvora u trajanju od 30
dana zbog kriv. djela iz čl. 403. st. 1. KZ.
K R I V J E
Što je:
dana 08.12.2012.g. u Rožajama, neovlašćeno kupio robu čiji je promet ograničen
protivno odredbama čl. 12 i 14 Zakona o duvanu ( Sl.list CG br. 48/08 od
11.08.2008., 76/08 od 12.12.2008.g. i 40/11 od 08.08.2011.g.) i to: 77 paketa
cigareta marke "Marble" (3.850 boksova), na način što je iste kupio od
nepoznatog lica bez dokaza o porijeklu i akciznih markica Crne Gore, a zatim
ih utovario u prikolicu svog teretnog motornog vozila marke "Volvo" reg.
oznaka RO AR 344/RO 342 AA, radi prodaje na teritoriji Crne Gore, kojom
prilikom su cigarete zatečene u mjestu zv. "Rasadnik", Opština Rožaje,na
prikolici parkiranog vozila, od strane službenika policije Ispostave Rožaje,
-čime je izvršio krivično djelo nedozvoljena trgovina iz čl. 284. st. 3. u vezi st. 1. i 2 Krivičnog zakonika 
pa ga sud primenom pomenutog zakonskog propisa i čl. 4, 13, 15, 32, 36 i 42
Krivičnog zakonika i čl. 374. Zakonika o krivičnom postupku
O S U Đ U J E
Na KAZNU ZATVORA u trajanju od 3 (tri) mjeseca.
Da plati na ime troškova krivičnog postupka paušalni iznos od 40,00 eura, u
korist budžeta Crne Gore, u roku od 15 dana po pravosnažnosti ove presude.
Od okrivljenog se oduzima 77 paketa cigareta marke "Marble" (3.850 boksova) ,
koje su upotrijebljene kao predmet izvršenja krivičnog djela.
O b r a z l o ž e nj e
Osnovno državno tužilaštvo iz Rožaja, podnijelo je ovome sudu optužnicu Kt.br.
4/13 od 13.03.2013.g. protiv okrivljenog Aldina Kalača iz Rožaja zbog
krivičnog djela krijumčarenje 265. st. 3.Krivičnog zakonika (KZ).
Na glavnom pretresu Zamjenik ODT-a Armin Selmanović je izmijenio naziv
optužnog akta, tako što je umjesto optužnice stavio naziv optužnog akta,
"optužni predlog". Izmijenio je i činjenični opis i pravnu kvalifikaciju
djela,kao u dispozitivu ove presude, te je predložio da sud okrivljenog oglasi
krivim zbog krivičnog djela nedozvoljena trgovina iz čl. 284. st. 3. u vezi
st. 1. i 2. KZ i da ga osudi na kaznu zatvora u trajanju od tri mjeseca, te da
se od istog oduzme 77 paketa cigareta marke "Marble" (3.850 boksova) , koje su
upotrijebljene kao predmet izvršenja krivičnog djela.
Branilac okrivljenog adv. Stanko Jelić je u završnoj riječi predložio da sud
njegovog branjenika oslobodi od optužbe, jer nije dokazano da je izvršio
krivično djelo koje mu je stavljeno na teret izmijenjenom optužbom.
Okrivljeni je u svojoj odbrani istakao da je juna mjeseca 2012.g. kod Seada
Kurpejovića kupio teretno motorno vozilo marke"Volvo" reg. oznaka RO AR 344/RO
342 AA, koje je registrovano na privredno društvo "Dass" Rožaje, vlasništvo
Dragana Bulatovića, koji mu je predao punomoćje da upravlja ovim vozilom. Da
je nakon toga septembra ili oktobra mjeseca 2012.g. ovo vozilo prodao Emiru
Ljaiću iz Peći koji ga je otjerao za Peć a ostao mu je dužan 7,500 eura, te je
Draganu rekao da mu ne da punomoćje i da ga ne prevodi na njega dok mu ne
isplati celokupni iznos kupoprodajne cijene. Istakao je da je u kritičnom
periodu primjetio ovo teretno vozilo u Rožajama na parkingu preko puta njegove
kuće gdje je stajao dva dana, pa je mislio da je Emir došao da mu vrati dug,
ali ga nije vidio jer nije dolazio kod njega. Kada ga je policija pozvala i
kazala mu da je u skrivenom prostoru na prikolici kamiona pronašla cigarete,
začudio se, jer pregradu na prikolici nije primjetio dok je on koristio kamion
i prikolicu. Nakon toga je vidio Emira u Peć i rekao mu da su cigarete nađene
u njegovom kamionu, a on je samo ćutao. Naglasio je da kritičnog dana tj.
18.12.2012.g. nije vozio ovaj kamion, niti je kupovao i prodavao cigarete koje
su se nalazile na prikolici istog, niti su te cigarete bile njegovo
vlasništvo, obzirom da se ne bavi prodajom duvanskih proizvoda na veliko i
malo, niti ima ovlašćenje za trgovinu ni registrovanu firmu ni radnju.
Predložio je da ga sud oslobodi od optužbe, jer nije izvršio djelo za koje je
optužen.
Po ovoj krivičnopravnoj stvari sud je izveo dokaze, saslušao svedoke Sahreta
Derviševića, Aidu Dacić, Avdulja Šutkovića, Munevera Kačara, Almira Dacića, po
saglasnosti stranaka pročitao iskaze svedoka Dragana Bulatovića dat pred ODT-
om na zapisniku Kt.br. 4/13 od 06.02.2013.g., Sulja Škrijelja dat pred ODT-om
na zapisniku Kt.br. 4/13 od 19.02.2013.g.,pročitao potvrdu o privremeno
oduzetim predmetima Uprave policije - Ispostave Rožaje br. 02 -Ku-189 od
09.12.2012.g., službenu zabilješku Ispostave Rožaje od 08/09.12.2012.godine,
zapisnik o primo-predaji cigareta Ispostave Rožaje br.02-240-4227 od
09.12.2012.godine, akt ODT-a Kt.br. 4/13 od 28.02.2013.g. upućen Upravi
policije - Sektor granične policije Berane, obavještenje Uprave policije –
Ispostave granične policije Berane 04/5 br. 267 od 05.03.2013.godine,
obavještenje Uprave policije – Ispostave Rožaje br. 02-240-772 od
06.03.2013.godine, obavještenje Uprave policije – Ispostave Rožaje br.
02-240-772/2 od 08.03.2013.godine, sa telegramom Sektora kriminalističke
policije br. 03/8-43-480 od 06.03.2013.godine, izvršio uvid u
fotodokumentaciju Ispostave Rožaje br. SL-12 od 09.12.2012.godine i uvid u
izvod iz kaznene evidencije na ime okrivljenog Aldina Kalača, dok nije
neposredno saslušao svedoka Dragana Bulatovića i Sulja Škrijelja, jer je
njihove iskaze date pred ODT-om pročitao na pretresu, te bi se odlaganjem
pretresa radi neposrednog saslušanja ovih svedoka samo nepotrebno odugovlačio
postupak a činjenično stanje bi ostalo neizmijenjeno. Sud je odbio predlog
branioca okrivljenog da se sasluša svedok Emir Ljaić iz Dečani jer se iz akta
kriminalističke policije od 06.03.2013.g. vidi da ovo lice ne postoji u
Dečanima, niti u registru autoprevoznika, niti je evidentiran kao pretplatnik
telefonskog broja koji je okrivljeni dao nadležnim organima, a sud je našao da
je činjenično stanje u dovoljnoj mjeri utvrđeno za presuđenje već izvedenim
dokazima, te bi se odlaganjem pretresa radi ponovne provjere navedenih
činjenica u pogledu pribavljanja adrese i drugih podataka za ovog svedoka,
koje su već utvrđene, samo nepotrebno odugovlačio postupak .
Svedok Sahret Dervišević je istakao, da radi u Upravi policije - Ispostava
Rožaje. Dana 18.12.2012.g. sa svojim kolegama Muneverom Kačarom i Suljom
Škrijeljem oko 23,10 h je pošao iz pravca Rožaja prema mjestu Đuranovića Luke
da bi izvršili uviđaj povodom saobraćajne nezgode koja se dogodila toga dana.
Prolazeći pored kuće Muja Mujevića primjetili su da kombi vozilo marke "Iveko"
reg. br. RO AR 229 izlazi iz podzemne garaže i ubrzano se kreće u pravcu
grada, pa su se okrenuli i pošli za njim ali ga nijesu sustigli. Kada su
prošli naselje "Rasadnik" okrenuli su se i ponovo pošli u pravcu "Đuranovića
Luke" i kada su prolazili kroz naselje "Rasadnik" na parkingu preko puta
hotela "Grand" su primjetili ovaj kombi sa upaljenim pozicionim svjetlima,
parkiran do jednog šlepera marke "Volvo" na kojem je cerada bila odšnjirana,
tako da je kombi bio zaklonjen od teretnog vozila kada su išli prema Rožajama
te ga zbog toga nijesu vidjeli. Na lice mjesta nijesu zatekli ni vozača
teretnog vozila ni vozača kombija. Kombi vozilo je bilo otključano i u istom
nije bilo nikakve robe. Teretno vozilo je bilo zaključano a na prikolici istog
vidjeli su više paketa cigareta "Marble". On i Suljo su pošli u Đuranovića
Luke radi vršenja uviđaja saobraćajne nezgode a kod ovih vozila je ostao
Munever Kačara i drugi kolege koji su u međuvremenu došli da obezbeđuju vozila
. Nakon toga su komesari policije preuzeli slučaj, tako da ne zna šta se dalje
dešavalo sa vozilima i cigaretama.
Svedok Munever Kačar je izjavio, da radi u Upravi policije - Ispostava Rožaje.
Dana 08.12.2012.g. oko 23,10 h obaviješten je da se u mjestu Đuranovića luke
dogodila saobraćajna nezgoda, pa su on i njegove kolege Sahret Dervišević i
Suljo Škrijelj pošli službenim vozilom prema mjestu nezgode. Kada su prolazili
pored kuće Muja Mujevića vidjeli su kombi vozilo i jedno manje vozilo sa
upaljenim svjetlima pa je neko rekao da ih treba kontrolisati, te je Sahret
okrenuo službeno vozilo pa su pošli za ovim vozilima ali ih nijesu sustigli.
Nakon toga su kombi vozilo pronašli preko puta hotela "Grand do jednog kamiona
na kojem je bila otvorena cerada na jednom dijelu tj. izvučena sajla, pa su
pogledali u unutrašnjost i vidjeli neke pakete sa cigaretama. Pored kombija su
vidjeli tragove obuće u snijegu koji su vodili prema šumi ali trag nijesu
pratili jer su obezbeđivali kamion, koji je bio zaključan. Nije znao ko je
vlasnik ovih vozila, niti su na lice mjesta zatekli vlasnika istih.
Svedok Suljo Škrijelj je izjavio, da radi kao službenik Uprave policije
-Ispostava Rožaje. Da je dana 08.12.2012.g. oko 23,10 h obaviješten da se
dogodila saobraćajna nezgoda u mjestu zv. Đuranovića Luke, pa je sa svojim
kolegama Sahretom Derviševićem i Muneverom Kačarem pošao u tom pravcu. Tada je
dobio operativni podatak da se u mjestu zv. "Rasadnik" vrši pretovar cigareta
iz kamiona u kombi vozilo. Prilikom prolaska kroz naselje "Rasadnik" nije
primjetio kombi vozilo, pa su nastavili kretanje u pravcu "Đuranovića Luka".
Usput su sreli kombi vozilo koje se kretalo prema Rožajama, pa su se okrenuli
i pošli za njim, ali ga nijesu sustigli. Kada su prošli naselje "Rasadnik",
ponovo su se okrenuli i došli u ovo naselje primjetili su preko puta hotela
"Grand" kombi vozilo parkirano do kamiona, pa su prišli do njih i utvrdili da
je teretno vozilo zaključano a kombi vozilo otključano i da u istom nema
nikakve robe, a na prikolici kamiona sa strane vidjeli su da je sajla kojom se
zatvara cerada odvezana i da se u prikolici nalaze cigarete. Pošto je on bio
dežurni starješina odredio da jedna saobraćajna patrolu čuva kamion i robu a
on je sa drugom patrolom pošao do mjesta saobraćajne nezgode radi vršenja
uviđaja. Kasnijom provjerom su utvrdili da je jedno teretno vozilo
registrovano na pravno lice čije vlasnik Dragan Bulatović.
Svedok Aida Dacić je izjavila, da radi kao komesar Uprave policije -Ispostava
Rožaje. Dana 09.12.2012.g. upoznata je od šefa Kriminalističke policije da su
na teretnom vozilu marke "Volvo" sa prikolicom zatečene cigarete predhodno
veče, pa je sa svojim kolegom Avduljom Šutkovićem pošla, na lice mjesta gdje
su zatekli teretno vozilo koje su obezbeđivali službenici policije i na
prikolici istog, koja je bila pregrađena, u prednjem dijelu gdje je cerada
bila rašnjirana i malo otvorena su pronašli 77 paketa cigareta "Marble" koje
nijesu imale akcizne markice. Utvrdili su da je vozilo registrovano, na DOO
"Dass" vlasništvo Dragana Bulatovića, koji im je rekao da je stvarni vlasnik
istog Aldin Kalač . Do teretnog vozila, koje je bilo zaključano se nalazio
kombi vozilo, koje je bilo otključano i u istom nije nađena nikakva roba.
Cigarete su oduzete, a nije joj poznato koje nakon toga preuzeo vozilo.
Svedok Avdulj Šutković je izjavio, da radi u Upravi policije - Ispostava
Rožaje kao komesar. Da je dana 09.12.2012.g. obaviješten od strane šefa
kriminalističke policije da je predhodne noći u mjestu zv. "Rasadnik"
pronađeno teretno motorno vozilo marke "Volvo" sa prikolicom u kojem su
pronađene cigarete. Izlaskom na lice mjesta zatekli su navedeno vozilo i u
prednjem - pregrađenom dijelu prikolice, gdje je cerada bila rašnjirana i malo
otvorena, cigarete marke "Marble" bez akciznih markica. Utvrdili su da je ovo
vozilo registrovano na DOO "Dass" vlasništvoo Dragana Bulatovića koji im je
kazao da je stvarni vlasnik vozila Aldin Kalač što su i oni utvrdili kasnijim
proverama.
Svedok Almir Dacić je izjavio da je vlasnik kombija marke "Iveko", reg. br. RO
AR 229. Dana 08.12.2012.g. oko 09,00 do 10,00 h ujutru parkirao je ovo vozilo
na parking prostoru preko puta Motela "Grand" u naselje "Rasadnik" i otišao za
Kosovo drugim vozilom marke "Pasat", tako da je ovo vozilo ostalo na parkingu
do sjutradan i nije moglo biti kod kuće Muja Mujevića u naselju "Baza"
kritičnog dana tj. dana 08.12.2013.g. oko 23,00 h. Kada je parkirao vozilo na
parkingu nije primjetio nikakvo teretno vozilo na tom mjestu. Nije mu poznato
ko je vlasnik teretnog vozila marke "Volvo" koje je policija naveče našla
pored njegovog kombija, niti koje upravljao tim vozilom kritičnog dana.
Svedok Dragan Bulatović je izjavio, da je vlasnik DOO "Dass" iz Rožaja, koje
se bavi uslugama registracije i osiguranja vozila. Poznato mu je da je teretno
vozilo marke "Volvo" reg. oznake RO AR 344 sa prikolicom reg. br. RO 342 AA
formalno registrovano na njegovo privredno društvo, a stvarni vlasnik vozila
je bio Sead Kurpejović. Nakon toga Sead je prodao ovo vozilo Aldinu Kalaču, pa
je njegovo privredno društvo izdalo punomoćje Aldinu da upravlja ovim vozilom,
a nije ga prevodio na njega , jer samo tri privredna društva u Rožajama imaju
licencu za obavljanje međunarodnog prevoza, među kojima je i njegovo privredno
društvo, te se zbog toga ovo vozilo i danas vodi na njegovo Preduzeće. Istakao
je da mu se ni Aldin ni neko treće lice nijesu obraćali za izdavanje novog
punomoćja, tako da nije izdao punomoćje na neko treće lice. Vozilo nije imalo
pregradu na prikolici kada je registrovano, a nije mu poznato koje pravio tu
pregradu. Vozilo je bilo samo formalno registrovano na njegovo privredno
društvo.
Iz potvrde o privremeno oduzetim predmetima Uprave policije - Ispostave Rožaje
br. 02 -Ku-189 od 09.12.2012.g., vidi se da je iz teretnog motornog vozila
marke "Volvo" reg. br. RO AR 344/RO342 AA koje je parkirano u mjestu zv.
"Rasadnik" u blizni motela "Gradn" na parking prostoru privremeno oduzeto 77
paketa cigareta marke "Marlble", bez akcizne markice, te da se u jednom paketu
nalazi 50 šteka cigareta što ukupno iznosi 3.850 šteka cigareta, dok se iz
zapisnika o primo-predaji cigareta Ispostave Rožaje br.02-240-4227 od
09.12.2012.godine, vidi da su iste pronađene u navedenom vozilu u pregrednom
dijelu prikolice i uskadištene u hangaru-prostoru Granične policije u
Beranama.
Iz službene zabilješke Ispostave Rožaje od 08/09.12.2012.godine, vidi se da su
službenici policije dana 08/09.12.2012.g. oko 23,10 h pošli u mjestu
"Đuranovića Luke" gdje je došlo do saobraćajne nezgode, te su prilazeći pored
kuće Muja Mujevića primjetili da iz njegove garaže izlazi putničko vozilo i
kombi vozilo, marke "Iveko", reg. br. RO AR 229 koja su ubrzano nastavili
kretanje u pravcu grada, pa su posumnjali da se radi o nekom švercu robe i
uputili se za njima. Nakon izvjesnog vremena primjetili su ovaj kombi u mjestu
"Rasadnik", parkiran pored teretnog motornog vozila marke "Volvo" , reg. br.
RO AR 344. Kod vozila nijesu zatekli vozače. Primjetili su da je na kamionu
jedna strana cerade odriješena i da se na istom nalazi veća količina paketa
sumljive robe - cigareta.
Iz akta ODT-a Kt.br. 4/13 od 28.02.2013.g. upućen Upravi policije - Sektor
granične policije Berane, obavještenje Uprave policije – Ispostave granične
policije Berane 04/5 br. 267 od 05.03.2013.godine, obavještenje Uprave
policije – Ispostave Rožaje br. 02-240-772 od 06.03.2013.godine, obavještenje
Uprave policije – Ispostave Rožaje br. 02-240-772/2 od 08.03.2013.godine, sa
telegramom Sektora kriminalističke policije br. 03/8-43-480 od
06.03.2013.godine, vidi se da teretno motorno vozilo marke "Volvo" sa
prikolicom reg.br. RO AR -344/RO 342 AA nije evidentirano u evidencijama na
graničnim prelazima "Dračenova" i "Kula" u periodu od 01.12.2012.g. do
10.12.2012.g. , niti je u navedenom periodu evidentirano lice Emir Ljaić iz
Peći na ovim graničnim prelazima. Da lice Emir Ljaić nije registrovan u
registru građana u Dečanima na Kosovu. Da je kontaktirana bosanska zajednica u
Opštini Dečani i lica koje se bave prodajom kamiona ali niko od njih ne
poznaje ovo lice. Takođe isti nije poznat kao pretplatnik telefona.
Iz fotodokumentacije Ispostave Rožaje br. SL-12 od 09.12.2012.godine, vidi se
da je na kritično mjesto fotografisano teretno vozilo marke "Volvo" sa
prikolicom, reg.br. RO AR -344/RO 342 AA u kojem su nađeni paketi sa
cigaretama marke "Marble", kao i vozilo marke "Iveko" reg. br. RO AR 229.
Iz izvoda iz kaznene evidencije, vidi se da je okrivljeni Aldin Kalač
osudjivan presudom Osnovnog suda Rožaje K.br. 43/09 od 03.03.2009.g., na kaznu
zatvora 30 dana uslovno za jednu godinu i novčanu kaznu od 600,00 eura zbog
kriv. djela iz čl. 324. st. 1. KZ, presudom Osnovnog suda Rožaje K.br. 232/10
od 28.12.2010.g., na kaznu zatvora u trajanju od 30 dana zbog kriv. djela iz
čl. 403. st. 1. KZ.
Cijeneći odbranu okrivljenog i sve izvedene dokaze kako pojedinačno tako i u
međusobnoj vezi, u smislu čl. 370. st. 3.Zakonika o krivičnom postupku (ZKP),
sud je našao da je okrivljeni izvršio krivično djelo nedozvoljena trgovina iz
čl. 248. st. 3. u vezi st. 1. i 2. KZ i da je zato kriv i krivičnopravno
odgovoran.
Naime, iz iskaza svedoka Sahreta Derviševića, Munevera Kačara, Sulja Škrijelja
, Aide Dacić i Avdulja Šutkovića i navoda službene zabilješke Ispostave Rožaje
koja se smatra zapisnikom o uviđaju, utvrđeno je da je dana 08.12.2012.g.
teretno motorno vozilo marke "Volvo" sa prikolicom reg. br. RO AR 344/RO 342
AA zatečeno u mjestu zv. "Rasadnik", Opština Rožaje, bez vozača i da su u
pregrađenoj prikolici na kojoj je bila odvezana cerada pronađeni paketi sa
cigaretama marke "Marble", bez akciznih markica Crne Gore. Iskaz ovih svedoka,
sud prihvatio kao objektivne, uvjerljive, međusobno saglasne u bitnom i
potkrijepljene navodima iz službene zabilješke koju je sud prihvatio kao jasnu
i određenu.
Iz iskaza svedoka Dragana Bulatovića, utvrđeno je da je teretno motorno vozilo
marke "Volvo" sa prikolicom reg. br. RO AR 344/RO 342 AA, formalno
registrovano na njegovo preduzeće DOO "Dass", a da je stvarni vlasnik ovog
vozila okrivljeni Aldin Kalač koji je isto kupio kod Seada Kurpejovića, pa mu
je izdao punomoćje da može upravljati istim. Iskaz ovog svedoka, sud je
prihvatio kao objektivan, uvjerljiv i istinit, a dovodeći isti u vezu sa
iskazima svedoka Aide Dacić i Avdulja Šutkovića iz kojeg proizilazi da je
okrivljeni stvarni vlasnik ovog vozila i da cigarete koje su našli u njegovom
vozilu nijesu imali akcizne markice Crne Gore zaista se nesumnjivo utvrđuje da
je okrivljeni stvarni vlasnik teretnog motornog vozila marke "Volvo" sa
prikolicom reg. br. RO AR 344/RO 342 AA, kao i vlasnik cigareta koje su nađene
u pregrađenom dijelu prikolice ovog vozila, iz čega proizilazi da je
okrivljeni kod NN lica neovlašćeno kupio ove cigarete čije promet ograničen
čl. 12 i 14 Zakona o duvanu, bez dokaza o porijeklu i bez akciznih markica i
stavio ih u pregrađenom dijelu prikolice, radi prodaje na teritoriji Crne
Gore, kojom prilikom su cigarete zatečene u mjestu "Rasadnik" na prikolici i
oduzete od strane službenika policije. Na to upućuju i navodi iz potvrde o
privremeno oduzetim predmetima i zapisnika o primopredaji cigareta Ispostave
Rožaje, kao i fotodokumentacije, koje je sud prihvatio kao jasne i određene,
iz kojih proizilazi da je na prikolici teretnog vozila pronađeno 77 paketa
cigare marke "Marble" (3.850 boksova) koje su oduzete i predate u hangaru
Granične policije u Beranama.
Sud je cijenio iskaz okrivljenog, pa je isti prihvatio u dijelu u kojem ne
spori odlučne činjenice koje su utvrđene u postupku. Naime, okrivljeni ne
spori da nema ovlašćenje da se bavi trgovinom duvanskih proizvoda na veliko i
malo. Ne spori da je juna mjeseca 2012.g. predmetno vozilo u kojem su nađene
cigarete kupio kod Seada Kurpejovića, da je isto registrovano na privredno
društvo "Dass" vlasništvo Dragana Bulatovića koji mu je predao punomoćje da
upravlja ovim vozilom, pa je sud njegov iskaz, u ovom dijelu prihvatio kao
objektivan i potkrijepljen iskazom svedoka Dragana Bulatovića, tako da nema
sumnje u drugačije činjenično stanje.
Međutim okrivljeni se brani da je predmetno vozilo u kojem su kritičnog dana
nađene cigarete nije bilo njegovo vlasništvo, jer je isto predhodno tj.
septembra ili oktobra mjeseca 2012.g. prodao Emiru Ljaiću iz Peći koji ga je
otjerao za Peć i da ga je u kritičnom periodu vidio u Rožajama na kritičnom
mjestu tj. u naselje "Rasadnik", iz čega proizilazi da je Emir ovo vozilo u
kritičnom periodu dotjerao iz Peći u Rožaje. Brani se da cigarete u vozilu
nijesu bile njegovo vlasništvo, niti je kupovao i prodavao cigarete koje su
nađene na prikolici kamiona. Iskaz okrivljenog u ovom dijelu, sud nije
prihvatio obzirom da je isti neobjektivan, neuvjerljiv i ne nalazi oslonca u
iskazu svedoka Dragana Bulatovića, Aide Dacić, Avdulja Šutkovića i navodima iz
obavještenja Ispostave granične policije Berane od 05.03.2013.g. , Ispostave
Rožaje od 06.03.2013. i 08.03.2013.g. i telegrama sektora kriminalističke
policiej od 06.03.2013.g. iz kojih proizilazi da je okrivljeni stvarni vlasnik
predmetnog teretnog vozila i cigareta koje su nađene u istom, a ne neko drugo
lice tj. Emir Ljaić , tim prije što ni predmetno vozilo ni Emir Ljaić nijesu
evidentirani u evidencijama na graničnim prelazima "Dračenova" i "Kula" u
periodu od 01.12.2012.g. do 10.12.2012.g. iz čega se zaključuje da ni vozilo
ni Emir Ljaić nijesu ušli u Crnu Goru u ovom periodu, tako da Emir Ljaić na
koga se poziva okrivljeni nije ni mogao upravljati ovim vozilom kritičnog dana
, niti je isto kupio kod okrivljenog. Na to upućuju i utvrđene činjenice da to
lice nije registrovano u registru građana u Dečanima na Kosovu, niti je
poznato u toj sredini, tako da je očigledno da okrivljeni sa ovakvom odbranom
smišljeno i sračunato nastoji da predstavi da vozilo i cigarete nijesu njegovo
vlasništvo, već vlasništvo nekog drugog lica koje nije dostupno sudu, da bi
time izbegao krivičnopravnu odgovornost, pa sud njegovu odbranu u ovom dijelu
nije ni mogao prihvatiti.
Dakle, u postupku je utvrđeno da je okrivljeni dana 08.12.2012.g. u Rožajama,
neovlašćeno kupio robu čiji je promet ograničen protivno odredbama čl. 12 i 14
Zakona o duvanu ( Sl.list CG br. 48/08 od 11.08.2008., 76/08 od 12.12.2008.g.
i 40/11 od 08.08.2011.g.) i to: 77 paketa cigareta marke "Marble" (3.850
boksova), na način što je iste kupio od nepoznatog lica bez dokaza o porijeklu
i akciznih markica Crne Gore, a zatim ih utovario u prikolicu svog teretnog
motornog vozila marke "Volvo" reg. oznaka RO AR 344/RO 342 AA, radi prodaje na
teritoriji Crne Gore, kojom prilikom su cigarete zatečene u mjestu zv.
"Rasadnik", Opština Rožaje,na prikolici parkiranog vozila, od strane
službenika policije Ispostave Rožaje.
Cijeneći psihički odnos okrivljenog prema učinjenom krivičnom djelu, sud je
našao da je isti bio svjestan svog djela tj. svjestan da je na opisani način
neovlašćeno nabavio - kupio navedenu robu čije promet ograničen navedenim
propisima, radi prodaje na teritoriji Opštine Rožaje i to je htio pa je
postupao sa umišljajem.
Sa navedenih razloga, sud nije prihvatio tezu odbrane branioca okrivljenog da
u postupku nije dokazano da je njegov branjenik izvršio krivično djelo koje mu
je optužbom stavljeno na teret.
Pravnom ocjenom utvrđenog činjeničnog stanja, sud je našao da su u radnjama
okrivljenog sadržani svi bitni elementi krivičnog djela nedozvoljena trgovina
iz čl. 284. st. 3. u vezi st. 1. i 2 KZ.
Za navedeno krivično djelo propisana je kazna zatvora u trajanju od tri
mjeseca do tri godine.
Za izvršeno krivično djelo, sud je okrivljenog oglasio krivim i osudio ga na
kaznu zatvora u trajanju od tri mjeseca.
Prilikom odlučivanja o izboru vrste i visine kazne, sud je imao u vidu sve
okolnosti iz čl. 42. KZ, koje utiču da kazna bude veća ili manja, pa je
okrivljenom od olakšavajućih okolnosti cijenio njegove porodične prilike -
otac jednog maloletnog djeteta, nezaposlenost i siromašno imovno stanje, dok
je kao otežavajuću okolnost cijenio njegovu raniju osuđivanost.
Cijeneći navedene okolnosti, kao i okolnosti pod kojima je djelo izvršeno,
držanje okrivljenog nakon izvršenog djela i stepen nastupjele posledice, sud
je našao da je imalo mjesta izricanju ovakve vrste visine kazne, ubijeđen da
je izrečena kazna zatvora u naznačenom trajanju srazmjerna težini učinjenog
krivičnog djela i stepenu krivice okrivljenog i dovoljna za ostvarenje svrhe
kažnjavanja iz čl. 32. KZ, u okviru ošte svrhe krivične sankcije iz čl. 4.
istog zakona.
Na osnovu čl. 229. u vezi čl. 226. st. 2. tač. 9. i st. 3. ZKP, sud je
obavezao okrivljenog da plati na ime troškova krivičnog postupka paušalni
iznos od 40,00 eura, u korist buđeta Crne Gore, a ovo imajući u vidu trajanje
i složenost krivičnog postupka kao i imovno stanje okrivljenog.
Na osnovu čl. 284. st. 6. KZ, od okrivljenog se oduzima 77 paketa cigareta
marke "Marble" (3.850 boksova) , koje su upotrijebljene kao predmet izvršenja
krivičnog djela.
Sa izloženog odlučeno je kao u dispozitivu ove presude.
OSNOVNI SUD U ROŽAJAMA, dana 16.04.2013.g.
Zapisničar, S U D I J A,
Aida Luboder s.r. Milosav Zekić s.r.
PRAVNA POUKA: Protiv ove presude može se izjaviti žalba u roku od 8 dana od
dana prijema iste i to Višem sudu u Bijelom Polju, a preko ovog suda.