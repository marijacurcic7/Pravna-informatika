

K.br. 92/2013


U IME CRNE GORE


VIŠI SUD U PODGORICI, kao prvostepeni krivični, u vijeću sastavljenom od
sudije Vesne Pean, kao predsjednika vijeća i sudija Hasnije Simonović i
Predraga Tabaša, kao članova vijeća, uz učešće Mare Đokaj kao zapisničara, u
krivičnom predmetu protiv optuženog J.A.R., koga po službenoj dužnosti brani
V. G., advokat iz Podgorice, zbog krivičnog djela neovlašćena proizvodnja,
držanje i stavljanje u promet opojnih droga iz člana 300 stav 2 u vezi stava 1
Krivičnog zakonika, po optužnici Višeg državnog tužilaštva u Podgorici
Kt.br.90/12 od 21.09.2012. godine, koju je na glavnom pretresu zastupala Maja
Jovanović, zamjenik Višeg državnog tužioca u Podgorici, nakon održanog glavnog
i javnog pretresa dana 11.10.2013 godine, u prisustvu zastupnika optužnice,
optuženog i njegovog branioca, kao i stalnog sudskog tumača za francuski jezik
T. V., nakon tajnog vijećanja i glasanja, donio je i javno objavio dana
16.10.2013. godine sledeću
P R E S U D U
Optuženi:
J.A. R., JMBG ...., od oca R... i majke J..., rodjene V..., rodjen ...godine,
u opštini ..., sa prebivalištem u ..., državljanin ..., neoženjen, pismen,
završio srednju školu, električar, nezaposlen, srednjeg imovnog stanja, po
sopstvenoj izjavi osudjivan, u pritvoru od 09.05.2013.godine, pa nadalje
K R I V J E
Što je:
Dana 09.05.2013.godine, na graničnom prelazu Božaj, neovlašćeno radi dalje
prodaje unio u Crnu Goru, te prenosio opojnu drogu marihuanu - supstancu
proglašenu za opojnu drogu Pravilnikom o utvrdjivanju spiska droga,
psihotropnih supstanci i bilja koje se može koristiti za proizvodnju droga
("Sl. list CG" br.56/12 od 09.11.2012.godine), iako je bio svjestan da postupa
neovlašćeno i protivpravno pa je to i htio, na način što je označenog dana u
10,33 časova iz Republike Albanije, unio u Crnu Goru opojnu drogu marihuanu
svojim putničkim vozilom marke "Ford Galaxy" reg. oznaka .... kojim je
upravljao, koja je bila zapakovana u 14 ručno pravljenih pakovanja od
plastičnih kesa oblijepljenih tamno braon selotejp trakom, ukupne težine
6.659,36 grama koja je bila sakrivena u doradjenom dijelu krova vozila, tzv.
"bunkeru" i tako prenosio preko teritorije Crne Gore u pravcu Bosne i
Hercegovine, kada je istog dana u 17,00 časova, prilikom izlaska iz Crne Gore,
na graničnom prelazu Šćepan Polje kontrolisan od strane ovlašćenih službenika
Uprave policije – GP Šćepan Polje, kojom prilikom su ovlašćeni službenici
Uprave policije – Grupe za suzbijanje droge Nikšić, pretresom naznačenog
vozila, pronašli i oduzeli predmetnu opojnu drogu, koja je bila namijenjena
daljoj neovlašćenoj prodaji,
- čime je izvršio krivično djelo- neovlašćena proizvodnja, držanje i
stavljanje u promet opojnih droga iz člana 300 stav 2 u vezi stava 1 Krivičnog
zakonika.
Pa ga sud, na osnovu naprijed navedene krivičnopravne odredbe, te članova 2,
4, 5, 15, 32, 33, 36, 42,45,46 i 51 Krivičnog zakonika, te člana 374 Zakona o
krivičnom postupku,
O S U Đ U J E
Na kaznu zatvora u trajanju od 1 (jedne) godine i 6 (šest) mjeseci, u koju se
ima uračunati vrijeme provedeno u pritvoru počev od 09.05.2013.godine, a koji
pritvor je optuženom produžen do pravosnažnosti presude, s tim što ne može
biti duži od izrečene kazne zatvora.
Dužan je optuženi na ime sudskog paušala platiti novčani iznos od 100 eura, u
roku od 15 dana po pravnosnažnosti presude, pod prijetnjom prinudnog
izvršenja, u korist Budžeta CG, dok će o troškovima krivičnog postupka sud
donijeti posebno rješenje.
Na osnovu člana 75 u vezi člana 300 stav 7 Krivičnog zakonika, prema optuženom
se izriče:
MJERA BEZBJEDNOSTI ODUZIMANJA PREDMETA
Od optuženog se oduzima opojna droga - marihuana, ukupne neto mase 6.659,36
grama, koja se ima uništiti po pravnosnažnosti presude.
Od optuženog se oduzima putničko motorno vozilo marke "Ford Galaxy" belgijskih
reg. oznaka .... sa ključevima.
O b r a z l o ž e n j e
Optužnicom Višeg državnog tužilaštva Kt.br.67/13 od 28.06.2013. godine,
optuženom J.A. R. stavljeno je na teret izvršenje krivičnog djela neovlašćena
proizvodnja, držanje i stavljanje u promet opojnih droga iz člana 300 stav 2 u
vezi stava 1 Krivičnog zakonika. Zastupnik optužbe je, nakon preciziranja
činjeničnog opisa optužnice na glavnom pretresu, pri tako preciziranoj
optužnici ostao do kraja glavnog pretresa, navodeći u završnoj riječi da je
provedenim dokazima u potpunosti dokazano da je okrivljeni izvršio krivično
djelo stavljeno mu na teret, a da je njegova odbrana nelogična i sračunata na
izbjegavanje krivične odgovornosti, te je imajući u vidu količinu, način
pakovanja i mjesto gdje je predmetna droga pronađena, očigledno da je ista
bila namijenjena daljoj neovlašćenoj prodaji. Zatražio je od suda da optuženog
oglasi krivim i da mu izrekne kaznu zatvora u granicama propisanim zakonom i
da prilikom odmjeravanja kazne sud cijeni sve okolnosti koje su od uticaja na
njenu visinu odnosno otežavajuće i olakšavajuće okolnosti.
Optuženi J.A. R., koji se u predhodnom postupku branio ćutanjem, na glavnom
pretresu izjasnio se da nije kriv za izvršenje krivičnog djela stavljenog mu
optužnicom na teret i nije htio iznositi odbranu već samo odgovarati na
pitanja. Odgovarajući na pitanja suda i svog branioca naveo je da je iz
Belgije, gdje inače živi, dana 08.04.2013. godine, krenuo za Albaniju i to
isključivo radi odmora, da se u toj zemlji, obilazeći je, zadržao oko mjesec
dana, da svoje vozilo za to vrijeme nije nikom pozajmljivao, a kako nije imao
previše novca za hotele, nekada je i spavao u vozilu. Naveo je da nije znao da
u vozilu prevozi drogu, niti je primijetio da je vozilo kojim je upravljao
bilo prepravljeno, te nije sporio da je predmetno vozilo njegovo vlasništvo,
iako se još uvijek vodi na prijetelja od kojeg ga je kupio u aprilu ove
godine, a nekoliko dana pred put u Albaniju. Kritične prilike već je bio
prošao granicu između Crne Gore i Federacije Bosne i Hercegovine, ali su mu na
bosanskoj granici rekli da nema tzv. „zeleni karton“, te da se mora vratiti u
Crnu Goru da bi ga kupio, što je on i uradio, pa se, kupivši „zeleni karton“
na crnogorskoj granici, ponovo uputio ka bosanskoj teritoriji, ali ga je jedan
policajac zaustavio i pretresao mu auto, skidajući mu pri tom tapacir sa
krova, zbog čega je on negodovao, jer nije znao da se u vozilu nalazi droga, a
nije htio da mu unište vozilo. Inače dok je boravio u Albaniji nikoga nije
upoznao, niti je kontaktirao sa bilo kojim licem.
Branilac optuženog je u završnoj riječi naveo da u naredbi o pretresanju nije
konstatovano prisustvo tumača, a s obzirom da je optuženi stranac, očigledno
je da nije bio upoznat sa svojim pravima i nije znao šta tom prilikom
potpisuje, a takođe smatra da je u ovom predmetu ostala sumnja u pogledu
subjektivnog elementa vinosti optuženog, budući da nije dokazano da je on znao
da prevozi drogu, pa bi sud u skladu sa načelom in dubio pro reo, trebao
odlučiti u korist optuženog. U slučaju da sud bude drugačijeg stanovišta i
optuženog oglasi krivim, mišljenja je da optuženog treba blaže kazniti, budući
da je on kritičnom prilikom htio izaći iz Crne Gore, tako da nije postojala
opasnost da droga dođe do njenih stanovnika, pa je društvena opasnost djela
bila mala i apstraktna.
Optuženi je u cjelosti prihvatio završnu riječ svoga branioca, dodajući da je
samo htio da vidi Albaniju i da nije znao da se u njegovom vozilu nalazi
droga.
Sud je u dokaznom postupku pročitao službenu zabilješku Uprave policije –
granične policije Šćepan Polje br.03/4-240-13-37/61 od 09.05.2013.godine,
službenu zabilješku Uprave policije – Grupe za suzbijanje droge Nikšić
br.03/4-240-133-37-62 od 09.05.2013.godine, zapisnik o pretresanju prevoznog
sredstva, putnika, prtljaga i drugih pokretnih stvari Uprave policije – Grupe
za suzbijanje droge Nikšić Ku.br.175 od 09.05.2013.godine, dvije potvrde o
privremeno oduzetim predmetima Uprave policije – Grupe za suzbijanje droge
Nikšić, Ku.br.175 od 09.05.2013.godine, izvještaj o prelascima putnika Uprave
policije od 09.05.2013.godine, izvještaj Forenzičkog centra – Danilovgrad o
hemijskom vještačenju opojne droge sa fotodokumentacijom br.1567/13 od
19.06.2013.godine, te izvršio uvid u fotodokumentaciju Uprave policije – PJ
Nikšić br.416/2013 od 09.05.2013.godine. U dopunu dokaznog postupka odbrana je
predlagala da se saslušaju službena lica GP Ščepan Polje, M. I., O. P., Mi. D.
i Z. V. koji su zaustavili optuženog na graničnom prelazu i tražili da kupi
zeleni karton, kao i službenici PJ Nikšić, koji su izvršili pretres vozila R.
R., M.R. i Š. V., na okolnosti otkrivanja droge u vozilu, kao i da se pribavi
izvod iz kaznene evidencije da bi se utvrdilo zbog čega je optuženi ranije
osuđivan jer je tvrdio da ranije nije imao posla sa drogom i da se izvrši uvid
u saobraćajnu dozvolu za vozilo kojim je upravljao optuženi. Zastupnik tužbe
se protivio predlogu saslušanja službenih lica kao svjedoka jer su u službenoj
zabilješci konstatovali radnje koje su obavljali, kao i da se pribavi izvod iz
kaznene evidencije što bi dovelo do odugovlačenja postupka, dok je bila
saglasna da se izvrši uvid u saobraćajnu dozvolu ako sud to bude htio.
Posebnim rješenjem sud je odbio predloge branioca za dopunu dokaznog postupka
smatrajući da je činjenično stanje dovoljno rasvijetljeno, pogotovo pri
činjenici što su kao dokaz pročitane službene zabilješke i potvrde sačinjene
od ovlašćenih policijskih službenika, čije saslušanje je predlagano, dok bi
traženje izvoda iz kaznene evidencije dovelo do odugovlačenja postupka, a sam
optuženi je naveo za koja djela je bio osudjen odnosno da nije zbog djela u
vezi trgovine drogom, niti je prihvaćeno da se izvrši uvidu u saobraćajnu
dozvolu, jer u tom pogledu sud nije vidio ništa sporno i što bi doprinijelo
rasvjetljenju činjeničnog stanja.
Iz službene zabilješke Uprave policije – granične policije Šćepan Polje
br.03/4-240-13-37/61 od 09.05.2013.godine proizilazi da su službenici Granične
policije na graničnom prelazu Šćepan Polje dana 09.05.2013 godine, oko 17,00
časova zaustavili PMV marke Ford registarskih oznaka ...kojim je upravljao J.
A. R. i tom prilikom primijetili prepravke na krovu istog, pa kako nisu bili u
mogućnosti, zbog tehničke neopremeljenosti, da na licu mjesta izvrše detaljan
pretres vozila, o navedenom su upoznali službenike Grupe za suzbijanje droge,
koji su potom obavijestili zamjenika VDT-a u Podgorici.
Iz službene zabilješke Uprave policije – Grupe za suzbijanje droge Nikšić
br.03/4-240-133-37-62 od 09.05.2013.godine proizilazi da je dana 09.05.2013.
godine, po naredbi sudije za istragu Višeg suda u Podgorici, izvršen pretres
PMV marke Ford registarskih oznaka ...kojim je upravljao optuženi, a kojom
prilikom je u specijalno izrađenom bunkeru u krovu vozila pronađeno 14
pakovanja sa sadržajem suve biljne materije zelene boje, ukupne mase oko 7
kilograma, za koju je pretpostavljeno da je opojna droga marihuana.
Zapisnikom o pretresanju prevoznog sredstva, putnika, prtljaga i drugih
pokretnih stvari Uprave policije – Grupe za suzbijanje droge Nikšić Ku.br.175
od 09.05.2013.godine, konstatovano je da su ovlašćeni policijski službenici
dana 09.05.2013.godine u 19:25 započeli pretresanje vozila marke Ford Galaxy
registarskih oznaka ..., koje je koristio optuženi, i tom prilikom u posebno
izgrađenom bunkeru u plafonu vozila, pronašli i privremeno oduzeli 14 pvc
pakovanja oblijepljenih trakom u kojima se nalazila suva biljna materije
zelene boje, ukupne mase oko 7 kilograma, za koju je pretpostavljeno da je
opojna droga marihuana, o čemu je sastavljen i fotoelaborat, koji je sastavni
dio zapisnika i u koji je sud imao uvid. Zapisnik je svojeručno potpisao J.A.,
policijski službenici i dva prisutna građana.
Iz potvrda o privremeno oduzetim predmetima Uprave policije – Grupe za
suzbijanje droge Nikšić, Ku.br.175 od 09.05.2013.godine, proizilazi da je tog
dana ovlašćeni policijski službenik od lica J.A. R. uz jednu potvrdu oduzeo 14
pvc pakovanja oblijepljenih kafenom trakom u kojima se nalazila suva biljna
materije zelene boje, ukupne mase oko 7 kilograma, za koju je pretpostavljeno
da je opojna droga marihuana, a uz drugu potvrdu je oduzeto: vozačka dozvola,
lična karta i međunarodni osiguravajući karton na ime optuženog, polisa za
granično osiguranje br. 0258052, polisa za granično osiguranje br.7162352,
putničko motorno vozilo marke Ford Galaxy, reg.oznaka ..., te ključevi i
saobraćajna dozvola br. 627907407 za isto vozilo.
U izvještaju o prelascima putnika Uprave policije konstatovano je da je lice
pod imenom J.A. R., sa belgijskom ličnom kartom br. 591160933, koji je
upravljao automobilom Ford, reg.oznaka ..., ušao na teritoriju Crne Gore dana
16.04.2013.godine na graničnom prelazu Debeli brijeg u 17:14:26, a izašao
istog dana na graničnom prelazu Sukobin, u 20:30:31, dok je dana
09.05.2013.godine u 10:33:35 ponovo ušao na crnogorsku teritoriju i to preko
graničnog prelaza Božaj.
Iz izvještaja Forenzičkog centra Danilovgrad o hemijskom vještačenju opojne
droge, sa fotodokumentacijom br.1567/13 od 19.06.2013.godine, proizilazi da je
detaljnim makroskopskim i mikroskopskim pregledom dostavljenog biljnog
materijala, konstatovali prisustvo smole kao i bodlji u obliku "medveđih
kandži", a na osnovu karakteristične morfološke građe elemenata u dostavljenom
materijalu, konstatovano je da isti potiču od biljke botaničkog naziva
Cannabis sativa, poznatije kao marihuana ili konoplja, kao i da dostavljeni
dokazni materijal sadrži supstancu tetrahidrokanabinol (THC) u koncentraciji
iznad 0,2%. Konoplja i THC su supstance koje djeluju na centralni nervni
sistem, izazivaju stanje zavisnosti i nalaze se na listi Pravilnika o
utvrđivanju spiska droga, psihotropnih supstanci i bilja koje se može
koristiti za proizvodnju droga (Sl.list Crne Gore 56/2012).
Na fotodokumentaciji Uprave policije – PJ Nikšić br.416/2013 od
09.05.2013.godine, prikazano je vozilo Ford Galaxy, registarskih oznaka ....na
kojem je prikazan položaj skrivenog bunkera u krovu vozila, u kojem su
uočljiva pakovanja oblijepljena selotejp-trakom, kao i ukupan broj (14)
predmetnih pakovanja i njihov bliži izgled.
Cijeneći navode cjelokupnog dokaznog postupka, navode optužbe, odbrane
optuženog, te sve provedene dokaze pojedinačno i u njihovoj međusobnoj
povezenosti, ovaj sud nalazi da je optuženi J.A. R. izvršio krivično djelo
neovlašćena proizvodnja, držanje i stavljanje u promet opojnih droga iz člana
300 stav 2 u vezi stava 1 Krivičnog zakonika u vrijeme, mjesto i na način
opisan u izreci presude, s tim što je sud izvršio preciziranje činjenično
opisa samo u dijelu koji se odnosi na reg. oznaku vozila kojim je upravljao
optuženi gdje umjesto broja "227", treba da stoji broj "225", kako je nesporno
utvrđeno provedenim dokazima, posebno fotoeflaboratom na kojem se vidi vozilo
i registracija istog.
U postupku je na nesumnjiv način utvrđeno da je dana 09.05.2013. godine
optuženi J.A. R. unio u Crnu Goru opojnu drogu marihuanu na način što je
označenog dana u 10:33 časova na graničnom prelazu Božaj, ulazeći u Crnu Goru
iz Republike Albanije, u svom putničkom vozilu marke "Ford Galaxy" reg. oznaka
..., prevozio opojnu drogu marihuanu, supstancu koja se smatra opojnom drogom,
shodno Pravilniku o utvrđivanju spiska droga, psihotropnih supstanci i bilja
koje se može koristiti za proizvodnju droga, koja je bila zapakovana u 14
ručno pravljenih pakovanja od plastičnih kesa oblijepljenih selotejp trakom,
ukupne težine 6.659,36 grama, sakrivenih u doradjenom dijelu krova vozila,
tzv. "bunkeru" i tako sakrivenu je prenosio preko teritorije Crne Gore u
pravcu Bosne i Hercegovine, u namjeri dalje prodaje, a u čemu je spriječen od
strane pripadnika Granične policije na graničnom prelazu Šćepan Polje, koju
granicu je htio preći oko 17 časova.
Naprijed navedeno činjenično stanje je nesporno utvrđeno iz provedenih
materijalnih dokaza – službene zabilješke Uprave policije, Grupe za suzbijanje
droge Nikšić br.03/4-240-133-37-62 od 09.05.2013.godine, te zapisnika o
pretresanju prevoznog sredstva, putnika, prtljaga i drugih pokretnih stvari i
fotodokumentacije Uprave policije, kao i potvrda o privremeno oduzetim
predmetima koje je optuženi lično potpisao – kojim dokazima je jasno i
detaljno opisano gdje je i u kojoj količini pronođena droga. Da je optuženi
predmetnu opojnu drogu unio i prenosio preko teritorije Crne Gore, utvrđuje se
iz izvještaja Uprave policije o prelascima putnika, s obzirom na vremenski
interval između ulaska optuženog u Crnu Goru iz Albanije, na graničnom prelazu
Božaj, 09.05.2013. godine u 10:33h i pokušaja izlaska iz Crne Gore, na
graničnom prelazu Šćepan Polje, istog dana oko 17 h, a što je potvrđeno i
službenom zabilješkom Uprave policije – granične policije Šćepan Polje
br.03/4-240-13-37/61 od 09.05.2013.godine.
Na osnovu izvještaja Forenzičkog centra – Danilovgrad o hemijskom vještačenju
opojne droge, sa pratećom fotodokumentacijom, nesporno je utvrđeno je da se u
14 oduzetih ručno pravljenih pakovanja nalazila suva biljna materija - biljka
botaničkog naziva Cannabis sativa, poznatija kao marihuana ili konoplja, koja
sadrži supstancu tetrahidrokanabinol (THC) u koncentraciji iznad 0,2%, koja
djeluje na centralni nervni sistem, izaziva stanje zavisnosti i nalazi se u
Pravilniku o utvrđivanju spiska droga, psihotropnih supstanci i bilja koje se
može koristiti za proizvodnju droga (Sl.list Crne Gore 56/2012). Sud je ovaj
nalaz i mišljenje cijenio kao stručan, jasan, objektivan i zasnovan na
pravilima struke i nauke, pa je isti u cijelosti prihvatio.
Ovako utvrđeno činjenično stanje je potvrđeno i odbranom optuženog, koji nije
sporio da je kritičnom prilikom upravljao predmetnim motornim vozilom iz
Albanije preko Crne Gore sa namjerom ulaska u Bosnu i Hercegovinu, te da je na
graničnom prelazu zaustavljen od strane službenika Granične policije, da je
obavljen pretres vozila kojim je upravljao, i kada su počeli da skidaju
tapacir sa krova vozila, reagovao je vičući da mu ne unište vozilo, jer nije
znao da se u vozilu nalazi droga, koju je policija potom pronašla. Optuženi je
potvrdio da je iz Belgije krenuo vozilom Ford za Albaniju, a iz izvještaja
granične policije o prelascima putnika, sud se uvjerio da je optuženi preko
Debelog brijega ušao iz Hrvatske u Crnu Goru dana 16.04.2013.godine u 17:14:26
časova, te da je istog dana u 20:30:31 časova, preko graničnog prelaza Sukobin
iz Crne Gore ušao u Albaniju. Tvrdio je da je doputovao u Albaniju, kako bi je
turistički obišao, budući da nikada ranije nije bio na Balkanu, međutim
objašnjavao je da nije imao uvijek novca za hotele, da je često čak spavao i u
vozilu, da za cijelo vrijeme boravka u Albaniji, a to je preko 20 dana, ni sa
kim nije kontaktirao, da nikom nije pozajmljivao svoje vozilo. Ovi navodi
optuženog su za sud bili nelogični i neprihvatljivi, pogotovo da je bez novca
krenuo u višednevni turistički obilazak Albanije, kao i tvrdnja optuženog da
nije znao da u svom vozilu prenosi opojnu drogu, a to pri činjenici da je
vozilo svo vrijeme bilo kod njega, čak je i spavao u njemu, što isključuje
mogućnost da mu je neko, bez njegovog znanja, mogao vršiti prepravke na vozilu
i u napravljeni "bunker" sakriti drogu. Sud nesporno zaključuje da je optuženi
za vrijeme boravka u Albaniji čekao da se predmetna droga "smjesti" u njegovo
vozilo obzirom da se isto moralo prepravljati odnosno da se krov morao
dorađivati pravljenjem "bunkera" u koji je droga bila sakrivena jer je
apslolutno nelogično da je predmetnu drogu optuženi dovezao iz Belgije, pri
tom prelazeći više država i više graničnih prelaza, i nije bio otkriven, i
potom se nakon boravka u Albaniji, krenuo vraćati nazad za Belgiju, sa istom
tom drogom koja se nalazila u bunkeru vozila, i tada biva otkriven.
Branilac optuženog i optuženi su prigovarali zapisniku i potvrdama navodeći da
optuženi tada nije imao prevodioca obzirom da je stranac, i da se ne sjeća da
mu je neko objašnjavao što potpisuje, međutim optuženi je objasnio da je tačno
da se njegov potpis nalazi na zapisniku o izvršenom pretresu i potvrdama, a
kako se radilo o službenicima policije, smatrao je da rade svoj posao i zato
je potpisao zapisnik i potvrde. Kako je pretres vršen ispred optuženog odnosno
skidan tapacir ispod kojeg se nalazio bunker sa sakrivenom drogom, to je
optuženi od samog početka bio upoznat da ovlašćena službena lica te prilike
vrše službene radnje i bilo je logično da potpiše dokumenta koja su se na to
odnosila, pogotovo što sadržaj istih nije osporavao.
Optuženi je, postupajući na način predstavljen u činjeničnom opisu djela, bio
svjestan da je unio i dalje prenosio opojnu drogu marihuanu, čiji je promet i
prenošenje zabranjeno, a koja može ugroziti zdravlje ljudi, pa je, svjestan
svih obilježja ovog krivičnog djela svjesno i voljno preduzeo radnje
izvršenja, postupajući tako sa direktnim umišljajem, a sve sa ciljem dalje
prodaje ove opojne droge, na koju činjenicu nesumnjivo upućuje količina
(6.659,36 grama), način pakovanja iste (14 PVC pakovanja), kao i mjesto gdje
je pronadjena (specijalno sačinjen "bunker").
Na osnovu svega izloženog, sud je zaključio da su se u radnjama optuženog
ostvarili svi subjektivni i objektivni elementi bića krivičnog djela
neovlašćena proizvodnja,držanje i stavljanje u promet opojnih droga iz člana
300 stav 2 u vezi stava 1 Krivičnog zakonika, za koje djelo ga je oglasio
krivim.
Budući da je krivično djelo za koje je optuženi oglašen krivim, djelo sa
blanketnom dispozicijom, to je pored navođenja činjenica i okolnosti koje čine
bitna obilježja ovog krivičnog djela, a o kojima se sud već izjasnio, potrebno
navesti i i materijalno-pravni propis od kojeg zavisi postojanje ovog djela, a
to je Pravilnik o utvrđivanju spiska droga psihotropnih supstanci i bilja koje
se može koristiti za proizvodnju droga (Sl.list CG br.56/12), shodno kojem su
Canabis sativa i THC uvršteni u listu opojnih droga, dok je Zakonom o
proizvodnji i prometu opojnih droga regulisano kada su proizvodnja, prerada i
promet ovih supstanci dozvoljeni i ko ih može vršiti.
Odlučujući o kazni za optuženog, sud je, u smislu čl. 42 Krivičnog zakonika
cijenio sve okolnosti koje utiču da kazna bude veća ili manja, pa je od
olakšavajućih okolnosti na strani optuženog cijenio činjenicu da je optuženi
lice starije životne dobi, nezaposlen, a u odsustvu otežavajućih okolnosti
(kako nije pribavljen izvod iz kaznene evidencije to sud raniju osuđivanost
optuženog, shodno njegovoj ličnoj izjavi, nije cijenio jer nije mogao znati da
li se radilo i o kojim krivičnim djelima), sud je naprijed navedene
olakšavajuće okolnosti cijenio kao naročito olakšavajuće, pa je primjenom čl.
45 i 46 KZ-a optuženom izrekao kaznu zatvora u trajanju od jedne (1) godine i
šest (6) mjeseci, nalazeći da će se i sa tako ublaženom kaznom postići svrha
kažnjavanja. Sud je smatrao da ova kazna odgovara stepenu krivice optuženog i
težini počinjenog djela i predstavlja onu mjeru koja je neophodno potrebna za
postizanje svrhe kažnjavanja iz čl. 32 Krivičnog zakonika i uvjeren je da će
ista uticati da optuženi ubuduće ne vrši ovakva ili slična krivična djela, a
sve u okviru opšte svrhe izricanja krivičnih sankcija iz čl. 4 st. 2 Krivičnog
zakonika.
Shodno odredbi čl. 51 Krivičnog zakonika, sud je optuženom u kaznu zatvora
uračunao vrijeme koje je proveo u pritvoru, počev od 09.05.2013.godine, koji
pritvor je produžen do pravosnažnosti presude, s tim što ne može biti duži od
izrečene kazne.
Shodno odredbi čl. 300 st. 7 u vezi čl. 75 Krivičnog zakonika, sud je
optuženom izrekao mjeru bezbjednosti trajnog oduzimanja opojne droge marihuane
u ukupnoj količini od 6.659,36 grama, kao predmeta izvršenja krivičnog djela,
za koje zakon predviđa obavezno oduzimanje. Oduzeta opojna droga će se
uništiti nakon pravosnažnosti presude. Kako je putničko vozilo, u vlasništvu
optuženog, kojim je i upravljao prilikom izvršenja predmetnog krivičnog djela,
očigledno bilo namijenjeno za izvršenje djela tako što je prepravljano u cilju
prilagođavanja njegove unutrašnjosti skrivenom prevoženju predmeta, odnosno
vršenju ovog i sličnih krivičnih djela, sud je primjenom odredbe čl. 75 st.1
Krivičnog zakonika, odlučio da se u okviru predhodno navedene mjere
bezbjednosti od optuženog oduzme i putničko motorno vozilo marke "Ford Galaxy"
belgijskih reg. oznaka .... sa ključevima.
Kako je optuženi oglašen krivim, sud ga je, shodno odredbama čl. 226 i 229
Zakona o krivičnom postupku, obavezao na plaćanje troškova krivičnog postupka
- sudskog paušala u iznosu od 100 eura, koji iznos je odmjeren shodno
složenosti, dužini trajanja postupka i imovinskim prilikama optuženog, dok će
o ostalim troškovima krivičnog postupka sud odlučiti posebnim rješenjem
obzirom da u vrijeme presuđenja ti troškovi nisu bili utvrđeni.
Na osnovu izloženog, a shodno odredbi čl. 374 Zakona o krivičnom postupku,
odlučeno je kao u izreci.
VIŠI SUD U PODGORICI
Dana 16.10.2013. godine
Zapisničar,  PREDSJEDNIK VIJEĆA - SUDIJA
Mara Djokaj  Vesna Pean
PRAVNA POUKA:
Protiv ove presude dozvoljena je žalba Apelacionom sudu Crne Gore, u roku od
15. dana, od dana prijema pismenog otpravka presude, a preko Višeg suda u
Podgorici.
Tačnost otpravka, tvrdi i
o v j e r a v a ;
Namještenik Suda,