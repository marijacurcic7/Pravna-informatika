K.br.129/2013
U IME CRNE GORE
VIŠI SUD U POGORICI, kao prvostepeni krivični, po sudiji pojedincu Vesni Pean,
uz učešće Mare Đokaj, kao zapisničara, u krivičnom predmetu protiv optuženog
R. R., kojeg po službenoj dužnosti brani D. S., advokat iz Nikšića, zbog
krivičnog djela neovlašćena proizvodnja držanje i stavljanje u promet opojnih
droga iz člana 300 stav 1 Krivičnog zakonika, po optužnici Višeg državnog
tužioca u Podgorici, Kt.br. 126/13 od 02.10.2013. godine, koju je na glavnom
pretresu zastupao Šoškić Miloš, zamjenik VDT-a u Podgorici, nakon održanog
usmenog, glavnog i javnog pretresa, dana 24.10.2013. godine, u prisustvu
zastupnika optužbe, optuženog i njegovog branioca, donio je i javno objavio
dana 28.10.2013. godine
P R E S U D U
Optuženi:
R. R., JMBG ... zv. B., od oca S. i majke R., rodjene P., rodjen ... , u ...,
sa prebivalištem u mjestu rodjenja-naselje ..., državljanin Crne Gore, po
zanimanju mašinbravar, nezaposlen, neoženjen, pismen, završio srednju mašinsku
školu, ranije osudjivan presudom Osnovnog suda u Nikšiću K.br.71/05 od
16.01.2006. godine za krivično djelo iz člana 244 st.1 KZ RCG na kaznu zatvora
u trajanju od 3 mjeseca, presudom Osnovnog suda u Kotoru K.br.286/03 od
28.03.2003. godine za krivično djelo iz člana 36 st. 1 u sticaju sa članom 195
st. 2 u vezi st. 1 KZ CG na kaznu zatvora u trajanju od 10 mjeseci, presudom
Osnovnog suda u Nikšiću K.br.114/05 od 15.06.2005. godine za krivično djelo iz
člana 39 KZ RCG na kaznu zatvora u trajanju od 70 dana uslovno na 1 godinu,
presudom Višeg suda u Podgorici Ks.br.1/2009 od 13.04.2010. godine za krivično
djelo iz člana 401/3-1 u sticaju sa članom 300/3 KZCG na kaznu zatvora u
trajanju od 3 godine i 6 mjeseci, u pritvoru od 28.08.2013.godine, pa nadalje
K R I V J E
Zato što je:
Dana 28.08.2013.godine, oko 21,00 čas, u Nikšiću, u naselju Željezara,
neovlašćeno, radi dalje prodaje, držao opojnu drogu-heroin, supstancu
proglašenu za opojnu drogu Pravilnikom o utvrdjivanju spiska droga,
psihotropnih supstanci i bilja koje se može koristiti za proizvodnju droga
(Sl. list CG br.56/12 od 09.11.2012.godine), iako je bio svjestan da postupa
neovlašćeno i protivpravno, pa je to i htio, na način što je opojnu drogu-
heroin, ukupne količine 1,53 grama, koja je bila zapakovana u 12
aluminijumskih pakovanja tzv. kvotera, držao u džepu od bermuda, koju su,
prilikom pretresa okrivljenog pronašli i oduzeli ovlašćeni policijski
službenici Uprave policije-Grupe za suzbijanje droge Nikšić, a ista je bila
namijenjena daljoj prodaji
- čime je izvršio krivično djelo- neovlašćena proizvodnja, držanje i
stavljanje u promet opojnih droga iz člana 300 stav 1 Krivičnog zakonika.
Pa ga sud, na osnovu naprijed navedene krivičnopravne odredbe, te članova 2,
4, 5, 15, 32, 33, 36, 42, 45, 46 i 51 Krivičnog zakonika, te člana 374 ZKP-a.
O S U Đ U J E
Na kaznu zatvora u trajanju od 1 (jedne) godine i 6 (šest) mjeseci u koju mu
se uračunava vrijeme provedeno u pritvoru počev od 28.08.2013.godine, a koji
pritvor je produžen do pravosnažnosti presude, s tim što ne može biti duži od
izrečene kazne zatvora.
Dužan je optuženi na ime sudskog paušala platiti iznos od 100,00 eura, u roku
od 15 dana, po pravosnažnosti presude, pod prijetnjom prinudnog izvršenja, a u
korist Budžeta CG, dok će o troškovima krivičnog postupka biti donijeto
posebno rješenje.
Na osnovu člana 75 u vezi člana 300 stav 7 Krivičnog zakonika, prema optuženom
se izriče:
MJERA BEZBJEDNOSTI ODUZIMANJA PREDMETA
Od optuženog se oduzima opojna droga-heroin i to 12 aluminijumskih pakovanja-
kvotera, u ukupnoj količini od 1,53 grama, koja se ima uništiti, po
pravosnažnosti presude.
O b r a z l o ž e n j e
Optužnicom Višeg državnog tužilaštva u Podgorici Kt.br.126/13 od
02.10.2013.godine, optuženom R. R. stavljeno je na teret da je izvršio
krivično djelo neovlašćena proizvodnja držanje i stavljanje u promet opojnih
droga iz člana 300 stav 1 Krivičnog zakonika pri kojoj optužnici je njen
zastupnik ostao do kraja glavnog pretresa navodeći da je provedenim dokazima
utvrđeno da je optuženi izvršio predmetno krivično djelo, pa je predložio sudu
da ga oglasi krivim i kazni po zakonu.
Optuženi R. R. je priznao izvršenje krivičnog djela koje mu je stavljeno na
teret i krivicu za isto, objašnjavajući da je policija kod njega, u džepu
pronašla 12 pakovanja sa heroinom, koja droga je bila namijenjena kako za
njegovu ličnu upotrebu, tako i za prodaju. Naime, 5-6 dana prije nego što je
uhapšen, u Nikšiću, od jednog Albanca čije ime iz razloga lične bezbjednosti
nije mogao da kaže, kupio je za 100,00 € 20 pakovanja heroina-kvotera, od
kojih je 8 kvotera iskoristio za sebe obzirom da je dugogodišnji zavisnik.
Naveo je da drogu, sa prekidima, koristi od 1998. godine, da se od zavisnosti
od droge liječio u psihijatrijskoj bolnici u Nikšiću. Heroin je kupovao novcem
kojim bi ga častili prijatelji po 50-100 eura, kao i novcem koji je zarađivao
baveći se uličnom preprodajom droge, uglavnom u svom naselju Željezara, u
Nikšiću. Na glavnom pretresu je posebno dodao da je dijabetičar i dugogodišnji
zavisnik od heroina i kada ga koristi nije svjestan svojih postupaka, ali da
zna da to ne može biti opravdanje za učinjeno djelo. U završnoj riječi nije
imao ništa posebno da doda.
Branilac optuženog je u završnoj riječi naveo da je njegov branjenik svojim
jasnim i potpunim priznanjem počinjenog djela u mnogome olakšao postupak pred
tužilaštvom i sudom, da se radi o relativno mladom čovjeku čije je zdravstveno
stanje znatno ugroženo obzirom da po četiri puta dnevno prima insulin, sa
teškom materijalnom situacijom bez ikakvih materijalnih primanja, te da se
nada da će sud prilikom odluke o krivičnoj sankciji uvažiti navedene
činjenice, ponašanje okrivljenog u toku postupka i njegovo kajanje zbog
učinjenog krivičnog djela.
U dokaznom postupku sud je proveo sledeće dokaze: pročitao službenu zabilješku
Uprave policije-Sektora kriminalističke policije-Grupe za suzbijanje droge
Nikšić Ku.br.370 od 28.08.2013. godine o pronalasku predmetne opojne droge,
zapisnik o pretresanju lica Uprave policije- Grupe za suzbijanje droge Nikšić
Ku.br.370 od 28.02.2013. godine, potvrdu o privremeno oduzetim predmetima
Uprave policije- Grupe za suzbijanje droge Nikšić Ku.br.370 od 28.02.2013.
godine, izvještaj Forenzičkog centra Danilovgrad o hemijskom vještačenju broj
2573/13 od 23.09.2013. godine, izvršio uvid u fotodokumentaciju Uprave
policije-CB Nikšić broj 2753/13 od 24.09.2013. godine, izvršio uvid u otpusnu
listu sa epikrizom Opšte bolnice Nikšić-odjeljenje psihijatrije broj 7292/12
na ime okrivljenog, pročitao izvod iz kaznene evidencije za okrivljenog Uprave
policije- CB Nikšić od 29.09.2013. godine.
Iz službene zabilješke Uprave policije-Sektora kriminalističke policije-Grupe
za suzbijanje droge Nikšić Ku.br.370 od 28.08.2013. godine utvrđeno je da su
navedenog dana ovlašćeni policijski službenici prilikom obilaska i
opserviranja prigradskog naselja Željezara u Nikšiću oko 20:50 časova
primijetili R. R. zvanog B. za kojeg su raspolagali operativnim saznanjima da
se bavi uličnom preprodajom opojne droge heroin. Policijski službenici su na
licu mjesta izvršili njegov lični pretres i tom prilikom u džepu od bermuda
pronašli jednu pvc kesicu u kojoj se nalazilo 12 (dvanaest) aluminijskih
pakovanja (kvotera) sa sadržajem praškaste materije svijetlo braon boje za
koju se pretpostavilo da se radi o opojnoj drogi heroin, nakon čega su
optuženog lišili slobode, a predmetnu materiju oduzeli i uputili Forenzičkom
centru u Danilovgradu na dalju potrebnu analizu.
Iz zapisnika o pretresanju lica Uprave policije-Grupe za suzbijanje droge
Nikšić Ku.br. 370/13 od 28.08.2013. godine utvrđeno je da su ovlašćeni
policijski službenici navedenog dana u 20:55 časova izvršili pretres optuženog
R. R. bez naredbe suda i bez prisustva svjedoka po ovlašćenju iz čl.83.st.5
ZKP-a jer je postojala sumnja da lice posjeduje oružje ili oruđe za napad, ili
namjerava odbaciti, sakriti ili uništiti predmete koje treba od njega oduzeti
kao dokaz u krivičnom postupku, i tom prilikom su uz potvrdu o privremeno
oduzetim predmetima od njega privremeno oduzeli jednu pvc kesicu u kojoj se
nalazilo 12 (dvanaest) aluminijskih pakovanja (kvotera) sa sadržajem praškaste
materije svijetlo braon boje za koju se pretpostavilo da se radi o opojnoj
drogi heroinu. Zapisnik i potvrdu svojeručno je potpisao R. R..
Iz izvještaja Forenzičkog centra Danilovgrad o hemijskom vještačenju broj
2573/13 od 23.09.2013. godine i nalaza i mašljenja vještaka hemijske struke S.
P., te uvida u fotodokumentaciju koja čini sastavni dio izvještaja o
vještačenju, utvrđeno je da je tom centru na hemijsku analizu dostavljena
jedna celofanska kesica u kojoj se nalazilo 12 (dvanaest) ručno pravljenih
zamotuljaka od Al-folije, sa sadržajem praškaste supstance svijetlo braon boje
čija je ukupna težina m=1,53g. Hemijskom analizom dostavljenih uzoraka
utvrđeno je da isti sadrže heroin, supstancu koja djeluje na centralni nervni
sistem, izaziva stanje zavisnosti i nalazi se u Pravilniku o utvrđivanju
spiska droga, psihotropnih supstanci i bilja koje se može koristiti za
proizvodnju droga (Sl.list CG br.56/2012).
Uvidom u otpusnu listu sa epikrizom Opšte bolnice Nikšić-odjeljenje
psihijatrije broj 7292/12 na ime okrivljenog R. R. sud je utvrdio da je isti u
toj ustanovi liječen u periodu od 07.11.2012. do 04.12.2012.godine, radi
detoksikacionog tretmana i liječenja, da je to bio prvi hospitalni tretman na
psihijatriji, da se radilo o dugogodišnjem zavisniku od opijata, kao i da
boluje od dijabetesa.
Iz izvoda iz kaznene evidencije za okrivljenog Uprave policije- CB Nikšić od
29.09.2013. godine utvrđeno je da je R. R. ranije osuđivan i to: presudom
Osnovnog suda u Nikšiću K.br.71/05 od 16.01.2006. godine za krivično djelo iz
člana 244 st.1 KZRCG na kaznu zatvora u trajanju od 3 mjeseca, presudom
Osnovnog suda u Kotoru K.br.286/03 od 28.03.2003. godine za krivično djelo iz
člana 36 st. 1 u sticaju sa članom 195 st. 2 u vezi st. 1 KZCG na kaznu
zatvora u trajanju od 10 mjeseci,, presudom Osnovnog suda u Nikšiću
K.br.114/05 od 15.06.2005. godine za krivično djelo iz člana 39 KZRCG na kaznu
zatvora u trajanju od 70 dana uslovno na 1 godinu, presudom Višeg suda u
Podgorici Ks.br.1/2009 od 13.04.2010. godine za krivično djelo iz člana
401/3-1 u sticaju sa članom 300/3 KZCG na kaznu zatvora u trajanju od 3 godine
i 6 mjeseci.
Cijeneći navode optužbe, odbranu optuženog, provedene dokaze i utvrđeno
činjenično stanje, sud nalazi da je optuženi izvršio krivično djelo koje mu se
stavlja na teret, na način, u vrijeme i na mjestu kako je to utvrđeno izrekom
presude.
Naime,u postupku je nesumnjivo utvrđeno da je optuženi dana 28.08.2013.
godine, oko 21:00 čas, u Nikšiću, u naselju Željezara, neovlašćeno, radi dalje
prodaje, držao opojnu drogu heroin, supstancu proglašenu za opojnu drogu
Pravilnikom o utvrđivanju spiska droga (Sl.list CG br.56/12 od
09.11.2012.godine), iako je bio svjestan da postupa neovlašćeno i
protivpravno, pa je to i htio, na način što je opojnu drogu heroin, ukupne
količine 1,53 grama, koja je bila zapakovana u 12 aluminijskih pakovanja tzv.
kvotera, držao u džepu od bermuda, koju su prilikom pretresa okrivljenog
pronašli i oduzeli ovlašćeni policijski službenici Uprave policije-Grupe za
suzbijanje droge Nikšić, a ista je bila namijenjena daljoj prodaji.
Naprijed navedeno činjenično stanje je nesporno utvrđeno na osnovu potpunog,
jasnog i nedvosmislenog priznanja optuženog R. R., te na osnovu materijalnih
dokaza koji su provedeni na glavnom pretresu.
Optuženi je priznao izvršenje djela koje mu je optužnicom stavljeno na teret i
krivicu za isto detaljno objašnjavajući da je 5-6 dana ranije kupio drogu (20
kvotera) sa namjerom da dio lično konzumira, a dio proda, te je dio (8
kvotera) lično konzumirao, a preostali dio od 12 kvotera držao je kod sebe i
tu drogu, koju je policija pronašla kod njega prilikom pretresa i potom
oduzela, namjeravao je da proda, potvrdjujući da se, inače, bavi uličnom
prodajom droge, najviše u svom naselju Željezara, u Nikšiću. Priznanje
optuženog potvrdjeno je provedenim materijalnim dokazima odnosno službenom
zabilješkom, zapisnikom o pretresanju lica i potvrdom o privremeno oduzetim
predmetima, koji su sačinjeni od strane UP-Grupe za suzbijanje droge Nikšić,
koje je optuženi bez primjedbi lično potpisao. Da su predmetna aluminijska
pakovanja sadržala opojnu drogu-heroin nesporno je utvrdjeno iz hemijskog
vještačenja Forenzičkog centra u Danilovgradu, kao i da heroin predstavlja
supstancu koja djeluje na centralni nervni sistem, izaziva stanje zavisnosti i
nalazi se u Pravilniku o utvrdjivanju spiska droga, psihotropnih supstanci i
bilja koje se može koristiti za proizvodnju droga ( Sl.list CG br.56/2012),
koji nalaz i mišljenje je sud cijenio kao stručan, jasan, objektivan i
zasnovan na pravilima struke i nauke, pa je isti u cijelosti prihvatio.
Imajući u vidu sadržinu naprijed navedenih dokaza i utvrđeno činjenično stanje
ovaj sud nalazi da su se u radnjama optuženog ostvarili svi subjektivni i
objektivni elementi bića krivičnog djela neovlašćena proizvodnja,držanje i
stavljanje u promet opojnih droga iz člana 300 stav 1 Krivičnog zakonika, za
koje djelo ga je oglasio krivim.
Sud je posebno cijenio psihički odnos optuženog prema izvršenom krivičnom
djelu, pa je zaključio da je predmetno krivično djelo optuženi izvršio sa
direktnim umišljajem. Okolnost da je postupao neovlašćeno, tj. da je djelo
protivpravno, predstavlja bitno obilježje ovog krivičnog djela, a koja
okolnost je po ocjeni ovog suda optuženom bila poznata, obzirom da se duže
vrijeme bavi uličnom prodajom droge za šta je u prošlosti već bio osuđivan.
Znači, kod optuženog je postojala svijest o svim obilježjima predmetnog
krivičnog djela i htjenje njegovog izvršenja, odnosno bio je svjestan da drži
opojnu drogu-heroin, a radi dalje prodaje (na što ukazuje količina i način na
koji je bila upakovana), što je zabranjeno, i koja droga može ugroziti
zdravlje ljudi, kao što je i njemu lično (što je proizilazilo iz otpusne liste
sa epikrizom Opšte bolnice Nikšić-Odjeljenja psihijatrije), što ga sve čini
krivično pravno odgovornim.
Krivično djelo, za koje je optuženi oglašen krivim je djelo sa blankentnom
dispozicijom, pa je kod ovih krivičnih djela, pored navedenih činjenica i
okolnosti koje čine bitna obilježja ovog krivičnog djela, a o kojima se sud
izjasnio, bilo nužno navesti materijalno – pravni propis, od kojeg zavisi
postojanje ovog djela, a to je Pravilnik o utvrdjivanju spiska droga,
psihotropnih supstanci i bilja koje se može koristiti za proizvodnju droga
(Službeni list Crne Gore br.56/12 od 09.11.2012.godine) po kojem se heroin
nalazi na listi opojnih droga, dok je Zakonom o proizvodnji i prometu opojnih
droga, regulisano kada su proizvodnja, prerada i promet ovih supstanci
dozvoljeni i ko ih može vršiti.
Odlučujući o visini kazne koju će izreći optuženom, shodno članu 42 Krivičnog
zakonika, sud je cijenio sve okolnosti koje utiču da kazna bude manja ili
veća, pa je kao olakšavajuće okolnosti na strani optuženog cijenio njegovo
iskreno priznanje izvršenja djela što je doprinijelo bržem i lakšem okončanju
postupka, izraženo kajanje, njegove lične prilike koje se ogledaju u teškoj
materijalnoj situaciji, činjenicu da mu je zdravstveno stanje znatno ugroženo
obzirom da boluje od dijabetesa i da je kao dugogodišnji zavisnik od droge
liječen na odjeljenju psihijatrije Opšte bolnice u Nikšiću, što je potvrdjeno
uvidom u otpusnu listu sa epikrizom. I pored činjenice da je optuženi R. R.
ranije osuđivan za istovrsno krivično djelo, te da se u tom smislu smatra
povratnikom u izvršenju istog, što predstavlja otežavajuću okolnost, sud je
napred navedene olakšavajuće okolnosti cijenio kao naročito olakšavajuće, pa
je odlučio da optuženog primjenom članova 45 i 46 KZ-a osudi na kaznu zatvora
u trajanju od (1) jedne godine i (6) šest mjeseci, nalazeći da je kazna
srazmjerna stepenu krivice optuženog i težini počinjenog djela i da
predstavlja onu mjeru koja je neophodno potrebna za postizanje svrhe
kažnjavanja iz člana 32 Krivičnog Zakonika, odnosno sud je uvjeren da će ista
uticati da optuženi ubuduće ne vrši ovakva ili slična krivična djela, a u
okviru opšte svrhe izricanja krivičnih sankcija iz člana 4 stav 2 KZ-a.
Shodno članu 51 Krivičnog zakonika, sud je optuženom u kaznu zatvora uračunao
vrijeme provedeno u pritvoru, počev od 28.08.2013.godine, koji pritvor je
produžen do pravosnažnosti presude, s tim što ne može biti duži od izrečene
kazne zatvora.
Shodno članu 300.st.7 u vezi čl.75 Krivičnog zakonika, Sud je optuženom
izrekao mjeru bezbjednosti trajnog oduzimanja opojne droge heroina u ukupnoj
količini od 1,53 grama, kao predmeta izvršenja krivičnog djela, koja se ima
uništiti nakon pravosnažnosti presude, a za koje predmete zakon predviđa
obavezno oduzimanje.
Kako je optuženi oglašen krivim, sud ga je, shodno odredbama čl. 226 i 229
Zakona o krivičnom postupku, obavezao na plaćanje troškova krivičnog postupka
- sudskog paušala u iznosu od 100 eura, koji iznos je odmjeren shodno
složenosti, dužini trajanja postupka i imovinskim prilikama optuženog, dok će
o ostalim troškovima krivičnog postupka sud odlučiti posebnim rješenjem
obzirom da u vrijeme presuđenja ti troškovi nisu bili utvrđeni.
Na osnovu izloženog, a shodno čl.374 ZKP-a, odlučeno je kao u izreci presude.
VIŠI SUD U PODGORICI
Dana 28.10.2013.godine
ZAPISNIČAR,  S U D I J A,
Djokaj Mara,s.r. Vesna Pean,s.r.
PRAVNA POUKA:
Protiv ove presude dozvoljena je žalba Apelacionom sudu Crne Gore, u roku od
15 dana, od dana prijema pismenog otpravka presude, a preko Višeg suda u
Podgorici.
Tačnost otpravka, tvrdi i
o v j e r a v a ;
Namještenik Suda,