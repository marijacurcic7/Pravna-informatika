K.br.17/13
U IME CRNE GORE
OSNOVNI SUD U PODGORICI, kao prvostepeni, krivični, po sudiji Larisi
Mijušković-Stamatović, uz učešće Radetić Lidije, kao zapisničara, u krivičnom
predmetu protiv okrivljenog I N iz Podgorice zbog krivičnog djela krađa iz čl.
239 st.1 Krivičnog zakonika, i okrivljenog pravnog lica D.O.O. „B‚‚ zbog
krivičnog djela krađa iz čl. 239.st.1 Krivičnog zakonika u vezi čl. 5 Zakona o
odgovornosti pravnih lica za krivična djela, odlučujući po optužnom predlogu
ODT-a Podgorica Kt.br.15/11 od 11.01.2013. godine, kojeg je na glavnom
pretresu zastupao Čađenović Saša, zamjenik ODT-a Podgorica, nakon glavnog i
javnog pretresa, održanog 12.09.2013. godine, u prisustvu zastupnika optužbe i
okrivljenog, donio je, a dana 13.09.2013. godine i javno objavio
P R E S U D U
Okrivljeni:
1.IN od oca R i majke K, rođene R, rođen ... godine u PG, sa prebivalištem u
PGi, ...broj X, državljanin Crne Gore, oženjen, otac dvoje djece, srednjeg
imovnog stanja, po zanimanju dizajner, ranije neosuđivan,
2.D.O.O. ‚“B“ za proizvodnju, promet i usluge, exspo-inport Podgorica,
reg.br...., matični broj ..., šifra djelatnosti ..., Podgorica
K R I V I S U
Zato što su:
Dana 05.07.2011. godine, u Podgorici, okrivljeni I N, svjestan svog djela čije
je izvršenje htio, postupajući kao odgovorno lice-izvršni direktor u pravnom
licu D.O.O. „B“ u namjeri da pravnom licu pribavi protivpravnu imovinsku
korist u iznosu preko 150,00 eura, oduzeo tuđu pokretnu stvar-električnu
energiju, vlasništvo oštećene „E“ Podgorica, na način što je na brojilu marke
„IMT 173“ br. ... koji mjeri potrošnju električne energije u kafe baru „B“
skinuo sva tri naponska mosta, tako da se utrošak električne energije nije
mogao registrovati, a u daljem oduzimanju je spriječen intervencijoim
ovlašćenih radnika oštećenog preduzeća,
-čime je okrivljeni IN izvršio krivično djelo krađa iz čl.239 st.1 Krivičnog zakonika, a pravno lice  D.O.O. ‚‚B‚, krivično djelo krađa iz čl. 239 st.1. Krivičnog zakonika, u vezi čl. 5 st.2 Zakona o odgovornosti pravnih lica za krivična djela
I
-Pa sud okrivljenom:
1. I N primjenom citiranog zakonskog propisa, te čl. 2, 3, 4, 5, 13, 15, 32,
33, 36, 42, 52, 53 i 54 Krivičnog Zakonika, te čl. 226, 227, 229, i 374
Zakonika o krivičnom postupku i z r i č e
U S L O V N U O S U D U
Kojom mu prethodno utvrđuje kaznu zatvora u trajanju od 30 (trideset) dana, i
istovremeno određuje da se izrečena kazna neće izvršiti ukoliko okrivljeni u
roku od 1 (jedne) godine po pravnosnažnosti presude ne izvrši novo krivično
djelo.
Obavezuje se okrivljeni da, na ime paušala uplati na račun budžetckih
sredstava Crne Gore iznos od 50,00 € (pedeseteura) eura, u roku od 15
(petnaest) dana po pravnosnažnosti presude pod prijetnjom prinudnog izvršenja.
II
A okrivljeno:
2. pravno lice D.O.O. ‚‚B‚‚ primjenom čl. 31 Krivičnog zakonika, te čl. 3, 5,
6, 13, 14, 15 i 16 Zakona o odgovornosti pravnih lica za krivična djela
O S U Đ U J E
Na novčanu kaznu u iznosu od 1.500,00 € (hiljadupetstotinaeura), koju će
okrivljeno pravno lice platiti ovom sudu u roku od 30 (trideset) dana po
pravnosnažnosti presude pod prijetnjom prinudnog izvršenja.
O b r a z l o ž e nj e
Optužnim predlogom ODT-a Podgorica Kt.br.15/11 od 11.01.2013. godine kojeg je
na glavnom pretresu zastupao Čađenović Saša, zamjenik ODT-a Podgorica,
okrivljenom I N stavljeno je na teret izvršenje krivičnog djela krađa iz čl.
239 st.1 Krivičnog zakonika, a okrivljenom pravnom licu D.O.O. ‚‚B‚‚ izvršenje
krivičnog djela krađa iz čl. 239 st.1 Krivićnog zakonika u vezi čl. 5 st.2
Zakona o odgovornosti pravnih lica za krivična djela.
Zastupnik optužbe je do kraja glavnog pretresa ostao pri podnijetom optužnom
predlogu, navodeći da je provedenim dokazima utvrđeno da je okrivljeni kao
izvršni direktor u pravnom licu D.O.O. ‚‚B‚ u namjeri da tom pravnom licu
pribavi imovinsku korist preduzeo radnje koje su opisane u dispozitivu
optužnog akta, dok čnjenično stanje i zaključak o krivici okrivljenog
Ivanovića, prevashodno treba temeljiti na materijalnim dokazima, odnosno na
zapisniku o kontroli mjernog mjesta, gdje su konstatovane nepravilnosti na
brojilu, usljed kojih se nije mogla registrovati potrošnja električne
energije.Istakao je da okolnost koju okrivljeni navodi da je uredno dobijao
račune na identičan iznos vema lako objašnjiva u svijetlu drugog materijalnog
dokaza- energetske kartice potrošača iz koje se može zaključiti da je utrošak
električne energije za ovog potrošača obračunavat paušalno, što znači da
svakomjesečno nije vršeno očitavanje brojila već je račun rađen po tzv.
odokativnoj metodi.Dodao je da pored toga okrivljeni navodi da je odsustvovao
iz zemlje, dok se uvidom u pasoš okrivljenog ne može zaključiti da je u
kritičnom periodu bio odsutan, jer štambilji sa graničnih prelaza ne pokazuju
njegovo odsustvo u julu mjesecu 2011. godine. Predložio je sudu da okrivljenog
oglasi krivim i osudi po zakonu, te da i pravnom licu izrekne odgovarajuću
krivičnu sankciju predviđenu Zakonom o odgovornosti pravnih lica za krivična
djela.
Okrivljeni I N je u prethodnom postupku pred sudijom za istragu naveo da je on
vlasnik objekta i ujedno i izvršni direktor kafe bara "B" koji se nalazi na
adresi .....brX te da kritičnog dana kada su radnici E došli u lokal radi
kontrole predmetnog brojila, on nije bio u lokalu, već je telefonskim putem
obaviješten da dođe i bude prisutan.Istakao je da je po dolasku zatekao tri
radnika E, dok je četvrti bio ispred lokala, zatraživši od njega da im da
ključeve od brojila kojim je isto bilo zaključano, pojašnjavajući da se
predmetno brojilo ne nalazi u objektu, već u ulazu obližnje zgrade zajedno sa
brojilima stanara te zgrade.Dalje je naveo da tražene ključeve nije imao, niti
su se uopšte nalazili u njegovom posjedu, ali da je zajedno sa radnicima
otišao do ormara gdje stoji pomenuto brojilo, gdje je B, jedan od radnika ED,
svojim ključem otključao isto i konstatovao da se radi o neispravnom brojilu,
te da će mu isto isključiti. Napomenuo je da se usprotivio tome, budući da sa
navedenim nepravilnostima nema ništa, niti mu je poznato u kakvom stanju se
brojilo nalazi, te da nije sumnjao u njegovu ispravnost obzirom da svaki
mjesec uredno dobija račune za struju koji su svakog mjeseca identični, i
glase na iznos od 540,00 eura u ljetnjem periodu, dok zimi budu i veći.
Izjavio je da je radnicima E malo grubljim tonom kazao da ne isključuju
predmetno brojilo budući da u lokalu ima rashladnih vitrina i da bi na taj
način mogao da pretrpi štetu. Pojasnio je da su sjutradan došli po njega u
pratnji policije sa dva defendera i inspektorima da bi mu u njihovoj pratnji
isključili struju, kao i da je kasnije otišao u prostorije E kako bi
preduprijedio potencijalnu štetu koja je mogla da nastane zbog isključenja
struje, kada je platio 590,00 eura, obzirom da mu je rečeno da će brojilo biti
dovedeno u ispravno stanje i da nikakve prijave protiv njega neće
biti.Naglasio je da je on osoba koja nikada ranije nije imala sukoba sa
zakonom, da je ponašanjem radnika E izrevoltiran budući da saznanje da je
protiv njega pokrenut postupak predstavlja dodatnu neprijatnost i opterećenje,
kako za njega tako i za njegovu porodicu, navodeći da predmetno brojilo nikada
nije samoinicijativno dirao, te da nema ključ od ormarića u kojem je isto
stajalo.
Na glavnom pretresu je ponovio navode odbrane iz prethodnog postupka dodajući
da je razlog njegovog pristanka da dođe u Sud njegovo nepristajanje na
ponuđeno odloženo gonjenje od strane tužilaštva i plaćanje 300,00 eura u
dobrotvorne svrhe, obzirom da bi na taj način priznao svoju krivicu i sebe
kvalifikovao kao lopova, te da je zbog navedenih razloga došao pred sud kako
bi dokazao svoju nevinost.Predložio je da sud izvrši uvid u njegovu putnu
ispravu-pasoš, kao dokaz da je u trenutku kontrole i desetak dana prije toga
bio na putu.
Izjašnjavajući se kao predstavnik-odgovorno lice u pravnom licu d.o.o. „B“,
shodno čl. 50 Zakona o odgovornosti pravnih lica za krivična djela I N je
izjavio u svemu kao u navodima odbrane njega kao fizičkog lica.
U završnoj riječi okrivljeni je naveo da da mu je sve namješteno od strane E
zato što je iziritiran njihovim postupcima, ponašanjem kroz kvart gdje gase
ljudima struju, i traže 5 eura da je ponovo uključe, zbog čega ih je i izbacio
iz svog lokala sa obezbjeđenjem, te da je informisan da će mu se na neki način
osvetiti.Dodao je da sa predmetnim djelom nema nikakve veze, da je sigurno tog
dana bio na putu kada su ga pozvali na telefon, ističući da je pristup brojilu
kogao imati svako i da je to djelo mogao uraditi bilo ko.
U završnoj riječi je naveo izjašnjavajući se kao predstavnik pravnog lica
D.O.O "B", shodno čl. 50 Zakona o odgovornosti pravnih lica za Krivična djela,
I N je naveo da njegovo preduzeće kao ni on nema nikakve veze sa predmetnim
djelom.
Sud je u dokaznom postupku: saslušao ovlašćenog predstavnika oštećene „E“
Podgorica, saslušao svjedoke-radnike E Podgorica M I, Č R, B D, svjedoka M R,
pročitao zapisnik o kontroli mjernog mjesta br.020865 od 05.07.2011. godine,
pročitao energetsku karticu za potrošača Ivanović Nikolu od 26.04.2012.
godine, pročitao zapisnik o izmjeni i skidanju brojila za baždarenje broj
2310/12 od 09.12.2010. godine, pročitao zapisnik o izmjeni i skidanju brojila
za baždarenje broj 21511/10 od 24.03.2011. godine, pročitao izvod iz KE za
okrivljenog izdat od UP PJ Podgorica pod br. 29-245/13-778/2-136 od
23.01.2013. godine, izvršio uvid u putnu ispravu-pasoš na ime okrivljenog
Ivanović Nikole br. Eo8EZ39533.
Nakon provedenog dokaznog postupka, ocjenom navoda optužbe, odbrane
okrivljenog, te svih provedenih dokaza kako pojedinačno, tako i u njihovoj
međusobnoj vezi, ovaj Sud je utvrdio da su okrivljeni I N i pravno lice D.O.O.
„B“ izvršili krivična djela koja im se optužbom stavljaju na teret, na način,
vrijeme i mjesto kako je to bliže naznačeno izrekom ove presude, sa kojih
razloga ih je sud oglasio krivim i izrekao im sankcije kao u dispozitivu
presude.
Ovlašćeni predstavnik oštećene „E“ Podgorica je u prethodnom postupku pred
sudijom za istragu i na glavnom pretresu naveo da okrivljeni I N kod njih
zaveden kao potrošač-vlasnik objekta koji se nalazi na adresi ...br.Xna kojeg
se i vodi brojilo br..., u kojem objektu se nalazi kafe bar "B", koji je i bio
predmet kontrole 05.07.2011. godine, dok je ranije u tom objektu bio kafe bar
„P P“.
Izjavio je da se u ime oštećenog preduzeća pridružuje krivičnom gonjenjenju,
te da ne postavlja imovinsko-pravni zahtjev, obzirom da je potrošač izmirio
svoja dugovanja prema ED Podgorica.
M I radnik oštećene „E“ Podgorica je u prethodnom postupku i na glavnom
pretresu posvjedočio da se sjeća predmetne kontrole, da zna da se radi o
lokalu „B“ na adresi ., kada je na poziv svojih kolega Č R i BD izašao na lice
mjesta.Dolaskom na lice mjesta na brojilu koje se nalazi u ulazu stambene
zgrade u neposrednoj blizini lokala B, ali fizički odvojene od njega, zatekli
su sve tri naponske kleme skinute, što znači da se utrošak električne energije
nije mogao registrovati.Naveo je da je nakon toga otišao do lokala i koliko se
sjeća od nekog konobara zatražio da potpiše zapisnik o kontroli što je isti
odbio, pojašnjavajući da će gazda uskoro doći.Neposredno nakon toga pojavio se
i vlasnik lokala I N kojem je predočio zatečeno stanje, sa namjerom da
isključe navedeno brojilo, u čemu ih je okrivljeni I spriječio, pa su tek
narednog dana u pratnji policije isključili predmetno brojilo.Napomenuo je da
je kolega B imao ključeve od ormarića budući da on na tom reonu očitava stanje
na brojilima, dok je povod za kontrolu bilo drugo brojilo koje se takođe
nalazi u sklopu tog ormarića-mjerno razvodnog ormara, te da su, dok su vršili
zamjenu istog vidjeli nepravilnosti na brojilu potrošača I N, kao i da je
njima iz ED veoma nezgodno vršiti navedene kontrole kada se brojila nalaze u
zajedničkim prostorijama-ulazima zgrada, ali da to ne mijenja činjenicu da je
pomjeranjem mostova ED svakako oštećena.
Svjedok Č R radnik ED Podgorica je pred sudijom za istragu izjavio da se ne
može sjetiti detalja predmetne kontrole ni nakon uvida u zapisnik, obzirom da
gotovo svakodnevno imaju veliki broj kontrola, ali da oodgovorno tvrdi da
stanje koje je zatečeno prilikom kontrole u cjelosti odgovara navodima
zapisnika.
Na glavnom pretresu je naveo da je predmetnog dana po prijavi nekog od stanara
zgrade kojem je brojilo bilo neispravno zajedno sa kolegama, vršio kontrolu
brojila potrošača I N koji se nalazi u ulazu zgrade udaljenom nekih 20-ak
metara od lokala koji je u vlasništvu okrivljenog, te da se sjeća da su sve
tri kleme bile podignute usljed čega se nije uopšte registrovala potrošnja
električne energije na predmetnom brojilu, kao i da su narednog dana u pratnji
policije isključili brojilo.
Upitan da pojasni razlike u kazivanju na zapisniku u prethodnom postupku pred
sudijom za istragu gdje se ni nakon izvršenog uvida u predmetni zapisnik nije
mogao sjetiti predmetne kontrole, a na glavnom pretresu je svjedočio o
navedenom događaju, izjavio je da je u istrazi naveo isto što i na glavnom
pretresu, te da ne zna zbog čega to ne stoji u zapisniku.
B D radnik ED Podgorica je u prethodnom postupku pred sudijom za istragu, a
nakon što mu je predočen zapisnik o kontroli mjernog mjesta, posvjedočio da se
ne može sjetiti predmetne kontrole, obzirom da ih svakodnevno imaju na
desetine, ali da u cjelosti ostaje pri navodima sačinjenog zapisnika jer
njegova sadržina odgovara zatečenom stanju u trenutku kontrole.
Svjedok M R je na glavnom pretresu izjavio da je on predsjednik skupštine
etažnih vlasnika ulaza stambene zgrade na ..br.X, posljednjih pet godina, da
mu je poznato da se sva brojila nalaze u ulazu sa desne strane, te da se među
tim brojilima nalazi i brojilo I N, odnosno objekta "B". Naveo je da su prije
nekih dvije, dvije i po godine stara brojila zamijenjena od strane E
Podgorica, kao i da se nakon toga pojavio neki problem sa određenim brojilima,
što su stanari prijavili, a radnici ED došli da poprave.Pojasnio je da je
nakon toga, on kao predsjednik skupštine etažnih vlasnika dobio ključeve od
ormarića u kojima se nalaze brojila, te da je nekim stanarima dao da ih umnože
i podijele zainteresovanim vlasnicima brojila.Dodao je da ne zna ni koje je
njegovo brojilo, tako da sljedstveno tome ne zna ni koje je od tih 20-ak
brojila, brojilo Ivanović Nikole.
Iz zapisnika o kontroli mjernog mjesta br.020865 od 05.07.2011. godine,
proizilazi da su radnici Elektrodistribucije na brojilu u vlasništvu I N
utvrdili činjenično stanje koje se odnosi na otkinutu ED plombu, a ispod
poklopca skinuta sva tri naponska mosta, tako da brojilo uopšte ne registruje
utrošak električne energije, dok na displeju nema nikakvog očitavanja, te da
je predmetno brojilo plombirano i dovedeno u ispravno stanje, a potrošač
fizički nije dozvolio isključenje.
Iz energetske kartice za navedeno brojilo, a na ime okrivljenog Ivanovića
konstatovano je da je navedeno brojilo registrovalo utrošak električne
energije kako po visokoj tako i po nižoj tarifi, u približno istim
svakomjesečnim iznosima.
Iz zapisnika o izmjeni i skidanju brojila za baždarenje broj 2310/12 od
09.12.2010. godine proizilazi da je u kafe baru „P P“ na .... u vlasništvu I N
ugrađeno ED brojilo u ulazu,a da je brojilo potrošača ostalo na tabli u
lokalu, dok iz zapisnika o izmjeni i skidanju brojila za baždarenje broj
21511/10 od 24.03.2011. godine takođe u kafe baru „P P“ proizilazi da na
brojilu ne radi displej, te da treba napraviti izmjenu stanja prema potrošnji
iz prethodnog mjeseca.
Iz izvoda iz KE za okrivljenog izdatog od UP PJ Podgorica pod br.
29-245/13-778/2-136 od 23.01.2013. godine proizilazi da okrivljeni Ivanović
Nikola nije ranije osuđivan, i da ne prolazi kroz kaznenu evidenciju te
Područne jedinice.
Uvidom u putnu ispravu-pasoš na ime okrivljenog I N pod br.... utvrđeno je da
na istom nema evidentiranih pečata prelaska državne granice na dan 05.07.2011.
godine, kao ni deset dana ranije.
Okrivljeni I N je tokom cijelog postupka negirao izvršenje krivičnog djela
stavljenog mu na teret, braneći se da mu je predmetni događaj namješten od
strane E, prema kojoj je on lično imao averziju zbog njihovog postupanja,
odnosno učestalog isključenja struje ljudima iz njegovog kvarta, te da nije
pristao na odloženo gonjenje upravo sa razloga da bi u postupku pred sudom
dokazao svoju nevinost, kao i da on nikada samoinicijativno nije imao bilo
kakvog kontakta sa predmetnim brojilom, niti je isto dirao.
Sud nije prihvatio ovakve navode odbrane okrivljenog, i cijenio ih je kao
očigledno smišljene i sračunate na ublažavanje krivice i olakšavanje svog
položaja u krivičnom postupku, posebno pri činjenici da su isti opovrgnuti
kako provedenim materijalnim dokazima, tako i iskazima svjedoka-radnika E,
koji kako u prethodnom postupku, tako i na glavnom pretresu, potvrđuju navode
iz zapisnika koji je sačinjen odnosnom prilikom, a u kojem su konstatovane
nepravilnosti koje se odnose na činjenicu skidanja tri naponska mosta, tako da
brojilo nije uopšte registrovalo utrošak elekrtične energije. Nadalje,
okrivljeni ističe da nije imao ključeve od ormara u kojima se nalazilo
brojilo, dok sa druge strane svjedok M R, predsjednik skupštine etažnih
vlasnika zgrade u kojoj se isto nalazi, a čijem iskazu je sud poklonio svoju
vjeru svjedoči da je po dobijanju ključa od ormara u kojima se nalaze sva
brojila, isto podijelio pojedinim stanarima kako bi ih umnožili i podijelili
zainteresovanim vlasnicima brojila, a dovodeći navedeno u međusobnu logičku
vezu, sa tim da je i okrivljeni jedan od vlasnika brojila koje se nalazi u
navedenom ulazu i da on jedini može imati koristi od pomjeranja naponskih
klema upravo na tom brojilu, te pri činjenici da su zapisnikom o kontroli
mjernog mjesta konstatovane navedene nepravilnosti, Ovaj sud ostavlja u
uvjerenju da je okrivljeni odnosnom prilikom preduzimajući radnje kao u
dispozitivu optužnog akta ostvario subjektivne i objektivne elementa krivičnog
djela krađa koje mu se optužbom stavlja na teret. Svjedoci-radnici E Podgorica
B D i Č R, po njihovom svjedočenju dnevno imaju na desetine takvih kontrola,
pa se od njih opravdano ne može očekivati da u svakom trenutku mogu
reprodukavati i svjedočiti o svakoj kontroli na detaljan način, jer da je to
slučaj, ne bi bilo neophodno ni sačinjavati zapisnike o kontroli mjernih
mjesta, u kojim se zatečeno činjenično stanje i utvrđene nepravilnosti i
evidentiraju, upravo kako bi zapisnik u nekoj od kasnijh faza otklanjanja
zatečenih nepravilnosti i nedostataka svakog potrošača ponaosob poslužio kao
precizna smjernica šta je, kada, i na koji način zatečeno. Pored toga, radnici
E Podgorice Č, B i M koji su predmetnog dana vršili kontrolu, su u svemu
ostali pri sadržini zapisnika koji je sačinjen i potpisan sa njihove strane, u
koje iskaze, te zapisnik o kontroli mjernog mjesta brojila okrivljenog
Ivanovića kao službenog dokumenta E i standarda kod svih utvrđenih
nepravilnosti potrošača zatečenih u nelegali, Sud nije imao razloga da sumnja,
pa ih je kao takve u svemu prihvatio i cijenio ih kao istinite, te saglasne sa
ostalim provedenim dokazima, poklonivši im svoju punu vjeru. Nadalje,
okrivljeni iznoseći svoju odbranu tokom cijelog postupka podvlači da mu je
događaj namješten od strane E, što, po stanovištu ovog suda nije dokazano, već
su takvi navodi za ovaj Sud nelogični, neubjedljivi i neuvjerljivi prvenstveno
što povod za navedenu kontrolu prema svjedočenju svjedoka M nije bilo brojilo
okrivljenog, već brojilo drugog potrošača na kojem su vršili zamjenu, a koje
se nalazi u sklopu istog ormarića, mjerno-razvodnog ormara, te da su vršeći
radne aktivnosti na tom brojilu, registrovali i evidentirali nepravilnosti i
na brojilu okrivljenog.U sklopu ocjene dokaza Sud je cijenio i navode
okrivljenog da je 05.07.2011. godine, dakle na dan kada je i izvršena kontrola
i desetak dana prije toga bio na putu, pa je provjeravajući istinitost ovih
navoda izvršio uvid u putnu ispravu-pasoš okrivljenog iz kojeg se ne može
zaključiti da je okrivljeni kako na dan kontrole radnika E Podgorica, tako ni
u danima prije i poslije toga boravio na putu, kako je to apostrofirao
iznoseći svoju odbranu, već je i pored takvog kazivanja, uspio da, nakon što
je telefonskim putem obaviješten o predmetnoj kontroli fizički onemogući
radnike E u isključenju njegovog brojila sa mreže neposredno nakon utvrđenih
nepravilnosti, pa su isti, tek sjutradan i uz asistenciju ovlašćenih
policijskih službenika uspjeli isključiti brojilo okrivljenog sa elektro-
energetske mreže. Iskaz svjedoka M R sud je cijenio istinitim, pa ga je kao
takvog i prihvatio, a koji se odnosi na činjenicu da je on zainteresovanim
stanarima podijelio ključeve kojim se otključava ormar u kojem se nalaze sva
brojila u ulazu zgrade u kojoj se nalazi i brojilo okrivljenog. Činjenica da
je okrivljeni izmirio svoja dugovanja prema E nije od uticaja za utvrđivanje
krivične odgovornosti njega i pravnog lica čiji je izvršni direktor, jer je
provedenim dokazima po zaključku Ovog suda utvrđeno da su okrivljeni, kao i
pravno lice čiji je izvršni direktor okrivljeni, preduzimanjem inkrimisane
radnje izvršili krivično djelo koje im se optužbom stavlja na teret, pa
navedena činjenica može predstavljati samo olakšavajuću okolnost prilikom
odmjeravanja kazne kako okrivljenom I N, tako i pravnom licu „B“ čije je
izvršni direktor u vrijeme izvršenja krivičnog djela bio. Po nalaženju Suda i
stanje konstatovano u energetskoj kartici nije od značaja za suprotan stav
ovog suda u dijelu drugačijeg zaključka, obzirom da je isti u izvršenju
predmetnog krivičnog djela otkriven dana 05.07.2011. godine od strane radnika
ED, koji su utvrdili da su skinute sve tri naponske kleme i da se utrošak
električne energije ne registruje uopšte na brojilu, što se obzirom na početak
mjeseca, ispravku i dovođenje u ispravno stanje brojila od strane radnika ED
narednog dana, i nije moglo vidno manifestovati na mjesečnom evidencionom
podatku za jul mjesec 2011 godine za ukupan iznos utrošene elektične energije,
jer je nedostatak otklonjen, pa se utrošak elektične energije registrovao do
kraja mjeseca, po važećim tarifama E.
Tokom postupka je utvrđena i krivična odgovornost pravnog lica „B“ za krivično
djelo koje mu se optužbom stavlja na teret. Ovo sa razloga što je krivično
djelo po stanovištu ovog suda izvršeno od strane fizičkog lica-okrivljenog I
N, zatim sa razloga što je okrivljeni Ivanović imao u vrijeme izvršenja djela
položaj odgovornog lica u pravnom licu-bio je izvšni direktor preduzeća „B“,
kao i da je okrivljeni kao odgovorno lice u tom preduzeću djelujući u ime
pravnog lica, i u okviru svojih ovlašćenja, a sve u namjeri da preduzimajući
radnje kao u dispozitivu optužnog akta ostvari korist za pravno lice čiji
izvršni direktor je bio.Naprijed navedena odgovornost pravnog lica „B“
utvrđena je na indirektnoj, tzv. izvedenoj odgovornosti, odgovornog lica u
pravnom licu, u konkretnom slučaju okrivljenog I N, jer se krivična
odgovornost pravnog lica za krivična djela bazira i na pretpostavljenoj
krivičnoj odgovornosti fizičkog, odnosno odgovornog lica u pravnom licu, što
je u konkretnom slučaj.
Dakle okrivljeni I N je u Podgorici je tog 05.07.2011 godine, kao odgovorno
lice- izvršni direktor u pravnom licu D.O.O " B", a sve sa namjerom
pribavljanja tom pravnom licu protivpravne imovinske koristi u iznosu preko
150,00 eura, oduzeo tudju pokretnu stvar- električnu energiju vlasništvo
oštećene ED Podgorica, tako što je na brojilu marke "I MT 173" br. .., koje
mjeri potrošnju električne energije kafe bara "B" skinuo sva tri naponska
mosta, čime je onemogućio registrovanje utroška električne energije, u kojim
radnjama je dalje spriječen intervencijom ovlašćenih radnika oštećenog
preduzeća. Postupajući na naprijed opisan način, okrivljeni I N je ostvario
sva bitna obilježja bića krivičnog djela krađa iz čl. 239 st.1 tač. 1
Krivičnog zakonika, u odnosu na koje je kao fizičko lice i kao odgovorno lice
u pravnom licu-izvršni direktor u pravnom licu postupao sa direktnim
umišljajem, obzirom da je bio svjestan svog djela, da je htio njegovo
izvršenje, a koji oblik krivice je sud utvrdio na osnovu dokaza provedenih na
glavnom pretresu, kojima je poklonio svoju punu vjeru.
Odlučujući o krivičnoj sankciji za okrivljenog I N, sud je najprije u smislu
čl. 42 Krivičnog zakonika cijenio sve oklonosti od kojih zavisi izbor i visina
krivične sankcije, pa je u odsustvu otežavajućih oklonosti, kao olakšavajuće
okolnosti na strani okrivljenog cijenio: njegove porodične prilike, činjenicu
da se radi o ocu troje djece, raniju neosuđivanost koja ukazuje da se radi o
osobi koja nije sklona vršenju krivičnih djela, pa je okrivljenom prethodno
utvrdio kaznu zatvora u trajanju od 30 (trideset) dana, a zatim nalazeći da
nije neophodno da okrivljeni radi ostvarivanja krivično-pravne zaštite
utvrđenu kaznu zatvora i efektivno izdržava, istu uslovio sa rokom provjere od
1 (jedne) godine nalazeći da će se izrečenom sankcijom u cjelosti ostvariti
svrha propisivanja i izricanja uslovne osude, a u okviru opšte svrhe
propisivanja i izricanja krivičnih sancija iz čl. 4 st.2 Krivičnog zakonika.
Odlučujući o krivičnoj sankciji za okrivljeno pravno lice „B“ sud je, prilikom
odmjeravanja novčane kazne cijenio sve okolnosti iz čl. 16 ZOPLKD-a koje su od
uticaja da kazna bude manja ili veća, pa je u odsustvu otežavjaućih okolnosti
na strani pravnog lica, kao olakšavajuće oklonosti na strani istog cijenio
raniju neosudjivanost odgovornog lica u pravnom licu-okrivljenog I N,
ponašanje okrivljenog odgovornog lica u pravnom licu u smislu izmirivanja
svojih dugovanja prema E koje su rezultirale tim da oštećeno preduzeće ED
Podgorica, ne postavi odštetni zahtjev u ovom postupku, pa je prilikom
odmjeravanja novčane kazne pošao od odredbe čl.14 st.3 Zakona o odgovornosti
pravnih lica za krivična djela koji propisuje da ako protivpravnu imovinsku
korist ili visinu štete ili imovinske koristi pribavljenu krivičnim djelom, u
razumnom roku nije moguće utvrditi, sud je u obavezi da odmjeri novčanu kaznu
koja ne može biti manja od hiljadu eura, isto osudio na novčanu kaznu kao u
izreci, nalazeći da je izrečena kazna od 1.500,00(hiljadi petstotinaeura)
neophodna i dovoljna, te da će se istom u cjelosti ostvariti svrha kažnjavanja
pravnih lica za krivična djela.
Kako stvarnih troškova postupka nije bilo Sud je primjenom odredbi čl. 226,
227 i 229 ZKP-a, okrivljenog I N na ime paušala uplati na račun budžetckih
sredstava Crne Gore iznos od 50,00 eura, u roku od petnaest dana po
pravnosnažnosti presude pod prijetnjom prinudnog izvršenja, a koji paušal je
odmjeran shodno trajanju postupka, složenosti predmeta i imovinskim prilikama
okrivljenih.
Na osnovu svega izloženog, a u smislu čl.374 ZKP-a, odlučeno je kao u izreci
presude.
OSNOVNI SUD U PODGORICI
Dana, 13.09.2013. godine
ZAPISNIČAR SUDIJA
Radetić Lidija,s.r. Larisa Mijušković-Stamatović,s.r.
PRAVNA POUKA :
Protiv ove presude može se izjaviti
žalba u roku od 8 (osam) dana od
dana prijema pismenog otpravka iste
Višem sudu u Podgorici,a preko ovog suda.
ZTO: Radetić Lidija