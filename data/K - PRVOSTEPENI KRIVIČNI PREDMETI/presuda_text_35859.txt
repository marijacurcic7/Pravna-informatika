K.br. 24/13
U IME CRNE GORE
OSNOVNI SUD U PODGORICI, kao prvostepeni, krivični, po sudiji Larisi
Mijušković Stamatović, uz učešće Radetić Lidije, kao zapisničara, u krivičnom
predmetu protiv okrivljenog KK, zbog krivičnog djela kradja iz čl. 239 st. 1
Krivičnog zakonika, odlučujući po optužnom predlogu ODT-a Kt.br. 1762/12 od
31.12.2012 godine, kojeg je na glavnom pretresu zastupala Popović Nadja,
savjetnik na radu kod ODT-u, nakon glavnog i javnog pretresa održanog u
prisustvu zastupnika optužbe i okrivljenog dana 09.05.2013 godine, donio je i
istog dana javno objavio,
P R E S U D U
K,K od oca M i majke Dž, rodjene B, rodjen ... godine u P, Republika Kosovo,
sa prebivalištem u Podgorici, .., oženjen, otac jednog djeteta, nezaposlen,
lošeg imovnog stanja,
K R I V J E
Zato što je:
Dana 08.12.2012 godine, u Ulici.., u PG, tudju pokretnu stvar oduzeo drugom u
namjeri da njenim prisvajanjem sebi pribavi protivpravnu imovinsku korist, na
način što je ušao u prodajni objekat " G", vlasništvo oštećenog R D,
iskoristio nepažnju prodavca i iz staklene vitrine oduzeo i prisvojio ručni
sat marke "Armani" vrijednosti 310,00 eura, pri čemu je bio svjestan svog
djela i htio njegovo izvršenje, znajući da je njegovo djelo zabranjeno,
-​ čime je izvršio krivično djelo krađa iz čl. 239 st. 1 Krivičnog Zakonika,
-​ pa mu Sud, primjenom citiranih zakonskih odredbi, te odredbi čl. 3, 4, 5, 13, 15, 32, 36, 42, 52, 53 i 54 KZ-a, te čl. 226, 227, 229 i 374 ZKP-a i z r i č e, 
USLOVNU OSUDU
Kojom mu prethodno utvrđuje kaznu zatvora u trajanju od 2 (dva) mjeseca i
istovremeno određuje da se ista neće izvršiti ako okrivljeni u roku od 1
(jedne) godine po pravnosnažnosti ove presude, ne izvrši novo krivično djelo.
Dužan je okrivljeni da uplati na račun budžetskih sredstava Crne Gore, na ime
troškova krivičnog postupka - paušala iznos od 50,00 € (pedeseteura), u roku
od 15 dana od dana pravnosnažnosti presude, pod prijetnjom prinudne naplate.
O b r a z l o ž e n j e
Optužnim predlogom ODT-a Podgorica Kt.br. 1762/12 od 31.12.2012 godine, kojeg
je na glavnom pretresu zastupala Popović Nadja, savjetnik na radu kod ODT-a
Podgorica, okrivljenom KK stavljeno je na teret izvršenje krivičnog djela
krađa iz čl. 239 st. 1 Krivičnog Zakonika, blize opisano izrekom ove presude.
Zastupnik optužbe je do kraja glavnog pretresa ostala pri podnijetom optužnom
predlogu, i u završnoj riječi navela da je priznanjem koje je potpuno i jasno
okrivljeni u svemu potkrijepio navode optužbe pa je sa tih razloga predložila
da ga Sud oglasi krivim i kazni po zakonu.
Okrivljeni K K je u navodima svoje odbrane kako u prethodnom postupku tako i
na glavnom pretresu izjavio da je tačno da je tog 08.12.2012 godine u ...
ulici u PG i u butiku čije ime ne zna iskoristivši nepažnju radnice ukrao
jedan sat marke "Armani". Dodao je da se predmetnog dana nalazio sa drugovima
Z I, SS i FD, pa kada su ušli u taj butik, S je pitao radnicu koliko koštaju
jedne patike, i dok je S to pitao, on je iskoristio nepaznju radnice i sa
jedne vitrine uzeo jedan sat marke "Armani"; nakon čega su izašli i uputili se
u pravcu Konika. Okrivljeni je dalje istakao da je on tada rekao njima da je
uzeo jedan sat a S S je rekao da je uzeo jedne patike i izvadio ih iz jakne.
Dodao je i to da je znao da to ne smije raditi, ali se odlučio za to jer nije
imao hrane. Naveo je i to, da mu je to bio prvi put i poslednji da tako nešto
uradi. Izjavio je i to da priznaje izvršenje krivičnog djela stavljenog mu na
teret, i da priznaje svoju krivicu.
Okrivljeni je u završnoj riječi izjavio da više nikada neće raditi to što je
uradio, kao i to da moli Sud da mu ne odredi zatvor je ima malo dijete i drugo
na putu, da izdržava porodicu tako što kupi po kantama, da se kaje što je ovo
uradio i da ga je na to natjerala nužda.
Sud u smislu čl. 458 st.2 ZKP-a, nije provodio ostale dokaze budući da je na
saglasan predlog stranaka prekinuo dokazni postupak uslijed jasnog,
nedvosmislenog i potpunog priznanja okrivljenog.
Dakle, u postupku je nedvosmisleno utvrdjeno da je okrivljeni K K tog
08.12.2012 godine u butiku-prodajnom objektu " G " koji se nalazi u Podgorici
u ... ulici br. X iskoristio nepažnju radnice, i iz vitrine oduzeo i prisvojio
jedan ručni sat marke " Armani ", čime je sebi pribavio protivpravnu imovinsku
korist u iznosu od tristadeseteura. Ovakvo činjenično stanje, Sud je utvrdio
iz nedvosmislenog, jasnog i potpunog priznanja okrivljenog, u kojem je na
detaljan način opisao, kad, gdje i na koji način je izvršio predmetno krivično
djelo kradje, i pri tom dodao da je znao i da je bio svjestan da to ne smije
uraditi, ali je ipak učinio.
Cijeneći naprijed utvrdjeno činjenično stanje, Ovaj sud nalazi da su se u
radnjama okrivljenog stekli svi subjektivni i objektivni elementi bića
krivičnog djela kradja iz čl. 239 st. 1 KZ-a, u odnosu na koje je isti po
nalaženju Ovog suda postupao sa direktnim umišljajem odnosno bio je svjestan
svog djela i htio njegovo izvršenje.
Odlučujući o krivičnoj sankciji za okrivljenog, Sud je najprije u smislu čl.42
Krivičnog zakonika cijenio sve okolnosti od kojih zavisi izbor i visina
krivične sankcije (olakšavajuće i otežavajuće okolnosti), u okviru zakonom
propisanog minimuma i maksimuma za predmetno krivično djelo, pa je u odsustvu
otežavajućih okolnosti, od olakšavajućih okolnosti na strani okrivljenog
cijenio njegove porodične prilike, činjenicu da je otac jednog djeteta, da sam
izdržava porodicu, te loše materijalno stanje - nezaposlen, priznanje
izvršenja krivičnog djela, pa je Sud istom najprije utvrdio kaznu zatvora u
trajanju od dva mjeseca, a zatim nalazeći da nije neophodno da okrivljeni tu
kaznu i efektivno izdržava istu primjenom odredbi čl. 52, 53 i 54 KZ-a uslovio
sa rokom provjere u trajanju od jedne godine. Sud je mišljenja da će se upravo
izrečenom uslovnom osudom u svemu ostvariti svrha izricanja iste, a u okviru
opšte svrhe izricanja krivičnih sankcija propisane čl. 4 st. 2 KZ-a.
Kako je okrivljeni oglašen krivim, Sud ga je shodno odredbi čl.226, 227 i 229
Zakonika o krivičnom postupku obavezao na plaćanje troškova krivičnog postupka
- sudskog paušala u iznosu od 50,00 eura, koji iznos je odredjen shodno
trajanju i složenosti postupka, kao i imovnom stanju okrivljenog.
Na osnovu izloženog, a shodno čl.374 Zakonika o krivičnom postupku odlučeno je
kao u izreci presude.
OSNOVNI SUD U PODGORICI
Dana, 09.05.2013 godine
ZAPISNIČAR, SUDIJA,
Radetić Lidija,s.r. Larisa Mijušković- Stamatović,s.r.
PRAVNA POUKA :
Protiv ove presude može se izjaviti
žalba u roku od 8 (osam) dana od
dana prijema pismenog otpravka iste
Višem sudu u Podgorici,a preko ovog suda.
ZTO: Radetić Lidija