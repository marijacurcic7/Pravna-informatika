                                                                 K.br.190/2011





                                           U IME CRNE GORE


 VIŠI SUD U PODGORICI, po sudiji pojednicu Ani Vuković, uz učešće zapisničara Mirele Piper, u krivičnom predmetu protiv optuženog P. N. iz Beograda, Republika Srbija, zbog krivičnog djela neovlašćena proizvodnja, držanje i stavljanje u promet opojnih droga iz čl. 300 st.1 Krivičnog zakonika, odlučujući po optužnici Višeg državnog tužilaštva Kt.br.134/11 od 07.10.2011 godine, nakon glavnog, javnog pretresa, održanog dana 18.11.2011 godine u prisustvu zastupnika optužbe Lepe Medenice, zamjenika VDT-a Podgorica, optuženog i njegovog branioca S.D., advokata iz Podgorice, donio je a dana 21.11.2011 godine javno objavio,


           P R E S U D U

Optuženi:  
P.N., JMBG…, rođen……. godine u N., nastanjen u B. ul. V. S. br…., državljanin
Crne Gore,  oženjen, otac jednog djeteta, završio srednju školu, zaposlen,
osuđivan presudom Osnovnog suda u Nikšiću K.br.242/94 od 25.10.1994 godine
zbog kriv.djela iz čl. 172 st.3 u vezi st.1 KZ RCG izrečena uslovna osuda 60
dana zatvora uslovno na 1 godinu, presudom Osnovnog suda u Nikšiću K.br.
123/95 od 23.01.1998 godine zbog kriv.djela iz čl.153 st.1 KZ RCG na kaznu
zatvora u trajanju od 3 mjeseca, presudom Osnovnog suda u Nikšiću zbog
kriv.djela iz čl. 145 st.1 tač.1 KZ RCG na kaznu zatvora u trajanju od 5
mjeseci, bio  u pritvoru od 29. 08. 2011. godine od 18,00 h do 21.11. 2011
godine;  
K R I V  J E
Zato što je :  
Dana 29.08.2011. godine oko 18,00 časova iz Crne Gore - Nikšića, prema Srbiji,
neovlašćeno radi prodaje prenosio opojnu drogu marihuanu - supstancu
proglašenu za opojnu drogu Rješenjem o utvrdjivanju opojnih droga ("Sl. List
SRJ" br. 44/02) na način što je svojim putničkim motornim vozilom marke "Audi"
registarskih oznaka BG….. LU prevozio 11,490 kg opojne droge marihuane, a koja
droga je prilikom zaustavljanja od strane ovlašćenih službenika Područne
jedinice Nikšić, pretresom vozila u prtljažniku ispod plinske boce, u posebno
izradjenom prostoru, pronadjena upakovana u 13 ručno pravljenih pakovanja od
PVC kesa i oduzeta,  
- Čime je izvršio krivično djelo neovlašćena proizvodnja, držanje i
stavljanje u promet opojnih droga iz čl. 300 st. 1 Krivičnog zakonika;  
Pa ga sud, primjenom citirane zakonske odredbe, te čl. 2, 4, 5, 15, 32, 36,
42, i  51. Krivičnog zakonika, te čl. 229 i 374 Zakonika o krivičnom postupku  
O S U Đ U J E
Na kaznu zatvora u trajanju od 2 (dvije) godine i 6(šest) mjeseci, u koju
kaznu  se uračunava vrijeme provedeno u pritvoru - od 29. 08. 2011. godine od
18,00 h do 21.11. 2011godine.  
Dužan je optuženi, na ime troškova krivičnog postupka – paušala uplatiti ovom
Sudu, iznos od 200,00 €, u roku od 15 dana po pravosnažnosti presude.  
Na osnovu čl. 75 i čl. 300 st. 7 Krivičnog zakonika, prema optuženom se  i z r
i č e  
MJERA BEZBJEDNOSTI
ODUZIMA se od optuženog putničko motorno vozilo marke "Audi", registarskih
oznaka BG….. LU, vlasništvo optuženog, kao predmet upotrijebljen u vršenju
predmetnog krivičnog dijela, kao i 11,490 kg opojne droge marihuane, koja
droga se ima uništiti nakon pravosnažnosti presude.  
O b r a z l o ž e n j e
Optužnicom VDT-a Podgorica, Kt.br.134/11 od 07.10.2011 godine staviljeno je na
teret optuženom P.N. da je izvršio krivično djelo neovlašćena proizvodnja,
držanje i stavljanje u promet opojnih droga iz čl. 300 st.1 Krivičnog
zakonika. Zastupnik optužbe je u završnoj riječi ostao pri podignutoj
optužnici, predlažući da sud optuženog oglasi krivim i osudi po zakonu, budući
da je provedenim dokazima utvrdjeno da je izvršio krivično djelo stavljeno mu
na teret.  
Optuženi je u odbrani naveo  da je kritičnog dana došao u Nikšić da bi od lica
čiji identitet nije želio da otkrije zbog lične i bezbjednosti svoje porodice,
preuzeo predmetneu marihuanu, koju je trebalo da prokrijumčari u Srbiju. Naveo
je da iz istih razloga nesmije da otkrije identitet lica koja su  predmetnu
drogu smjestila u njegovo vozilo. Dalje je pojasnio da je po instrukcijama
ovih lica ostavio predmetno vozilo, koje je njegovo vlasništvo na dogovorenom
mjestu te potom nakon njihovog poziva, došao po vozilo, kada su mu ova lica i
rekla da se u vozilu nalazi marihuana ali ne i koja količina i gdje je droga
smještena. Pojasnio je da su ova lica a ne on prepravljajući rezervoar,
napravili “bunker” u kojem je predmetna droga bila smještena.  Istakao je da
je vlasnicima predmetne droge dugovao novac zbog čega je bio prinudjen da
izvrši inkriminisane radnje. Kritičnog dana na magistralnom putu Šavnik-
Podgorica zaustavila ga je policija i prilikom pretresa vozila pronašla 13
pakovanja marihuane kao i četiri mobilna telefona, koje predmete su privremeno
oduzeli.  
 U završenoj riječi, prihvatajući u cjelosti završnu riječ svog branioca, optuženi je ostao  pri navodima iznijete odbrane, izražavajući kajanje zbog učinjenog.

Branilac optuženog je u završnoj riječi naveo da je optuženi u cjelosti
priznao izvršenje krivičnog djela stavljenog mu na teret te ukazujući na
olakšavajuće okolnosti na strani optuženog, priznanje izvršenja krivičnog
djela, njegove porodične prilike, da je oženjen i roditelj, predložio je da
sud optuženom izrekne što blažu kaznu.  
U dokaznom postupku pročitani su   zapisnik Uprave policije Područne jedinice
Nikšić Ku. Br. 493 od 29.08.2011. godine o pretresanju motornog vozila marke
"Audi 100" reg. oznaka BG.... LU,  potvrda  UP PJ Nikšić Ku.br. 493 od
29.08.2011. godine o privremeno oduzetim predmetima, službena zabilješka UP PJ
Nikšić Ku. Br. 493 od 29.08.2011. godine, izvještaj o vještačenju oduzete
supstance UP Forenzičkog centra Danilovgrad 07 broj 244/11-2-3685 od
08.09.2011. godine sa uvidom u fotoelaborat koji čini sastavni dio izvještaja
o vještačenju, pročitan je izvod  iz kaznene evidencije za optuženog  izdat od
UP PJ Nikšić od 18.11.2011. godine.  
Cijeneći navode optužbe i odbrane, te provedene dokaze, kako pojedinačno, tako
i u njihovoj medjusobnoj povezanosti, Sud je utvrdio da je optuženi počinio
krivično djelo stavljeno mu na teret, na način, vrijeme i mjesto, kako je to
bliže predstavljeno izrekom ove presude pa ga je oglasio krivim.  
Iz citirane službene zabilješke,  utvrđeno je da je sačinjena dana 29.08.2009
godine od strane ovlašćenih policijskih službenika UP PJ Nikšić koji su
kritičnog dana na magistralnom putu Nikšić-Šavnik, u mjestu Mokro, zaustavili
i pretresli p.m.v. marke »Audi« reg.oznaka BG 379 LU kojim je upravljao P.N.
dok se u vozilu nalazio P. M.. Pretresom vozila, u posebno izrađenom prostoru
u prtljažniku ispod plinske boce pronađeno je 13 pvc kesa (pakovanja) sa
sadržajem suve biljne materije zelene boje.  
Iz citiranog zapisnika o pretresanju predmetnog vozila je utvrđeno da su
ovlašćeni policijski službenici UP PJ Nikšić dana 29.08.2011 godine u mjestu
Mokro-Šavnik, na magistralnom putu Nikšić- Šavnik izvršili pretres p.m.v.
marke »Audi« reg.oznaka BG 379 LU, vlasništvo P.N., koji je upravljao vozilom.
Pretresom predmetog vozila, u posebno izrađenom prostoru »bunkeru« u
prtljažniku ispod plinske boce, pronašli su 13 pvc kesa, pakovanja sa
sadržajem suve biljne materije zelene boje. Navedeni zapisnike P.N. je
potpisao bez primjedbi.  
Iz citirane potvrde o privremeno oduzetim predmetima utvrdjeno je da su
ovlašćeni policijski službenici UP PJ Nikšić dana 29.08.2011 godine  od P.N.
privremeno oduzeli 13 pvc kesa sa sadržajem suve biljne materije zelene boje,
mobilni telefon marke »Nokia« imei broj 356215002438533 sa sim karticom 064
mreže, mobilni telefon marke Samsung SGHD 600 imei broj 358224008827051 sa sim
karticom telenor IMSI broj 89382012110309735164, mobilni telefon marke »Nokia«
6300, imei broj 352043024434262 sa sim kerticom Telenor, IMSI broj
381010707101520905, mobilni telefon marke »Samsung D880«, IMEI broj
354523020398312, sa sim karticom »T mobile« IMSI broj 893820001300014982041 i
sim karticom »M-tel« sa brojem 068-...... imsi broj 89382030000004954467, pmv
marke »Audi« 100 reg.oznaka BG...... LU sa ključevima od istog vozila, koju
potvrdu je optuženi potpisao bez primjedbi .  
Iz citiranog izvještaja o vještačenju, utvrđeno je da su predmet  vještačenja
13 ručno pravljenih pakovanja od plastične kese, obmotani providnom plastičnom
folijom, sa sadržajem sasušene biljne materije, zelene boje, karakterističnog
opojnog mirisa, ukupne neto mase 11,490 kg, koji uzorci su izuzeti pretresom
predmetnog vozila. Odgovarajućom analizom je ustanovljeno da dostavljeni
uzorci potiču od biljke čiji je botanički naziv Cannabis Sativa L. iz familije
Canabaceae poznatiji kao Konoplja ili Marihuana, te da sadrže psihoaktivnu
komponentu tetrahidrokanabinol (THC) u koncentraciji iznad 0,3%. Kanabis i THC
utiču na centralni nervni sistemi izazivaju stanje zavisnosti.  
Uvidom u citirani fotoelaborat utvrđeno je da je prikazan bliži izgled
predmetne droge.  
 Citirani izvještaj o vještačenju, na koji stranke nijesu imale primjedbi, sud je u cjelosti prihvatio kao stručan, objektivan i u skladu sa ostalim provedenim dokazima.

Činjenično stanje iz izreke presude utvrdjeno je provedenim dokazima.  
Optuženi  se tokom cijelog postupka branio istovjetno, priznjući izvršenje
krivičnog djela stavljenog mu na teret, naveo je da je od lica, čiji identitet
nije želio da otkrije, angažovan da svojim vozilom izvrši prevoz predmetne
droge iz Nikšića u Beograd, objašnjavajući   da je znao da prevozi drogu jer
mu je   to i saopšteno od lica koja su sakrila predmetnu droge u vozilo.  
 Odbrana optuženog  potkrijepljena je provedenim dokazima, sadržinom citiranog zapisnika o pretresanju predmetnog vozila, iz kojeg se utvrdjuje da su u unutrašnjosti navedenog vozila, u prtljažniku ispod plinske boce, u posebno izrađenom prostoru “bunkeru”,  kritičnog dana, ovlašćeni policijski službenici pronašli 13 ručno pravljenih pakovanja sasušene biljne materije, koja je  privremeno oduzeta od optuženog, što se utvrdjuje iz citirane potvrde o privremenom oduzimanju predmeta, izdatoj na ime optuženog od strane UP PJ Nikšić.Nadalje, da je opisana bilja materija, opojna droga marihuana, utvrdjeno je iz citiranog izvještaja o vještačenju UP Forenzičkog centra Danilovgrad.

 Prenoseći 11, 490 kg predmetne droge, koju je preuzeo u Nikšiću, od lica čiji identitet nije želio da otkrije, sa namjerom da je  u Beograd preda licu čiji identitet takodje, nije želio da otkrije, optuženi je nesumnjivo prenosio drogu u svrhu njenog daljeg prometovanja, u čemu je spriječen navedenim radnjama ovlašćenih policijskih službenika.   Činjenica  da do preuzimanja droge nije došlo budući da je optuženi u tome spriječen opisanim aktivnostima policijskih službenika, što se utvrdjuje iz citirane službene zabilješke, nije od uticaja na postojanje predmetnog krivičnog djela, imajući u vidu da je optuženi preduzeo sve opisane djelatnosti preuzimanja droge, radi prenošenja u svrhu prodaje.

 Shodno navedenom, nesumnjivo je da je optuženi neovlašćeno radi prodaje prenosio navedenu količinu marihune, budući da je Zakonom o proizvodnji i prometu opojnih droga propisano da je promet droge zabranjen, te da optuženi nema potrebno ovlašćenje nadležnog organa za promet opojnih droga, dok je Rješenjem o utvrdjivanju spiska opojnih droga („Sl. List SRJ” br.44/02) marihuana proglašena za opojnu drogu.

Kod ovakvog činjeničnog utvrdjenja, nesumnjivo je da je optuženi postupao umišljajno, svjestan da se radi o supstanci proglašenoj za opojnu drogu, te svjestan da se neovlašćeno bavi prenosom predmetne marihuane u svrhu njenog prometovanja, čime su u radnjama optuženog ostvarena sva bitna objektivna i subjektivna obilježja bića predmetnog krivičnog djela stavljenog mu na teret pa ga  je sud oglasio krivim.

 Prilikom izbora vrste  i visine krivične sankcije, Sud je cijenio sve okolnosti iz čl. 42 KZ, koje su od uticaja da kazna bude manja ili veća, pa je od olakšavajućih okolnosti na strani optuženog uzeo u obzir priznanje izvršenja krivičnog djela na koji način je optuženi doprinio potpunom utvrdjivanju materijalne istine, porodične prilike - oženjen, roditelj,   dok je od otežavajućih okolnosti sud cijenio mogućnost povećanog stepena opasnosti ugrožavanja zaštićenog dobra-zdravlja ljudi, izraženu kroz količinu predmetne droge  marihuane, kao i raniju osudjivanost optuženog za krivična dijela navedena u izreci presude, pri čemu je je imao u vidu veliki protek vremena od ranije izrečenih osuda. Imajući uz navedeno u vidu težinu učinjenog krivičnog djela, te  stepen krivične odgovornosti optuženog kao izvršioca, Sud je mišljenja da je odmjerena kazna zatvora u trajanju kao u izreci presude, neophodna i dovoljna za ostvarenje svrhe kažnjavanja, kako sa gledišta generalne, tako i sa gledišta specijalne prevencije, te da će uticati na optuženog da ubuduće ne vrši krivična djela, uticati na njegovo prevaspitavanje i imati vaspitni uticaj na druge da ne vrše krivična djela, kojom kaznom je izražena društvena osuda za krivično djelo i obaveza poštovanja Zakona, jačanje morala i uticaja na razvijanje društvene odgovornosti, čime će u potpunosti biti ostvarena svrha kažnjavanja iz čl. 32 KZ, a u okviru opšte svrhe izricanja krivičnih sankcija iz čl. 4 st. 2 istog Zakonika.

 Shodno čl. 51 KZ vrijeme koje je optuženi bio u pritvoru, u trajanju kao u izreci presude, uračunato je u izrečenu kaznu zatvora.

 Odluka o troškovima krivičnog postupka – paušala zasnovana je na odredbi čl. 229 ZKP-a. Troškovi krivičnog postupka se odnose na nagradu braniocu optuženog odredjenog po službenoj dužnosti u pretkrivičnoj fazi postupka, i odmjereni su u iznosu od 100,00 €, dok je paušal u iznosu od 100,00 € odmjeren srazmjerno dužini trajanja postupka, složenosti predmeta i imovnim prilikama optuženog.

 Shodno citiranim zakonskim odrebama, sud je prema optuženom izrekao mjeru bezbjednosti oduzimanja navedene vrste i količine opojne droge –marihuane, kao predmeta čije oduzimanje je obavezno,  koja se opojna droga ima uništiti nakon pravosnažnosti presude, dok je predmetno vozilo oduzeto budući da se radi o predmetu upotrijebljenom za izvršenje predmetnog krivičnog djela. Naime, provedenim dokazima je utvrdjeno da je predmetno vozilo upotrijebljeno za izvršenje predmetnog krivičnog djela, budući da je njime vršen prevoz  navedene droge pa je nesumnjivo da je navedenim vozilom preduzeta inkriminisana radnja neovlašćenog prenosa droge u svrhu dalje prodaje. Nadalje, predmetno vozilo je posebno prepravljeno i opremljeno za prenos droge,  na način što je u prtljažniku ispod plinske boce, izrađen poseban prostor ”bunker” koji nema uobičajenu funkiciju, već je isključivo izradjen za sakrivanje predmetne marihuane koja je  smještena u njegovu unutrašnjost, što je utvrdjeno iz sadržine citiranog zapisnika o pretresu vozila.

Na osnovu navedenog, a u smislu citiranih zakonskih odredbi, odlučeno je kao u
izreci presude.  
VIŠI SUD U PODGORICI
Dana, 21.11.2011. godine
ZAPISNIČAR
S U D I JA,
Mirela Piper s.r.
Ana Vuković s.r.  
PRAVNA POUKA
Protiv ove presude, dozvoljena je
žalba u roku od 15 dana od dana
prijema pismenog otpravka presude, preko ovog suda,
Apelacionom sudu Crne Gore.  
Za tačnost otpravka tvrdi i ovjerava namještenik suda  
