K.br. 115/2013
U IME CRNE GORE
VIŠI SUD U PODGORICI, kao prvostepeni krivični, u vijeću sastavljenom od
sudije Suzane Mugoše, kao predsjednika vijeća i sudija Vukić Ranka i Lalićević
Ljiljane, kao članova vijeća, uz učešće namještenika suda Rakočević Biljane
kao zapisničara, u krivičnom predmetu protiv optuženog M. M. iz N., koga brani
adv. B. S. , zbog krivičnog djela laka tjelesna povreda iz člana 152 stav 2 u
vezi stava 1 Krivičnog zakonika, odlučujući po optužnici Višeg državnog
tužilaštva u P. Kt. br. 79/13 od 21.08.2013. godine, koju je na glavnom
pretresu zastupao Tomković Željko, zamjenik VDT-a u P., nakon održanog glavnog
i javnog pretresa, dana 23.10.2013. godine, u prisustvu zastupnika optužbe,
optuženog i njegovog branioca, donio je i javno objavio dana 24.10.2013.
godine
P R E S U D U
Optuženi:
M. M., JMBG ......, od oca M. i majke D., rođene M., rođen ..... godine u N.,
sa prebivalištem u N., G. .., državljanin C.G., razveden, otac jednog mldb.
djeteta, lošeg imovnog stanja, neosuđivan, u pritvoru od 23.05.2013. godine od
10,00 časova do 24.10.2013. godine.
K r i v j e
Zato što je :
Dana 23.05.2013. godine, oko 07,30 časova, u mjestu G., Opština N., sa
umišljajem, lako tjelesno povrijedio oštećenog L. R., na način što je iz
lovačke puške, marke "Zastava" cal. ..., fab. broja ...., kao sredstva
podobnog da tijelo teško povrijedi ili zdravlje teško naruši, ispalio dva
patrona u pravcu oštećenog L. R., od kojih ga je jedan pogodio u predjelu
lijevog lakta, nanijevši mu laku tjelesnu povredu, u vidu strijelne rane -
prostreline u predjelu nadlaktno - žbičnog mišića lijeve ruke, iako je bio
svjestan da ispaljenjem patrona u pravcu oštećenog može da ga lako tjelesno
povrijedi, pa je to i htio,
- čime je izvršio krivično djelo - laka tjelesna povreda iz člana 152 stav 2
u vezi stava 1 Krivičnog zakonika.
Pa ga sud primjenom citiranih zakonskih propisa, te čl. 3, 4, 5, 13, 15, 32,
36, 42 i 51 Krivičnog zakonika, te čl. 226, 229 i 374 Zakonika o krivičnom
postupku.
O S U Đ U J E
Na kaznu zatvora u trajanju od 3 (tri) mjeseca, u koju kaznu mu se uračunava
vrijeme provedeno u pritvoru počev od 23.05.2013. godine do 24.10.2013.
godine.
Optuženi je dužan da u budžet Crne Gore uplati troškove krivičnog postupka
koji se odnose na ime vještačenja u iznosu od 319,00 eura, a na ime paušala
iznos od 50,00 eura, a sve u roku od 15 dana od pravosnažnosti presude pod
prijetnjom prinudnog izvršenja.
Shodno članu 75 KZ -a, optuženom se izriče :
MJERA BEZBJEDNOSTI
ODUZIMANJE PREDMETA
Pa se od optuženog M. M. oduzima lovačka puška marke "Zastava" cal. ..,
fabričkog broja ..., kao sredstvo izvršenja predmetnog krivičnog djela.
O b r a z l o ž e nj e
Optužnicom VDT - a Kt. br. 79/13 od 21.08.2013. godine, optuženom M. M.
stavljeno je na teret da je izvršio krivično djelo - ubistvo u pokušaju iz
člana 143 u vezi člana 20 Krivičnog zakonika, koju optužnicu je njen zastupnik
izmjenio na kraju glavnog pretresa, na način što je optuženom M. M. stavljeno
na teret da je izvršio krivično djelo - laka tjelesna povreda iz člana 152
stav 2 u vezi stava 1 Krivičnog zakonika, navodeći da iz provedenih dokaza
nesporno proizilazi da je umišljaj optuženog bio upravljen na to da oštećenog
lako tjelesno povrijedi, a ne da pokuša da ga liši života, te je predložio
sudu da ga oglasi krivim i osudi po zakonu.
Branilac optuženog M. M., adv. B. S. je u završnoj riječi tražio od suda da
cijeni sve olakšavajuće okolnosti na strani optuženog, pa je predložio sudu da
mu izrekne blažu kaznu.
Optuženi M. M. je u svojoj odbrani datoj na glavnom pretresu izjavio u svemu
kao pred VDT - om, gdje je naveo, da je 23.05.2013. godine u ranim jutarnjim
časovima, dok je spremao sina za školu, čuo lavež pasa lutalica. Naveo je da
se to ne dešava prvi put, da se bojao za svog sina kao i za ostalu djecu koja
tuda idu u školu i u vrtić, pa je uzeo svoju pušku, izašao iza kuće na livadu
i ispalio dva metka u pravcu pasa. Pojasnio je da u pravcu gdje je pucao nije
vidio nikoga, pa ni oštećenog L., da je sa jedne strane bio čist prostor, a sa
druge strane šiblje i kamenje, da je padala kiša i bila magla, a da je pse
vidio na udaljenosti od nekih 40-tak metara. Objasnio je da je sa oštećenim L.
R. u dobrim odnosima, da su se često družili i išli u lov.
U završnoj riječi optuženi M. M. prihvatio je završnu riječ svog branioca.
Sud je u dokaznom postupku izveo sledeće dokaze: saslušao svjedoka - oštećenog
L. R.; saslušao svjedoka N. Z.; pročitao zapisnik o uviđaju Uprave policije -
PJ N. Ku. br. 192 od 23.05.2013. godine; izvršio uvid u potvrdu Uprave
policije - PJ N. Ku. br. 192 od 23.05.2013 godine o ulaženju u stan i druge
prostorije okrivljenog M. M.; pročitao službenu zabilješku Uprave policije -
PJ N. Ku.br. 192 od 23.05.2013 godine. sačinjenu od strane ovlašćenih
policijskih službenika G. M., M. R., M. S. i P. M.; pročitao službenu
zabilješku Uprave policije - PJ N. Ku. br. 192 od 23.05.2013 godine. sačinjenu
od strane ovlašćenih policijskih službenika K. Č. i Š. L.; izvršio uvid u
potvrdu Uprave policije - PJ N. od 23.05.2013. godine o privremeno oduzetim
predmetima od okrivljenog M. M.; pročitao izvještaj Forenzičkog centra D.br.
1692/1/13 o trasološkom vještačenju; saslušao svjedoka D. G.; pročitao
izvještaj ljekara spec. hirurga Urgentne medicinske pomoći Opšte bolnice u N.
br. protokola 5515 od 23.05.2013 godine; pročitao RTG nalaz Opšte bolnice u N.
od 23.05.2013 godine; pročitao nalaz i mišljenje sudskog vještaka med. struke
dr. R. N. od 20.06.2013 godine; saslušao vještaka dr. R. N.; pročitao
izvještaj Forenzičkog centra D. br. 1691-1/13 o vještačenju daljine pucanja;
pročitao izvještaj Forenzičkog centra D.br. 1693-1/13 o balističkom
vještačenju; saslušao vještaka B. B.; pročitao izvještaj Forenzičkog centra D.
br. 1690/13 o vještačenju “ prisustva baturnih čestica”; pročitao izvještaj
Forenzičkog centra D. br. 1689/13 o vještačenju “prisustva GSR čestica”;
pročitao izvještaj Uprave policije - CB N. broj 1075 od 20.06.2013. godine iz
kaznene evidencije za okrivlejnog M. M; izvršio uvid u fotodokumentaciju
Uprave policije - PJ N. br. 454/13 od 23.05.2013. godine; pročitao izvještaj
Centra za socijalni rad od 29.08.2013. godine.
Svjedok oštećeni L. R.. je na saslušanju kod tužioca dana 01.07.2013. godine
naveo da je kritičnog dana 23.05.2013. godine oko 06,30 časova došao kod N. Z.
u namjeri da mu zakolje troje jagnjadi. Dok je kasapio jagnjad primijetio je
M. M. kako mu se približava i kada mu se približio uperio je lovačku pušku u
njega i rekao mu "glibu". Naveo je, da je u tom trenutku počeo da bježi i dok
je bježao čuo je da su ispaljena dva metka iz puške, od kojih ga je jedan
pogodio u predjelu lijeve nadlaktice. Nakon toga je nastavio da bježi i pošao
do svoje kuće, a potom u bolnicu u N.. Naveo je da je vidljivost bila slaba,
da je padala kiša, da je sa M. M. ranije bio u dobrim odnosima, te da su se
njihovi odnosi poremetili jer je bio u vezi sa njegovom ženom i da je optuženi
M. vjerovatno bio ljubomoran na njega zbog toga. Na kraju je istakao da mu je
poznato da je M. dobar strijelac i da je htio, mogao je da ga liši života, jer
je pucao sa male udaljenosti, te da se ne sjeća da li je ispred kuće N. Z.
bilo kerova, ali nije isključio mogućnost da su kerovi ipak bili tu.
Na glavnom pretresu svedok oštećeni L. R. naveo je da kritičnog dana bio kod
N. Z. da mu kolje jagnjad. Dok se nalazio iza kuće pojavio se optuženi M. M.
sa lovačkom puškom i rekao mu "Đe si glibu". Pojasnio je da optuženi nije
odmah pucao, već je ispalio dva hica u trenutku kada je počeo da bježi. Naveo
je da je optuženi bio udaljen nekih 15-20 m kada ga je vidio, a da je pucanj
čuo na nekih 20m od kada je počeo da bježi. Objasnio je da u trenutku kada mu
je optuženi rekao "Dje si glibu" puška nije bila uperena u njega. Naveo je da
je na sebi kritičnog dana imao majicu kratkih rukava kafene boje, majicu dugih
rukava i sivu duksericu, da je iste skinuo kada je došao kući i obukao drugu
garderobu i u njoj pošao u bolnicu, ali da je policija uzela garedorbu koju je
prvobitno nosio. Izjasnio se, da se ne pridružuje krivičnom gonjenju i ne
traži naknadu štete.
Nakon što je od strane suda upozoren da objasni razlike u kazivanju pred
tužiocem i na glavnom pretresu, a koje se odnose na položaj nišana puške kao i
udaljenosti otpuženog M. M. od njega, svedok - oštećeni navodi da se ne može
izjasniti zašto je kod tužioca naveo da je optuženi M. M. uperio lovačku pušku
ka njemu jer u tom trenutku nije nišanio ka njemu, te objašnjava da je
optuženi sigurno bio udaljen 50 metara kada je pucao i naveo da ne zna zašto
je kod tužioca rekao da je to bila mala udaljenost.
Svjedok N. Z. je na glavnom pretresu ostao u svemu kao na saslušanju pred
tužiocem, gdje je naveo da je kritičnog dana zvao L. R. da mu zakolje troje
jagnjadi i da je u trenutku dok je pošao na kratko do svoje kuće, čuo dva
pucnja. Pošto je izašao iz kuće, zatekao je napolju M. M. koji mu je rekao da
je pucao na pse lutalice, od kojih se u G. nije moglo živjeti. Kada je
primjetio da R. nema nigdje, pozvao ga je na mobilni telefon i isti mu je
rekao da ga je M. povrijedio, ali da nije ništa značajno, da ga je pogodila
jedna balina. Objasnio je, da je tog dana rominjala kiša, da je bilo negdje
oko 7:30h, da nije znao gdje se nalazio M., a gdje psi, ali da je svakog dana
na putu do svoje stoke zaticao čopor pasa lutalica.
Iz zapisnika o uviđaju Uprave policije - PJ N.Ku. br. 192 od 23.05.2013.
godine, proizilazi da se kritični događaj desio na imanju N. Z. u G., da su na
lice mjesta službenici uvidjajne ekipe PJ N. izašli odmah po dobijenom
obaveštenju, da pregledom lica mjesta, odnosno dvorišta nijesu pronašli
tragove ili bilo kakve predmete vezane za predmetni dogadjaj, a da su lovačku
pušku marke "CZ", dvocijevka, kalibra ...mm. fab. broja .... pronašli ispod
kauča u spavaćoj sobi porodične kuće M. M., udaljenoj 50-tak metara od kuće N.
Z..
Iz izvještaja Forenzičkog centra D. o trasološkom vještačenju br. 1692-1/13 od
05.06.2013. godine, proizilazi da je mehaničko oštećenje na dukserici L. R.
karakteristično za oštećenje koje nastaje usled prolaska projektila ispaljenog
iz vatrenog oružja, dok je oštećenje na majici nastalo kao posledica
iznošenosti.
Vještak D. G. je na glavnom pretresu ostao u cjelosti pri svom nalazu i
mišljenju, s tim što je pojasnio da se radi o relativnoj veličini koja ukazuje
da se radi o manjem kalibru, te da iz tog razloga nije isključena mogućnost da
se radi o balini u odnosu na veličinu mehaničkog oštećenja, ali da je za njega
projektil ispaljen iz vatrenog oružja ili balina iz lovačke puške, apsolutno
projektil u pitanju. Naveo je da bi konstatovao u nalazu da je primjetio da je
bilo tragova krvi na dukserici, te da postoji mogućnost da se balina zadržala
u garderobi.
Iz nalaza i mišljenja sudskog vještaka medicinske struke dr R. N. od
20.06.2013. godine, proizilazi da su pregledom oštećenog L. R. u Opštoj
bolnici u N. konstatovane dvije tačkaste rane, prečnika oko 5 mm u predjelu
nadlakatno-žbičnog mišića lijeve ruke, ali bez precizne lokalizacije rana, te
da postavljena dijagnoza "sumnja na strijelnu ranu nadlakatno-žbičnog mišića
lijeve ruke", predstavlja najvjerovatnije strijelnu ranu - prostrelinu
nanešenu projektilom - dramlijom (sačmom) ispaljenom iz ručnog vatrenog oružja
- lovačke puške, te da je u vrijeme nanošenja zadobijena povreda kvalifikovana
kao laka tjelesna povreda. Vještak se u nalazu izjasnio da na osnovu
dostavljene medicinske dokumentacije nije mogao utvrditi koja je od navedene
dvije rane ulazna, a koja izlazna. Iz tog razloga nije bilo moguće odrediti
smjer kanala strijelne rane, a to ne bi bilo moguće utvrditi ni kliničkim
sudsko - medicinskim pregledom.
Na glavnom pretresu vještak medicinske struke dr R.N. je ostao pri svom nalazu
i mišljenju i naveo da je zadobijena povreda sa sigurnošću nastala djelovanjem
dramlije-baline ispaljene iz predmetne lovačke puške, da nije moguće utvrditi
smjer kanala rane iz razloga što u medicinskoj dokumentaciji nije detaljno
opisana ulazna i izlazna rana, te da klinički-sudsko medicinski pregled ne bi
dao rezultate, obzirom da su dobijene povrede podlegle ožiljnim promjenama, te
se ne bi moglo utvrditi koja je ulazna, a koja izlazna rana. Objasnio je da je
nesumnjivo da je lovačka puška oružje koje može nanijeti teške i smrtonosne
povrede, ali da ako se uzme u obzir činjenica da je oštećeni L.R. zadobio samo
jednu prostrelnu ranu u predjelu lijeve podlaktice i ako se uzmu u obzir
fotografije koje čine sastavni dio trasološkog vještačenja, gdje je
konstatovao da je na garderobi utvrdjeno samo jedno oštećenje od predmetne
baline, proizilazi da je bio zahvaćen samo jednom od dramlija iz perifernog
snopa koja je na putu izgubila toliko kinetičke energije da nije uspjela
probiti ni garderobu na drugom mjestu, već je zaostala u rukavu i ispala.
Konstatovao je sa apsolutnom sigurnošću da istom nije prijetila opasnost od
teškog povredjivanja, niti mu je život mogao biti ugrožen obzirom na činjenicu
da je oštećeni bio ledjima okrenut predmetnom oružiju.
Iz izvještaja Forenzičkog centra D.o vještačenju daljine pucanja br. 1691-1/13
od 01.08.2013. godine, proizilazi da na dostavljenim odjevnim predmetima nema
oštećenja nastalih upotrebom vatrenog oružija.
Iz izvještaja Forenzičkog centra D. o balističkom vještačenju br. 1693-1/13 od
11.06.2013. godine, proizilazi da je predmetna lovačka puška ispravna kao i da
je iz obje cijevi predmetne lovačke puške pucano, ali je sporna čaura
ispaljena iz lijeve cijevi predmetne lovačke puške, nakon čega cijevi puške
nijesu čišćene i podmazivane.
Na glavnom pretresu vještak B. B. je razjasnio koliziju izmedju svog izveštaja
i izveštaja vještaka trasološke struke, na način što je izvršio uvid u odjevne
predmete oštećenog, gdje je konstatovano jedno oštećenje na dukserici, odnosno
dzemperu crno sive boje oznake "blue petrol", dok na ostalim odjevnim
predmetima koji su bili predmet vještačenja nije bilo mehaničkih oštećenja.
Naveo je da ne isključuje mogućnost da je oštećenje moglo nastati od olovne
kuglice lovačkog metka prečnika približno kao što je konstatovano na
oštećenju, oko 5 mm., medjutim kako je upoznat sa izveštajem vještaka
medicinske struke kojim je konstatovano da postoje dva oštećenja u
nadlaktičnom dijelu lijeve ruke, za koje se nije moglo utvrditi koje je
ulazno, a koje izlazno oštećenje, naveo je da se u tom slučaju može samo poci
od pretpostavke da je olovna kuglica prošla kroz odjevni predmet, ušla u
tijelo i izašla, ali nije izašla iz odjevnog predmeta.
Objasnio je da se kod lovačkog vatrenog oružija daljina pucanja odredjuje na
osnovu takozvanog "rasipa sačmenog snopa", te s obzirom na činjenicu da je
oštećenog pogodila samo jedna olovna kuglica, nije moguće utvrditi daljinu
pucanja, jer sačmeni snop nakon izlaska iz cijevi vatrenog oružija jedan dio
balističke putanje prolazi kao kompaktna cijelina, a zatim dolazi do širenja
sačmenog snopa u obliku lijevka, a od centralnog sačmenog snopa odvoje se
takozvane periferne kuglice koje imaju nepredvidivu putanju, da uzdužna osa
cijevi lovačke puške u trenutku ispaljenja sačmenog snopa nije bila usmjerena
u pravcu oštećenog, već lijevo od njega, a rastojanje je bilo veće od onog
kada počinje rasip sačmenog snopa, a to je veće od 10m, jer da je uzdužna osa
cijevi bila usmjerena u pravcu oštećenog, istog bi pogodilo više olovnih
kuglica, sa razloga što se domet olovne kuglice izračunava kada bi se njihov
prečnik pomnožio sa 100, te ako je u pitanju kuglica prečnika 4 do 6 mm, kako
je to konstatovano oštećenjem na odjevnom predmetu, njihov domet bio bi
400do600m. Da je oštećeni bio na daljini kako je sam naveo nekih 35m još
uvijek bi bila velika koncentracija olovnih kuglica, i u tom slučaju oštećenog
bi pogodila više od jedne olovne kuglice. Napomenuo je da u jednom lovačkom
metku kalibra 12 ima 95 olovnih kuglica prečnika 4mm, a prečnika 6mm ima 27.
Pojasnio je da se daljina pucanja kod lovačkog vatrenog oružja odredjuje na
osnovu rasipa sačmenog snopa, odnosno prečnika izmedju dva najudaljenija
oštećenja na odjevnom predmetu ili tijelu oštećenog. Nakon toga,
eksperimentalno se puca sa odredjenog rastojanja dok se dobije približno isti
prečnik izmjeren na odjevnim predmetima odnosno prepreci na kojoj je sačmeni
snop naišao.Izmjeri se rastojanje sa kojeg se puca i dobija se takozvana
„daljina pucanja“ s obzirom da je kod oštećenog bilo samo jedno oštećenje onda
se ne može govoriti o „rasipu“ sačme i ne može se odrediti daljina pucanja.
Iz izvještaja Forenzičkog centra D. o “prisustvu barutnih čestica” br. .... od
04.07.2013. godine proizilazi da je na dostavljenoj kožnoj jakni i gornjem
dijelu trenerke optuženog M. M., dokazano prisustvo barutnih čestica.
Iz izvještaja Forenzičkog centra D. o vještačenju “prisustva GSR čestica” br.
1689/13 od 30.07.2013. godine, proizilazi da su na lijevoj šaci optuženog M.
M. pronađene dvije karakteristične GSR čestice hemijskog sastava PbBaSb,što
ukazuje da se ne može isključiti mogućnost da je isti bio povezan sa procesom
opaljenja iz vatrenog oružja, dok na šakama oštećenog L. R., nijesu pronađene
karakteristične GSR čestice, što ukazuje da se ne može pretpostaviti mogućnost
da je isti bio povezan sa procesom opaljenja iz vatrenog oružja.
Sud je navedena vještačenja cijenio kao jasna, stručna i objektivna, a na koje
stranke nijesu imale primjedbi.
Iz izvještaja Uprave policije – Centar bezbijednosti N. br. 1075 od
20.06.2013. godine, odnosno kaznene evidencije za optuženog M. M., proizilazi
da isti nije osuđivan.
Iz izvještaja Centra za socijalni rad br. 03 – 2095 od 29.08.2013. godine,
proizilazi da je sin optuženog M. M., mlbd. M. M., rođen 22.12.1997. godine,
privremeno smješten u porodicu T. D. iz N., jer se njegov otac nalazi u
Istražnom zatvoru u S., a zbog poremećenih porodičnih odnosa brigu o M. ne
može preuzeti njegova majka.
Cijeneći navode optužbe, odbrane, sprovedene dokaze i utvrđeno činjenično
stanje sud nalazi da je optuženi izvršio krivično djelo koje mu se stavlja na
teret, na način, vrijeme i mjesto kako je to utvrđeno izrekom presude.
Optuženi ne spori da je kritičnog dana imao lovačku pušku kod sebe i da je
pucao, ali se branio da je imao namjeru da zaplaši pse lutalice, plašeći se za
bezbjednost svog sina i ostale djece koja su tuda prolazila na putu do škole,
a da oštećenog L. R., u trenutku pucanja nije vidio. Ovi navodi odbrane
optuženog M. M. su neosnovani, sračunati na izbjegavanje krivice, a opovrgnuti
provedenim dokazima na glavnom pretresu. Naime, da je oštećeni zadobio
navedene povrede u mjestu G. nesporno se utvrdjuje iz zapisnika o uvidjaju,
njegove medicinske dokumentacije, nalaza i mišljenja vještaka trasološke,
balističke i medicinske struke, kao i njihovih izjašnjenja na glavnom
pretresu. Njegova odbrana da nije vidio svjedoka oštećenog je neosnovana i
opovrgnuta iskazom svjedoka oštećenog koji se u tom dijelu i pred tužiocem i
na glavnom pretresu izjasnio da ga je optuženi vidio jer mu se obratio sa
riječju”glibu”. Sud je cijenio u ostalom dijelu iskaz svjedoka oštećenog dat
pred tužiocem i na glavnom pretresu koji se razlikovao u odnosu na činjenicu
da li je optuženi pušku uperio u njegovom pravcu ili ne. Pred tužiocem je
naveo da je puška bila uperena u njegovom pravcu, a na glavnom pretresu je
izmijenio svoj iskaz u tom dijelu i naveo da puška nije bila usmjerena u
njegovom pravcu. U tom dijelu njegov iskaz koji je dat pred tužiocem je
opovrgnut nalazom i mišljenjem vještaka balističara koji se na jasan, precizan
i objektivan način izjasnio objašnjavajući zašto puška nije bila usmjerena u
pravcu oštećenog i objašnjavajući putanju rasipanja sačmenog snopa iz
predmetne puške, pa imajući u vidu izjašnjenje vještaka, posebno činjenicu
gdje je objasnio da je uzdušna osa cijevi bila usmjerena u pravcu oštećenog
istog bi pogodilo više olovnih kuglica, posebno gdje je objasnio daljinu
pucanja , sud je našao da je iskaz svjedoka oštećenog dat na glavnom pretresu
istinit u pogledu činjenice da puška nije bila uperena u njegovom
pravcu.Takođe imajući u vidu pojašnjenje vještaka medicinske struke, da
oštećenom nije prijetila opasnost od teškog povredjivanja niti mu je život
mogao biti ugrožen obzirom na činjenicu da je bio leđima okrenut predmetnom
oružju, te da je oštećeni zadobio laku tjelesnu povredu, nesporno je da je
optuženi postupao sa direktnim umišljajem jer je bio svjestan a imajući u vidu
činjenicu da se radi o iskusnom lovcu i daljinu sa koje je pucao da je bio
svjestan svoga djela i htio njegovo izvršenje.
Sud je cijenio iskaz svjedoka N. Z. i isti prihvatio obzirom da se izjašnjavao
o činjenicama koje su njemu bile poznate iako sami događaj nije vidio, ali je
posvjedočio da je tačno da u tom mjestu se svakodnevno zatiče čopor pasa
lutalica.
Sud je cijenio i druge provedene dokaze i našao je da isti nisu od uticaja na
drugačije presuđenje.
Sud je shodno čl. 75 Krivičnog zakonika prema optuženom izrekao mjeru
bezbjednosti I oduzeo lovačku pušku marke "Zastava" cal. .., fabričkog broja
...., kao sredstvo izvršenja predmetnog krivičnog djela.
Shodno odredbi čl.51 Krivičnog zakonika optuženom će se u kaznu zatvora
uračunati vrijeme provedeno u pritvoru počev od 23.05.2013 do 24.10.2013
godine.
Odlučujući o kazni sud je cijenio sve okolnosti pa je od olakšavajućih cijenio
da je optuženi neosuđivan, lošeg imovnog stanja, da je otac maloljetnog
djeteta o kojem se sam brine, da se oštećeni ne pridružuje krivičnom gonjenju,
dok otežavajućih nije bilo, pa je sud istom izrekao kaznu zatvora u trajanju
od 3 (tri) mjeseca,  nalazeći da će se tako odmjerenom kaznom ostvariti svrha
kažnjavanja iz čl. 32 Krivičnog zakonika, da optuženi ubuduće ne vrši krivična
djela, u okviru opšte svrhe propisivanja i izricanja krivičnih sankcija iz čl.
4 st.2 Krivičnog zakonika.
Odluka o troškovima donijeta je shodno odredbi člana 226 i 229 ZKP-a, pa je
optuženi na ime vještačenja obavezan da plati iznosu od 319,00 eura, od kojih
132,00 eura na ime medicinskog vještačenja, iznos od 71,50 eura na ime
trasološkog vještačenja I iznos od 115,50 eura na ime balističkog vještačenja,
i na ime paušala iznos od 50,00 eura, a što je isti dužan platiti u budžet
Crne Gore u roku od 15 dana po pravosnažnosti presude pod prijetnjom prinudne
naplate.
Na osnovu izloženog, a shodno čl. 374 ZKP-a, odlučeno je kao u izreci presude.
VIŠI SUD U PODGORICI
24.10.2013. godine
ZAPISNIČAR  PRESJEDNIK VIJEĆA - SUDIJA
Rakočević Biljana  Mugoša Suzana
PRAVNA POUKA:Protiv ove presude može se izjaviti žalba
Apelacionom sudu u roku od 8 dana od dana
prijema presude a preko ovog suda.