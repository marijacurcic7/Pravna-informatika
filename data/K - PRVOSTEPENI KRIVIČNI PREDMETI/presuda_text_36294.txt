OSNOVNI SUD U ROŽAJAMA
K.br. 18/12
U IME CRNE GORE
Sudija Osnovnog suda u Rožajama Milosav Zekić, uz učešće zapisničara Aide
Luboder , rješavajući po privatnoj krivičnoj tužbi privatnog tužioca Aldemira
Nurkovića iz Rožaja od 26.01.2012.g. podnijeta protiv okrivljenog M.Lj. iz
Rožaja, zbog krivičnog djela laka tjelesna povreda čl. 152. st. 1. Krivičnog
zakonika nakon održanog glavnog i javnog pretresa u prisustvu privatnog
tužioca i njegovog punomoćnika adv. N. K., okrivljenog i njegovog branioca
adv. M.B., dana 19.06. 2012. donio je i javno objavio
P R E S U D U
Okrivljeni M. LJ. JMB ., od oca P. i majke E., rođ. P., rođe, ..g. u Rožajama
gdje i živi-naselje "Bandžovo brdo", državljnin CG, pismen, završio SSS,
razumije crnogorski jezik a njegov jezik je albanski, oženjen, otac troje
maloletne djece, zaposlen, ostvaruje mjesečnu zaradu u iznosu od 150,00 eura,
srednjeg imovnog stanja, osuđivan presudom Osnovnog suda Rožaje K.br. 289/2000
od 26.10.2000.g. zbog krivičnog djela iz čl. 37. st. 2. KZ RCG, na 2.500
dinara, presudom Osnovnog suda Rožaje K.br. 232/02 od 06.11.2002.g. , zbog
kriv. djela iz čl. 89. st. 1. KZ RCG, na 6 mjeseci zatvora uslovno za jednu
godinu.
K R I V J E
Što je:
dana 01.01.2012.g. oko 02,00 časa, u Ul. "13. Juli" u Rožajama lako tjelesno
povrijedio privatnog tužioca A. N., na način što ga je udario stisnutom
pesnicom u predjelu glave, nanoseći mu tom prilikom laku tjelesnu povredu u
vidu otoka i krvnog podliva u lijevom slepoočnom predjelu promjera 4x4 cm,
ogrebotine iznad lijevog oka dužine 1 cm i ogrebotine ispod lijevog oka dužine
0,5 cm.
- čime je izvršio krivično djelo laka tjelesna povreda iz čl. 152. st. 1.
Krivičnog zakonika,
- pa mu sud primjenom pomenutog zakonskog propisa i čl. 4, 13, 15, 32, 36,
42, 52, 53 i 54. Krivičnog zakonika i čl. 370. Zakonika o krivičnom postupku
izriče
USLOVNU OSUDU
Kojom mu utvrđuje kaznu zatvora u trajanju od 45 dana i istovremeno određuje
da se kazna neće izvršiti ukoliko osuđeni u roku od jedne godine ne izvrši
novo krivično djelo.
Da plati ovome sudu na ime troškova krivičnog postupka iznos od 203,50 eura i
na ime paušala iznos od 30,00 eura.
Da plati privatnom tužiocu na ime troškova krivičnog postupka iznos od
1.050,00 eura, sve u roku od 15 dana po pravosnažnosti ove presude.
O b r a z l o ž e nj e
Privatni tužilac A.N. iz Rožaja, je preko svog punomoćnika adv. N. K. podnio
ovome sudu privatnu krivičnu tužbu od 26.01.2012.godine, protiv okrivljenog M.
Lj. iz Rožaja, zbog krivičnog djela laka tjelesna povreda iz čl. 152. st. 1.
Krivičnog zakonika (KZ).
Na glavnom pretresu punomoćnik privatnog tužioca adv. N. K. je izjavio da je
dokazima izvedenim u postupku utvrđeno da je okrivljeni izvršio djelo koje mu
je privatnom krivičnom tužbom stavljeno na teret, pa je predložio da sud
okrivljenog oglasi krivim za izvršeno krivično djelo i kazni ga po zakonu.
Branilac okrivljenog je u završnoj riječi istakao da izvedenim dokazima u
postupku nije dokazano da je njegov branjenik počinio krivično djelo koje mu
je privatnom krivičniom tužbom stavljeno na teret, pa je predložio da ga sud
oslobodi od opužbe, tim prije što je u konkretnom slučaju njegov branjenik
postupao u nužnoj odbrani.
Okrivljeni M. Lj. u svojoj odbrani je istakao da je u noći 31/01.01.2012.
godine, čekao novu godinu sa svojom suprugom i sestrama u kafiću "Still" u
Rožajama. Negde oko 02:00 časa izašao je iz kafića i odlučio da napravi krug
oko grada svojim vozilom i kada je bio u ulici "13 Juli", primijetio je na
putu četiri momka od kojih su dvojica bili na putu, pa je dao zvučni signal
kako bi se sklonili sa puta, ali oni se nijesu sklonili, te je zaustavio svoje
vozilo. Nakon toga privatni tužilac mu je udario rukom u haubu automobila,
opsovao ga i pokušao da ga izvuče iz vozila. Da je tada on sam izašao iz
vozila i kada je izašao osjetio je udarac u predjelu glave od kojeg udarca je
pokleknuo ali nije pao. Nije vidjeo ko ga je udario a nakon tog udarca,
udarali su ga pored privatnog tužioca i B. S., J. N. i E. N.. Istakao je da
nije udarao privatnog tužioca pesnicama niti bilo kojim drugim predmetom niti
je udarao bilo koga drugog, jer je tada bio u nesvesnom stanju. Predložio je
da ga sud oslobodi od optužbe jer nije izvršio djelo koje je mu je optužbom
stavljeno na teret.
Po ovoj krivično pravnoj stvari sud je izveo dokaze: saslušao u svojstvu
svjedoka-privatnog tužioca A.N., svjedoka S. B., svjedoka A. P., svjedoka E.
H., svjedoka J. N., vještake medicinske struke dr. C. K. i prof. dr D. Č.,
izvršio uvid u izvještaj ljekara specijaliste Doma zdravlja u Rožajama br.
protokola 13 od 06.01.2012. godine, uvid u spise ovog suda Kbr. 13/12 i uvid u
izvod iz kaznene evidencije na ime okrivljenog.
Svjedok-oštećeni A. N. je posvjedočio, da je kritične večeri sa svojim drugom
J. N. čekao novu godinu u kafuću "Skala" u Rožajama. Da su negdje oko 02:00 h
izašli iz ovog kafića i pošli kući i na gradskom trgu su sreli S. B., koji je
pošao kući, pa su ga zamolili da njih odveze do kuće jer nijesu imali auto, na
šta je on pristao pa su pošli ka vozilu koje je bilo parkirano u ul. "13.
Juli". Kada su bili blizu vozila primijetio je dvoje vozila koja su išla
ulicom prema njima i kada je prvo vozilo došlo do njega, zaustavilo se i iz
istog je izašao okrivljeni sa nožem u ruci i počeo da ga udara više puta u
predjelu glave stisnutom pesnicom u kojoj je držao nož, kao i pesnicom druge
ruke u predjelu glave, pa je i on njega udario pesnicom u predjelu glave. Iz
drugog vozila su izašlii A. P. I . H., ali ga oni nijesu tukli. Nakon toga S.
je povikao da okrivljeni ima nož te su se svi razbježali. Naglasio je da se
kretao ivicom ulice tako da je okrivljeni mogao nesmetano da prođe pored njih
svojim vozilom, što nije učinio već je vozilo zaustavio, izašao iz istog i
napao ga.
Svjedok S. B.je posvjedočio, da je kritične večeri čekao novu godinu u lokalu
"Inkognito", koji se nalzi u zgradi PC Sofiko u Rožajama i oko 02:00 h je
izašao iz ovog lokala i pošao kući. Na trgu je sreo privatnog tužioca i J. N.
koji su ga pitali da ih preveze do kuće, što je prihvatio, pa su pošli prema
vozilu. Kada je prišao kod vozila kako bi ga otključao, začuo je kako je neko
iza njega povikao "ne Lj., ne Lj " i kada se okrenuo vidjeo je kako M. udara
pesnicom A., nakon čega su međusobno razmijenili nekoliko udaraca pesnicama.
Nakon što je on udaljio A., tj. odvojio ga od okrivljenog, vidio je kod
okrivljenog nož koji je držao u lijevoj ruci. Nakon toga su došla još dva lica
do njih ali ona nijesu tukla privatnog tužioca. Istakao je da je okrivljeni
nesmetano mogao da prođe vozilom pored privatnog tužioca, što nije učinio, već
je zaustavio vozilo, izašao iz istog i nanio povrede privatnom tužiocu.
Svjedok J. N. je posvjedočio, da je kritične večeri slavio novu godinu sa
privatnim tužiocem u kafiću "Skala" u Rožajama. Da su iz ovog kafića izašli
oko 02.00 h i na trgu sreli S.B. kojeg su zamolili da ih odveze njegovim
vozilom do kuće, na šta je on pristao, jer je on takođe bio krenuo da ide
kući. Kada su išli pješice prema vozilu koje je bilo parkrano u ul. "13. Juli"
naišao je M. vozilom, zaustvio isto, izašao iz njega i pošao prema A. sa nožem
koji je držao u lijevoj ruci i kada je došao do njega udrio ga više puta
pesnicama u predjelu lica. Tada su A. i E. izašli iz drugog vozila koje su
zaustavili iza M. vozila i pošli prema A. ali ga nijesu udarali jer su ih
sprečili u tome on i S.. Istakao je da je neko tom prilikom neko uzviknuo
"gdje je pištolj" pa su oni pobjegli sa lica mjesta.
Svjedok A. P. je posvjedočio, da je dana 31/01.01.2012.godine proslavljao Novu
godinu sa svojim drugovima u lokalu "Skala" u Rožajama. Da je oko 02:00 h sa
E. H.pošao kući. Kada su se kretali vozilom ulicom "13 Juli" pored rijeke Ibar
video je kako privatni tužilac lupa po haubi vozila koje se kretalo ispred i
da pokušava da otvori vrata od istog. Nakon toga iz ovog vozila je izašao M.
Lj., kojeg je zagrlio J. N., pa je pomislio da mu čestita Novu godinu. Kada su
se razvojili prišli su A. E. N. i počeli udarati pesnicama M., a nakon toga je
prišao i Sulja, koji ga je takođe udarao pesnicama. On i E. su tada izašli iz
auta kao bi pokušali da ih razdvoje kako se nebi tukli ali tom prilikom su i
njega napali. Da je u tom trenutku E. zavikao "Meče gdje ti je pištolj" i oni
su razbježali. Naglasio je da M. nije udarao Aldemira bilo čime.
Svjedok E. H. je posvjedočio, da je kritične večeri čekao Novu godinu sa
svojim drugom A.u kafiću "Skala" u Rožajama, a da su oko 01:30 h izašli iz
ovog kafića kako bi pošli kući. Vozilom su se kretali ulicom "13. Juli" pored
rijeke Ibar. Ispred njih se vozio Muhamed svojim vozilom. Vidio je da su
Muhameda zaustvili neki momci koji su išli pješice i izvukli ga iz vozila a
nakon toga je nastala svađa među njima. Kada su to primijetili on i A. su
izašli iz vozila i krenuli prema njima kako bi ih razvadili, ali su oni tada i
njih napali i nanijeli im povrede. Da je tada povikao " gdje je pištolj Meče "
i tada su privatni tužilac i lica koja su sa nim bila pobjegli sa lica mjesta.
Iz nalaza i mišljenja vještaka medicinske struke dr C. K. proizilazi da se
oštećeni javio na pregled u Dom zdravlja u Rožajama dana 01.01.2012. godine u
15:21 h, te da su kod istog nađene povrede u vidu krvnog podliva u predjelu
lijeve slepoočnice veličine 4x4 cm, jedna ogrebotina ispod lijevog oka dužine
0,5 cm i jedna ogrebotina dužine 1 cm iznad lijevog oka. Opisane povrede kao
pojedinačno tako i skupno se kvalifikuju kao laka tjelesna povreda i povreda u
predjelu slepoočnice je mogla biti nanijeta udarom tupo tvrdog predmeta a
mogla je nastati i udarom stisnute pesnice, dok su ostale povrede mogle biti
nanijete grebanjem nekim predmetom - noktom, prstenom i sl.
Iz nalaza i mišljenja vještaka medicinske struke prof.dr D. Č. proizilazi da
se oštećeni javio na pregled u Dom zdravlja u Rožajama dana 01.01.2012. godine
u 15:21 h, te da su kod istog nađene povrede u vidu otoka i krvnog podliva u
predjelu lijeve slepoočnice veličine 4x4 cm, jedna ogrebotina ispod lijevog
oka dužine 0,5 cm i jedna ogrebotina dužine 1 cm iznad lijevog oka. Opisane
povrede kako pojedinačno tako i skupno se kvalifikuju kao laka tjelesna
povreda. Da su povrede u vidu otoka i krvnog podliva u slepoočnom dijelu
nastale djelovanjem tupine mehaničkog oruđa, mehanizmom udarca, kao što je
šaka stisnuta u pesnicu i druga tupa sredstva. Ogrebotine iznad i ispod
lijevog oka su crtastog izgleda, pa su iste mogle biti nanijete noktom,
kamenom prstena i sl. Moguće je da su ove povrede nastale i ukoliko je
povrijeđeni udaren pesnicom u kojoj je držat nož tj. korice od noža.Vještak je
istakao da je izvršila uvid i u spise predmeta K.br. 13/12, gdje je vršila
vještačenje povreda koje je zadobio M. Lj.kao oštećeni u tom predmetu , pa je
našla da povrede koje su kritičnog dana zadobili M. i A.nijesu dovele do
gubitka svijesti koje bi onemogućavalo nanošenje povreda jedan drugom, što
znači da su i jedan i drugi mogli sa zadobijenim povredama nanositi povrede
jedan drugom.
Iz izvještaja ljekara jedinice za HMP br. protokola 13 od 06.01.2012.g., vidi
se da se A. N.javio na pregled dana 01.01.2012.g. u 15,21 h i da su kod istog
nađene povrede u predjelu lijeve slepoočne regije u vidu otoka i hematoma vel.
4x4 cm, ispod lijevog oka ogrebotine dužine 0,5 cm, a iznad lijevog oka
ogrebotine dužine 1 cm. Navedeni su i drugi podaci tj. da je povrijeđeni
svjestan, orjentisan i dr.
Iz spisa predmeta ovog suda K.br. 13/12 se utvrđuje da se protiv okrivljenih
A., E., J. N. i S. B. vodi postupak zbog krivičnog djela teška tjelesna
povreda, i A. i E. N.zbog krivičnog djela laka tjelesna povreda.
Cijeneći odbranu okrivljenog i sve izvedene dokaze kako pojedinačno, tako i u
međusobnoj vezi, u smislu čl. 370. Zakona o krivičnom postupku (ZKP) sud je
utvrdio sledeće činjenično stanje:
Da je okrivljeni M. Lj. dana 01.01.2012.godine oko 02:00 h, u ulici "13. Juli"
u Rožajama lako tjelesno povrijedio A. N. na način što ga je pesnicom udario u
predjelu glave i nanio mu tom prilikom lake tjelesne povrede,u predjelu glave
i to: povrede u vidu krvnog podliva u predjelu lijeve slepoočnice veličine 4x4
cm, jedna ogrebotina ispod lijevog oka dužine 0,5 cm i jedna ogrebotina dužine
1 cm iznad lijevog oka.
Ove činjenice utvrđuju se iz iskaza svedoka-privatnog tužioca A.N., svjedoka
J. N., svjedoka S. B., izvještaja ljekara HMP u Rožajama br. protokola 13,
nalaza i mišljenja vještaka medicinske struke dr C. K. i prof.dr D. Č..
Naime, iz iskaza svjedoka-privatnog tužioca utvrđeno je da je dana 01.01.2012.
godine, oko 02:00 h u ulici "13. Juli" u Rožajama nakon što je okrivljeni
zaustavio vozilo i izašao iz istog došlo do tuče između njih, kojom prilikom
ga je okrivljeni udario pesnicom u predjelu glave i nanio mu tjelesne povrede.
Iskaz ovog svedoka sud je prihvatio kao jasan, uvjerljiv i objektivan a
dovodeći isti u vezi sa iskazima svjedoka S. B. i J. N., iz kojih proizilazi
da je kritične prilike u ulici "13 Juli" u Rožajama okrivljeni zaustavio
vozilo izašao iz istog i potukao se sa privatnim tužiocem pesnicama a u jednoj
šaci je držao korice noža, zaista se nesumnjivo utvrđuje da je okrivljeni
kritične večeri udario privatnog tužioca pesnicom u predjelu glave i naneo mu
tom prilikom povrede. Iskaze ovih svjedoka sud je prihvatio kao jasne,
objektivne i međusobno saglasne, tako da nema sumnje u drugačije činjenično
stanje.
Iz nalaza i mišljenja vještaka medicinske struke dr C. K. prof. dr D.Č., koje
je sud prihvatio kao objektivane, uvjerljive, stručane i međusobno saglasne u
bitnom, utvrđeno je da je oštećeni kritične večeri zadobio povrede u vidu
otoka i krvnog podliva u lijevom slepoočnom dijelu veličine 4x4cm, ogrebotine
iznad lijevog oka dužine 1 cm i ogrebotine ispod lijevog oka dužine 0,5 cm,
koje se pojedinačni i zbirno kvalifikuju kao laka tjelesna povreda i da je
povreda u vidu otoka i krvnog podliva u lijevom slepoočnom dijelu mogla biti
nanijeta udarom pesnice ili pak udarom pesnice u kojoj se držao nož, tj korice
noža, a ostale povrede grebanjem noktom, prstenom i sl. na način kako je to
opisao oštećeni, te dovodeći to u vezu sa navodima iz medicinske dokumentacije
i ostalim izvedenim dokazima, zaista se nesumnjivo utvrđuje činjenično stanje
kao u dispozitivu ove presude.
Sud je cijenio iskaze svjedoka A. P. i E. H.pa je iste prihvatio u dijelu u
kojem ne spore da je kritične noći došlo do svađe privatnog tužioca i
okrivljenog, jer su njihovi iskazi u tom dijelu potvrđeni ostalim izvedenim
dokazima. Međutim, u ostalom dijelu iskaze ovih svjedoka u kojima ističu da
privatni tužilac kritične večeri nije udario oštećenog bilo čim i nije mu
nanio povrede, sud nije mogao prihvatiti, obzirom da su njihovi iskazi u ovom
dijelu nejasni, međusobno protivrječni i ne nalaze oslonca u ostalim izvedenim
dokazima. Naime, svjedoci E. i A. različito predstavljaju događaj. S. E. tvrdi
da je vidio kako su neki momci izvukli okrivljenog iz vozila a ne navodi da su
ti momci udarli u vozilo okrivljenog, dok svjedok A. tvrdi da je vidio da
privatni tužilac lupa u haubu vozila okrivljenog, a nijesu ga izvukli iz
vozila, već je on sam izašao iz istog, iz čega jasno proizilazi da su se ovi
svedoci dogovorili sa okrivljenim i međusobno, da pomognu okrivljenom da
izbjegne krivičnopravnu odgovornost, ali se nijesu dogovorili o svim detaljima
događaja, te su njihovi iskazi protivrječni i opovrgnuti ostalim izvedenim
dokazima, pa samim tim i neprihvatljivi.
Sud je cijenio iskaz okrivljenog, pa je isti prihvatio u dijelu u kojem ne
spori odlučne činjenice koje su utvrđene u postupku, jer je potvrđen izvedenim
dokazima u postupku. Naime, okrivljeni ne spori da je kritične večeri bio na
kritičnom mjestu u datom vremenu tj.dana 01.01.2012.g. u ulici "13. Juli" u
Rožajama, oko 02:00 h posle ponoći, gdje se nalazio i privatni tužilac.
Međutim okrivljeni M. Lj. se brani da nije udarao privatnog tužioca i nanio mu
povrede, već je bio napadnut od strane privatnog tužioca i njegovih drugova.
Iskaz okrivljenog, u ovom dijelu, sud nije prihvatio, obzirom da je isti
neobjektivan i ne nalazi oslonca u dokazima izvedenim u postupku na kojima je
sud zasnovao svoju presudu, iz kojih se nesumnjivo utvrđuje da se okrivljeni u
kritičnom momentu u ulici "13. Juli" u Rožajama, posvađao i potukao sa
privatnim tužiocem, udario ga pesnicom i nanio navedene povrede, tako da je
očigledno da okrivljeni ovakvom odbranom smišljeno i sračunato nastoji da
izbegne krivičnopravnu odgovornost za učinjeno djelo. Nema uticaja drugačiji
zaključak to što je i okrivljeni zadobio tjelesne povrede od privatnog tužioca
i drugih lica protiv kojih se vodi poseban postupak, obzirom da su povrede
obostrano nanijete u tuči i privatnom tužiocu i okrivljenom, koji su se
svjesno i voljno potukli i nanijeli jedan drugom povrede.
Dakle, u postupku je utvrđeno da ja dana 01.01.2012.godine, oko 02:00 časa u
ul. 13. Juli u Rožajama okrivljeni lako tjelesno povrijedio privatnog tužioca
A. N., na način što ga je udario stisnutom pesnicom u predjelu glave, nanoseći
mu tom prilikom laku tjelesnu povredu u vidu otoka i krvog podliva u lijevom
slepoočnom dijelu promjera 4x4 cm, ogrebotine iznad lijevog oka dužine 1 cm i
ogrebotine ispod lijevog oka dužine 0,5 cm.
Cijeneći psihički odnos okrivljenog prema učinjenom krivičnom djelu, sud je
našao da je isti bili svjestan svog djela, tj. svjestan da na opisani način
nanosei navedene povrede oštećenom, i to je htio, pa je krivično djelo izvršio
sa umišljajem.
Iz ovakog iznijetog i utvrdjenog činjeničnog stanja nesumnjivo proizilazi da
su u radnjama okrivljenog sadržani svi bitni elementi bića krivičnog djela
laka tjelesna povreda iz čl. 152. st.1. Krivičnog zakonika, za koje djelo je
sud istog oglasio krivim i izrekao mu uslovnu osudu utvrđujući mu pri tom
kaznu zatvora u trajanju od 45 dana i istovremeno odredio da se kazna neće
izvršiti u koliko osuđeni u roku od godinu dana ne izvrši novo krivčno djelo.
Sa navednih razloga, sud nije prihvatio tezu odbrane branioca okrivljenog da u
popstupku nije utvrđeno da je njegov branjenik izvršio djelo koje mu je
privatnom krivičnom tužbom stavljeno na teret, jer je njegov branjenik
postupio u nužnoj odbrani. Naime, u postupku je utvrđeno da je okrivljeni
izašao iz svog vozila kako bi se obračunao sa privatnim tužiocem, koji je
prihvatio da se obračuna tj. potuče sa njim, nakon čega je došlo do tuče
između njih, pa nije od značaja ko je koga prvi udario i niko od njih se ne
može pozivati na nužnu odbranu.
Prilikom izricanja ovakve vrste krivične sankcije sud je imao u vidu težinu
izvršenog krivičnog djela, stepen krivice okrivljenog, stepen nastupjele
posledice, okolnosti pod kojim je djelo učinjeno, porodične prilike
okrivljenog-otac troje maloljetne djece, raniji život okrivljenog, pa je sud
imajući u vidu svrhu uslovne osude iz čl. 52 KZ u okviru opšte svrhe krivičnih
sankcija iz čl. 4. istog zakonika, našao da je imalo mjesta izricanju ovakve
vrste krivične sankcije ubijedjen da će upozorenjem uz prijetnju kazne u
dovoljnoj mjeri uticati na okrivljenog da ubuduće ne vrši bilo kakva krivična
djela.
Na osnovu čl. 229. u vezi čl. 226. st. 2. tač. 1. ZKP-a, sud je obavezao
okrivljenog da plati na ime troškova krivičnog postupka iznos od 203,50, a
koji troškovi se odnose na ime troškova za vještačenje.
Na osnovu čl. 229. u vezi čl. 226. st. 2. tač. 7. i čl. 231. ZKP-a, sud je
obavezao okrivljenog da plati privatnom tužiocu na ime troškova krivičnog
postupka iznos od 1.050,00 eura a koji troškovi se odnose na ime troškova koje
je privatni tužilac imao za angažovanje pumnomoćnika.
Na osnovu čl. 229. u vezi čl. 226. st.2. tač.9. i st.3. ZKP-a, sud je obavezao
okrivljenog da plati ovome sudu na ime paušala iznos od 30,00 eura, a ovo
imajući u vidu trajanje i složenost krivičnog postupka kao i imovno stanje
okrivljenog.
Sa izloženog odlučeno je kao u dispozitivu ove presude.
OSNOVNI SUD U ROŽAJAMA, dana 19.06.2012.g.
Zapisničar, S U D I J A,
Aida Luboder s.r. Milosav Zekić s.r.
PRAVNA POUKA: Protiv ove presude može se izjaviti žalba u roku od 8 dana od
dana prijema iste i to Višem sudu u Bijelom Polju, a preko ovog suda.