K.br.335/13
U IME CRNE GORE
OSNOVNI SUD U PODGORICI, kao prvostepeni, krivični, po sudiji Larisi
Mijušković - Stamatović, uz učešće zapisničara Valentine Vukašinović, u
krivičnom predmetu protiv okrivljenog M A, iz Podgorice, zbog krivičnog djela
gradjenje objekta bez gradjevinske dozvole iz čl.326a Krivičnog zakonika,
odlučujući po optužnom predlogu ODT-a Podgorica Kt.br.72/13 od 01.04.2013
godine, kojeg je na glavnom pretresu zastupala Medenica Biljana, savjetnik na
radu kod ODT-a Podgorica, nakon glavnog i javnog pretresa, održanog u
prisustvu zastupnika optužbe i okrivljenog, dana 03.06.2013 godine donio je i
istog dana javno objavio
P R E S U D U
Okrivljeni:
M A, JMB 1002947270016, od oca R i majke M, rodjene Š, rodjen 10.02.1947
godine u Beranama, državljanin Crne Gore, sa prebivalištem u Podgorici, ….bb,
oženjen, otac sedmoro djece, pismen, penzioner, lošeg imovnog stanja, ranije
osudjivan i to: presudom Opštinskog suda Berane K.br. 142/80 od 22.09.1981
godine zbog krivičnog djela iz čl. 48 KZ SRCG, izrečena uslovna osuda šezdeset
dana zatvora uslovno za jednu godinu i presudom Osnovnog suda Berane K.br.
234/94 od 20.06.1994 godine zbog krivičnog djela iz čl. 164 st. 4 u vezi st. 1
KZ RCG, izrečena uslovna osuda četiri mjeseca zatvora uslovno na jednu godinu,
K r i v j e
Zato što je:
U januaru 2013 godine, u Podgorici, u mjestu Karabuško Polje, na katastarskoj
parceli br. …. KO T, Opština PG, svjestan svog djela čije izvršenje je htio
znajući da je njegovo djelo zabranjeno, protivno odredbi čl. 69 Zakona o
uredjenju prostora i izgradnji objekata, započeo gradjenje objekta bez
prethodno pribavljene gradjevinske dozvole, na način što je izlio nultu ploču
dimenzija 9x9,5 m i giter blokom ozidao spoljne zidove, od kojih su dva zida
visine 1,40m, a jedan zid visine 2,40m, kao i pregradne zidove visine 1,40m
- čime je izvršio krivično djelo građenje objekta bez građevinske dozvole iz
čl.326a Krivičnog zakonika,
- pa mu Sud, primjenom citirane zakonske odredbe, te odredbi čl. 3, 4, 5, 13,
15, 32, 36, 42, 52, 53 i 54 Krivičnog zakonika, te čl. 226, 227, 229 i 374
Zakonika o krivičnom postupku, i z r i č e
USLOVNU OSUDU
Kojom mu prethodno utvrđuje kaznu zatvora u trajanju od 6 (šest) meseci i
istovremeno određuje da se ista neće izvršiti ukoliko okrivljeni u roku od 2
(dvije) godine po pravnosnažnosti presude ne izvrši novo krivično djelo.
Dužan je okrivljeni da na ime troškova krivičnog postupka-paušala uplati na
račun budžetskih sredstava Crne Gore iznos od 50,00 (pedeset) €, u roku od 15
dana po pravnosnažnosti presude, pod prijetnjom prinudnog izvršenja.
O b r a z l o ž e nj e
Optužnim predlogom ODT-a u Podgorici Kt.br. 72/13 od 01.04.2013 godine, kojeg
je zastupala Medenica Biljana, savjetnik na radu kod ODT-a Podgorica,
stavljeno je na teret okrivljenom M A, da je izvršio krivično djelo gradjenje
objekta bez gradjevinske dozvole iz čl.326a Krivičnog zakonika.
Zastupnik optužbe je prije davanja završnih riječi precizirala optužni predlog
na način kako to stoji u izreci ove presude, te do kraja glavnog pretresa
ostala pri tako preciziranom optužnom predlogu i u završnoj riječi predložila
da Sud okrivljenog oglasi krivim za krivično djelo stavljeno mu na teret i
osudi po Zakonu.
Okrivljeni je, kako u prethodnom postupku, tako i na glavnom pretresu izjavio
da priznaje izvršenje krivičnog djela stavljenog mu na teret i naveo je da je
do decembra 2012 godine sa porodicom stanovao u porodičnoj kući u mjestu T,
Opština B, kada je bukvalno bio prinudjen da proda kuću, što je i učinio i od
tog novca je kupio plac površine 400m2 u mjestu ..... kod PG i odlučio da na
njemu izgradi kuću za sebe, suprugu, sina i kćerku koji sa njima žive u
zajednici. Dodao je da su inspektori dolazili 09.01.2013 godine u obilazak
placa i sačinili zapisnik, gdje su konstatovani radovi koje je inspektor
zatekao u tom trenutku, što on ne spori, i gdje se navodi da je izlivena nulta
ploča, započeto zidanje unutrašnjih i spoljnih pregradnih zidova, kao i tri
spoljna zida visine 1,4m, te jednog spoljašnjeg zida visine 2,4m, a dimenzije
objekta u osnovi su 9x9,5m. Pojasnio je da je od strane inspektora bio upitan
da li posjeduje gradjevinsku dozvolu, na šta mu je odgovorio da nema i da je
od strane drugog nekog službenika inspekcije kod kojeg je išao nakon kupovine
placa obaviješten da za K P ne može dobiti gradjevinsku dozvolu, jer ta
lokacija nije obuhvaćena urbanističkim planom; medjutim, on se ipak odlučio da
započne radove iz egzistencijalnih razloga, obzirom da je prodao kuću u B.
Izjavio je da su radovi započeti ili krajem decebra 2013 ili krajem januara
2013, te da mu je uručeno rješenje inspekcije za rušenje objekta, po kojem on
nije postupio jer je u te radove uložio oko 8.500 eura. Dodao je da je znao da
mu je trebala dozvola, ali mu je rečeno tako za K P da nije urbanizovano, i
pojasnio da je spreman da ukoliko dodje do legalizacije njegovog objekta, on
sve to i plati.
U završnoj riječi je izjavio da mu je žao zbog izvršenja predmetnog krivičnog
djela, te da je spreman da legalizuje svoj objekat.
Sud je u smislu čl. 458 st.2 ZKP-a u dokaznom postupku pročitao izvod iz
kaznene evidencije izdat od strane Uprave policije PJ Berane pod br.
03/3-245-2231 od 11.04.2013 godine, na ime okrivljenog, dok nije provodio
ostale dokaze budući da je na saglasan predlog stranaka prekinuo dokazni
postupak uslijed jasnog, nedvosmislenog i potpunog priznanja okrivljenog.
Dakle, u postupku je nedvosmisleno utvrdjeno da je okrivljeni MA u januaru
2013 godine, u Podgorici, u mjestu K P, na katastarskoj parceli br. 1587 KO T,
Opština PG, protivno odredbi čl. 69 Zakona o uredjenju prostora i izgradnji
objekata, započeo gradjenje objekta bez prethodno pribavljene gradjevinske
dozvole, na način što je izlio nultu ploču dimenzija 9x9,5 m i giter blokom
ozidao spoljne zidove, od kojih su dva zida visine 1,40m, a jedan zid visine
2,40m, kao i pregradne zidove visine 1,40m,iako za to nije imao gradjevinsku
dozvolu.
Ovakvo činjenično stanje, Sud je utvrdio iz nedvosmislenog, jasnog i potpunog
priznanja okrivljenog, u kojem je na detaljan način opisao, kad, gdje i na
koji način je započeo gradjenje objekta, a da prethodno nije pribavio
gradjevinsku dozvolu, ne sporeći ni činjenicu da je bio svjestan da mu je
gradjevinska dozvola za gradjenje predmetnog objekta bila potrebna, ali da
istu nije imao, sa razloga jer je znao da dozvolu ne može ni dobiti, obzirom
da se radi o neurbanizovanom naselju, ističući da mu je žao što je izvršio
predmetno krivično djelo, te da je spreman nadoknaditi sve dažbine državi.
Cijeneći naprijed utvrdjeno činjenično stanje, Ovaj sud nalazi da su se u
radnjama okrivljenog stekli svi subjektivni i objektivni elementi bića
krivičnog djela gradjenje objekta bez gradjevinske dozvole iz čl.326a
Krivičnog zakonika.
Članom 69 Zakona o uredjenju prostora i izgradnji objekata propisano je da se
objekat može graditi na osnovu gradjevinske dozvole i tehničke
dokumentacije.Takodje je istim zakonom odredjen i pojam gradjenja objekta kao
izvodjenje radova radi gradjenja novog objekta, rekonstrukcije ili radi
promjene stanja u prostoru. U konkretnom slučaju okrivljeni je u Podgorici u
mjestu K P, na katastarskoj parceli br. …. KO T, Opština PG, započeo gradjenje
objekta na način što je izlio nultu ploču dimenzija 9x9,5 m i giter blokom
ozidao spoljne zidove, od kojih su dva zida visine 1,40m, a jedan zid visine
2,40m, kao i pregradne zidove visine 1,40m, a da za to prethodno nije pribavio
gradjevinsku dozvolu.
Cijeneći psihički odnos okrivljenog M A prema izvršenom krivičnom djelu, Sud
je našao da je okrivljeni postupajući na prethodno opisani način bio svjestan
da svojom djelatnošću čini krivično djelo, odnosno da je započeo navedenu
rekonstrukciju stambenog objekta bez gradjevinske dozvole, a da za to nije
imao gradjevinsku dozvolu, pa je to i htio, postupajući sa direktnim
umišljajem.
Odlučujući o krivičnoj sankciji za okrivljenog, Sud je najprije u smislu čl.42
Krivičnog zakonika cijenio sve okolnosti od kojih zavisi izbor i visina
krivične sankcije (olakšavajuće i otežavajuće okolnosti), u okviru zakonom
propisanog minimuma i maksimuma za predmetno krivično djelo, pa je od
olakšavajućih okolnosti na strani okrivljenog cijenio njegove porodične
prilike - oženjen, otac sedmoro djece, loše imovno stanje - penzioner,
priznanje izvršenja krivičnog djela. Raniju osudjivanost okrivljenog Sud nije
cijeno kao otežavajuću okolnost, budući da je od izvršenja predmetnih
krivičnih djela proteklo više od 30 odnosno 20 godina, pa je Sud okrivljenom
najprije utvrdio kaznu zatvora u trajanju od šest mjeseci, a zatim nalazeći da
nije neophodno da isti utvrdjenu zatvorsku kaznu i efektivno izdržava tu kaznu
uslovio rokom provjere u trajanju od dvije godine. Sud je mišljenja da će se
upravo izrečenom uslovnom osudom kao mjerom upozorenja uz prijetnju kaznom
zatvora, na uspješan način uticati na okrivljenog da ubuduće ne vrši ni ovo ni
druga krivična djela, pri čemu bi se u svemu ostvarila svrha izricanja uslovne
osude propisana čl.52 Krivičnog zakonika, u okviru opšte svrhe izricanja
krivičnih sankcija propisane čl.4 istog Zakonika.
Kako je okrivljeni oglašen krivim, Sud ga je shodno odredbi čl.226, 227 i 229
Zakonika o krivičnom postupku obavezao na plaćanje troškova krivičnog postupka
sudskog paušala u iznosu od 50,00 eura, koji iznos je odredjen shodno trajanju
i složenosti postupka, kao i imovnom stanju okrivljenog, koje troškove je
okrivljeni dužan platiti u roku od 15 dana po pravnosnažnosti presude.
Na osnovu izloženog, a shodno čl.374 Zakonika o krivičnom postupku odlučeno je
kao u izreci presude.
OSNOVNI SUD U PODGORICI
Dana, 03.06.2013 godine
ZAPISNIČAR, SUDIJA,
Valentina Vukašinović, s.r. Larisa Mijušković- Stamatović, s.r.
PRAVNA POUKA :
Protiv ove presude može se izjaviti
žalba u roku od 8 (osam) dana od
dana prijema pismenog otpravka iste
Višem sudu u Podgorici,a preko Ovog suda.
ZTO: Valentina Vukašinović