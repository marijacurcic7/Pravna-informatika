K. br. 56/13
U IME CRNE GORE
OSNOVNI SUD U PODGORICI, kao prvostepeni, krivični, po sudiji Larisi
Mijušković- Stamatović, uz učešće Valentine Vukašinović, kao zapisničara,
odlučujući u krivičnom predmetu protiv okrivljenog V S, iz Podgorice, zbog
krivičnog djela kradja iz čl. 239 st.1 Krivičnog zakonika, rješavajući po
optužnom predlogu ODT-a Podgorica Kt. br. 1359/12 od 17.01.2013 godine kojeg
je na glavnom pretresu zastupala Kažić Marija, savjetnik na radu kod ODT-a
Podgorica, nakon održanog glavnog i javnog pretresa u prisustvu zastupnika
optužbe, a u odsustvu okrivljenog, dana 14.05.2013 godine, donio je i istog
dana javno objavio
P R E S U D U
Okrivljeni:
V S, JMBG …., od oca M i majke R, rodjene R, rodjen ….godine u PG, gdje je i
nastanjen u Ulici…., državljanin Crne Gore, nezaposlen, sa završenom srednjom
školom, oženjen, otac dvoje djece, lošeg imovnog stanja,
K R I V J E
Zato što je:
U periodu od juna 2011 godine do decembra 2012 godine, u Podgorici, u Ulici
….. br.X, uz pomoć NN lica, tudju pokretnu stvar - vodu, vlasništvo oštećenog
JP "V i k", PG, oduzeo drugom u namjeri da njenim prisvajanjem sebi pribavi
protivpravnu imovinsku korist u vrijednosti preko 150,00 eura, na način što je
NN lice skinulo vodomjer i uz pomoć plastične cijevi, direktno priključilo
česmu na vodovodnu mrežu, tako da se utrošak vode nije registrovao, nakon čega
je okrivljeni protivpravno oduzimao i prisvajao vodu, pri čemu je bio svjestan
svoga djela čije izvršenje je i htio, znajući da je njegovo djelo zabranjeno,
- čime je izvršio krivično djelo kradja iz čl.239 st.1 Krivičnog zakonika,
- pa mu Sud, primjenom citiranih zakonskih propisa, te čl. 2, 3, 4, 5, 13,
15, 32, 36, 42, 52, 53 i 54 KZ-a, te čl. 226, 227, 229, 239 i 374 ZKP-a izriče
USLOVNU OSUDU
Kojom mu prethodno utvrdjuje kaznu zatvora u trajanju od 30 (trideset) dana i
istovremeno utvrdjuje da se ista neće izvršiti ukoliko okrivljeni u roku od 1
(jedne) godine od dana pravnosnažnosti presude ne izvrši novo krivično djelo.
Obavezuje se okrivljeni da na ime troškova krivičnog postupka- paušala uplati
iznos od 50 (pedeset) eura, na račun budžeta CG, u roku od 15 dana od dana
pravnosnažnosti presude pod prijetnjom prinudne naplate.
Oštećeno preduzeće JP "V i K" se radi ostvarivanja imovinsko - pravnog
zahtjeva upućuje na redovnu gradjansku parnicu.
O b r a z l o ž e nj e
Optužnim predlogom ODT-a Podgorica Kt. br. 1359/12 od 17.01.2013 godine, kojeg
je na glavnom pretresu zastupala Kažić Marija, savjetnik na radu kod ODT-a
Podgorica, okrivljenom V S stavljeno je na teret izvršenje krivičnog djela
kradja iz čl.239 st.1 Krivičnog zakonika, bliže opisano izrekom ove presude.
Zastupnik optužbe je do kraja glavnog pretresa ostala pri podnijetom optužnom
aktu, u završnoj riječi navela da, imajući u vidu navode odbrane okrivljenog,
kao i dokaze provedene na glavnom pretresu, smatra da je nesumnjivo utvrdjeno
da je okrivljeni Vidaković Slavko izvršio krivično djelo stavljeno mu na teret
optužnim predlogom na način kako je to predstavljeno dispozitivom optužnog
predloga i predložila Sudu da ga za navedeno krivično djelo oglasi krivim i
osudi po zakonu.
Okrivljeni je u navodima svoje odbrane u prethodnom postupku naveo da živi u
porodičnoj kući u naselju …., tačnije u ul. …. br. X, i da se vodomjer u
njegovoj kući još uvijek vodi na njegovog pokojnog oca V M. Dalje je naveo da
su početkom avgusta 2012 godine došli radnici "V" kod njega kući i isključili
mu vodu zbog duga koji je iznosio oko 800 eura, te kako nije imao novca da
plati taj dug, a imajući u vidu da je u ljetnjem periodu život bez vode gotovo
nemoguć, angažovao je jednog čovjeka, koji je došao kod njega kući i skinuo
vodomjer i umjesto njega postavio plastičnu cijev, i na taj način je ponovo
dobio vodu u svojoj kući. Naveo je da je taj čovjek, kojeg je angažovao da
obavi ovaj posao, njemu nepoznat, a sa istim je stupio u kontakt preko broja
telefona koji je pronašao u oglasima. Pojasnio je da su poslije izvjesnog
vremena radnici iz "V" ponovo došli u kontrolu i zatekli da je vodu priključio
na gore opisani način, ali da mu tom prilikom nijesu gasili vodu.
Okrivljeni nije saslušavan na glavnom pretresu, koji je, imajući u vidu da je
ranije saslušan, a pritom uredno obaviješten, a za kojeg je supruga pravdala
odsustvo tvrdeći da je isti invalid, održan u njegovom odsustvu, tako da je
izostala i njegova završna riječ.
Sud je u dokaznom postupku: saslušao ovlašćenog predstavnika JP "V i k"
Podgorica - P I; svjedoke R D i M B; na saglastan predlog stranaka pročitao
iskaz svjedoka Dj Ž dat u prethodnom postupku pred ODT-om na zapisniku o
saslušanju svjedoka od 06.11.2012. godine; pročitao zapisnik o kontroli -
isključenju sa vodovodne mreže broj 01-0009562 od 10.08.2011 godine; pročitao
zapisnik o kontroli- isključenju sa vodovodne mreže broj 25766 od 20.09.2011.
godine; pročitao zapisnik o kontroli - isključenju sa vodovodne mreže broj
06743 od 07.06.2012. godine; pročitao izvod iz KE za okrivljenog izdat od UP
PJ 29-245/13-1284/2-252 od 25.01.2013. godine.
Nakon provedenog dokaznog postupka, ocjenom navoda optužbe, odbrane
okrivljenog, te svih provedenih dokaza, kako pojedinačno, tako i u njihovoj
medjusobnoj vezi, Ovaj sud je utvrdio da je okrivljeni izvršio krivično djelo
stavljeno mu na teret, na način, mjesto i u vrijeme kako je to bliže opisano
izrekom ove presude.
Ovlašćeni predstavnik oštećenog preduzeća je na glavnom pretresu izjavila da
ostaje pri svemu što su njihovi radnici zapisnički konstatovali, a u ime
oštećenog preduzeća pridružila se krivičnom gonjenju protiv okrivljenog i
postavila imovinsko - pravni zahtjev u iznosu od 384,75 eura.
Svjedok R D je i u prethodnom postupku, kao i na glavnom pretresu, naveo da je
zaposlen u Javnom preduzeću "V i k" i da obavlja poslove kontrole potrošača.
Naveo je da se sjeća da je kod potrošača V S više puta obavljao kontrole, te
da je jednu kontrolu obavio negdje u septembru 2011 godine, i da je tom
prilikom konstatovao da potrošač nema vodomjer, odnosno da je isti skinut, a
da se na vodovodnu mrežu prikopčao preko jedne plastične cijevi, tako da se
utrošak vode nije mogao registrovati. Takodje je naveo da, koliko se može
sjetiti, taj vodomjer se u njihovoj evidenciji vodi na V M, ali da je toj
kontroli prisustvovao njegov sin S, koji je i potpisao zapisnik. Naveo je da
je ovu kontrolu obavio sa svojim kolegom M B, i da tom prilikom potrošač nije
dozvolio da ga isključe sa vodovodne mreže, kao i to da je kod ovog potrošača
obavio kontrolu još jednom, negdje u junu 2012 godine i da je tada zatekao
isto stanje kao i prošlog puta. Dalje je pojasnio da je okrivljeni isključen
sa vodovodne mreže zbog duga, i da je kod okrivljenog postojao vodomjer marke
"Info Con", koji ima mogućnost daljinskog isključenja potrošača sa vodovodne
mreže. Na kraju je naveo da je prilikom obilaska ovog potrošača saznao da je V
M, na koga se vodi vodomjer, preminuo još ranije, i istakao da je primijetio
da je V S invalid i da se teško kreće.
Svjedok M B je i u prethodnom postupku, kao i na glavnom pretresu naveo da je
zaposlen u Javnom preduzeću "V i k" kao pomoćni radnik, a u okviru njegovih
radnih dužnosti je da, zajedno sa kontrolorima, često vrši obilazak potrošača
na terenu i njihovu kontrolu. Dalje je naveo da je u toku septembra 2011.
godine, zajedno sa svojim kolegom R D išao u kontrolu kod potrošača V. Naveo
je da se sjeća da se njegova kuća nalazi u Tološima u ulici …. nedaleko od
groblja i da je prilikom ove kontrole vidio da potrošač nema vodomjer, već da
se na vodovodnu mrežu priključio preko jedne plastične cijevi, koja je bila
postavljena na mjesto gdje treba da stoji vodomjer, iz kojih razloga se
potrošnja vode nije registrovala. Takodje je naveo da su ovom prilikom on i
kolega R sačinili zapisnik o kontroli koji je potpisao V S i dodao da njemu
nije poznato da li je u pitanju nelegalni potrošač, odnosno da li je na tom
mjestu ikada postojao vodomjer ili ne, ali da se to može lako utvrditi
provjerom baze podataka njihovog preduzeća. Na kraju je naveo da su on i
kolega R fotografisali zatečeno stanje službenim fotoaparatom, kao i to da
misli da u kući u kojoj su vršili pomenutu kontrolu živi V S sa svojom
porodicom, ali tu činjenicu ne može sa sigurnošću da potvrdi.
Svjedok Dj Ž, čiji je iskaz na saglastan predlog stranaka Sud pročitao u
dokaznom postupku, je naveo da on kao radnik Javnog preduzeća "V i k" vrši
kontrolu potrošača, pa je u tom smislu, negdje u avgustu 2011 godine, zajedno
sa svojim kolegom Ivanović Ivanom, izvršio kontrolu potrošača V S. Naveo je da
se sjeća detalja ove kontrole, da se kuća u kojoj su vršili tu kontrolu nalazi
u ulici …., nedaleko od groblja u …., i da je prilikom kontrole ovog
potrošača, koji je prethodno bio isključen sa vodovodne mreže zbog duga,
primijetio da je vodomjer skinut i ostavljen u šahti, a da je na mjestu gdje
treba da stoji vodomjer postavljena plastična cijev, tako da se utrošak vode
nije mogao registrovati na vodomjeru. Takodje je naveo da V S nije
prisustvovao ovoj kontroli, a neko od članova njegove porodice mu je tom
prilikom rekao da je isti nepokretan. Na kraju je naveo da je poslije
obavljene kontrole sačinio zapisnik u koji je unio sve detalje koje je tom
prilikom zatekao, kao i da je zatečeno stanje fotografisao službenim
fotoaparatom.
Iz zapisnika o kontroli - isključenju sa vodovodne mreže br. 01-0009562 od
10.08.2011. godine konstatovano je da je vodomjer koji se vodi na V M
isključen po dugu, a kontrolom isključenog potrošača utvrdjeno je da je
vodomjer fizički skinut sa točećeg mjesta i ostavljen u šahti (mehanički
oštećen), a da je na mjesto vodomjera ugradjena plastična cijev. Priložene su
i fotografije sa lica mjesta.
Iz zapisnika o kontroli - isključenju sa vodovodne mreže broj 25766 od
20.09.2011 godine konstatovano je da se šaht za potrošača V M nalazi u
dvorištu S V preko puta groblja u ….; na licu mjesta nije bio V M, već njegov
sin V S, koji je pristao da potpiše zapisnik da ne dozvoljava isključenje
cijevi koja je postavljena po ukidanju vodomjera dana 10.08.2011 godine, i uz
ovaj zapisnik su priložene fotografije zatečenog stanja.
Iz zapisnika o kontroli - isključenju sa vodovodne mreže broj 06743 od
07.06.2012 godine konstatovano je da je kod potrošača V M utvrdjeno da je isti
direktno prikopčan na vodovodnu mrežu preko plastične cijevi na mjestu
vodomjera, kao i prilikom ranijih kontrola. Kontroli je prisustvovao V M koji
nije dozvolio isključenje. Takodje su uz njega priložene fotografije zatečenog
stanja.
Iz izvoda iz KE za okrivljenog izdatog od UP PJ Podgorica pod br.
29-245/13-1284/2-252 od 25.01.2013 godine konstatovano je da V S nije
prethodno osudjivan.
Na osnovu naprijed izloženog, posebno izjava svjedoka zaposlenih u JP " V i
k", čije su izjave, kako medjusobno saglasne, tako i potvrdjene zapisnicima o
kontroli- isključenju sa vodovodne mreže od 10.08.2011, 20.09.2011 i
07.06.2012, koji su u skladu sa odbranom okrivljenog datom u istražnom
postupku pred ODT-om od 27.12.2012 godine, u kojoj priznaje izvršenje djela
stavljenog mu na teret, ovaj Sud je na nesumnjiv način utvrdio da je
okrivljeni u periodu od juna 2011. godine do decembra 2012. godine, u
Podgorici, u Ulici br.X, uz pomoć NN lica, tudju pokretnu stvar- vodu,
vlasništvo oštećenog JP "V i k", Podgorica, oduzeo drugom u namjeri da njenim
prisvajanjem sebi pribavi protivpravnu imovinsku korist u vrijednosti preko
150,00 eura, na način što je NN lice skinulo vodomjer i uz pomoć plastične
cijevi, direktno priključilo česmu na vodovodnu mrežu, tako da se utrošak vode
nije registrovao, nakon čega je okrivljeni protivpravno oduzimao i prisvajao
vodu.
U takvim unaprijed utvrdjenim radnjama okrivljenog su se stekli svi bitni
objektivni i subjektivni elementi bića krivičnog djela kradja iz čl.239 st.1
Krivičnog zakonika, u odnosu na koje djelo je okrivljeni postupao sa direktnim
umišljajem, odnosno bio je svjestan svog djela i htio je njegovo izvršenje,
što je i naveo u svojoj odbrani u prethodnom postupku.
Odlučujući o krvičnoj sankciji, Sud je cijenio sve okolnosti predvidjene čl.
42 KZ-a, pa je u odsustvu otežavajućih okolnosti, kao olakšavajuće okolnosti
na strani okrivljenog cijenio njegove lične i imovinske prilike, oženjen, otac
dvoje djece, nezaposlen, lošeg imovnog stanja, priznanje izvršenja krivičnog
djela, a posebno raniju neosudjivanost utvrdjenu izvodom iz kaznene
evidencije; pa je okrivljenom, najprije utvrdio kaznu zatvora u trajanju od 30
(trideset) dana, a zatim je, nalazeći da nije neophodno da okrivljeni kaznu
zatvora utvrdjenu izrekom ove presude i efektivno izdržava, istu uslovio sa
rokom provjere od 1 (jedne) godine, jer će se, po mišljenju Ovog suda, istom u
dovoljnoj mjeri uticati na okrivljenog da ubuduće ne vrši krivična djela, čime
će se u svemu ostvariti svrha izricanja uslovne osude iz čl. 52 KZ-a, a u
okviru opšte svrhe izricanja krivičnih sankcija iz čl. 4 st. 2 KZ-a.
Odluku o troškovima krivičnog postupka Sud je donio primjenom odredbi čl. 226,
227 i 229 KZ-a, a iste se odnose na sudski paušal u iznosu od 50,00 eura, a
koji je odmjeren shodno dužini trajanja postupka, složenosti predmeta i
imovinskim prilikama okrivljenog.
Sud je oštećeno preduzeće JP "V i K" radi ostvarivanja imovinsko - pravnog
zahtjeva uputio na redovnu gradjansku parnicu, sa razloga jer, iako je isti
opredijeljen na iznos od 384,75 € od strane ovlašćenog predstavnika oštećenog
preduzeća, dokazi provedeni u ovom postupku nijesu dali dovoljan osnov ni za
djelimično, ni za potpuno presudjenje, a pribavljanje novih dokaza bi vodilo
odugovlačenju postupka.
Na osnovu naprijed navedenog, a shodno čl. 374 ZKP-a, odlučeno je kao u izreci
presude.
OSNOVNI SUD U PODGORICI
Dana, 14.05.2013 godine
Zapisničar Sudija
Valentina Vukašinović, s.r. Larisa Mijušković- Stamatović, s.r.
PRAVNA POUKA :
Protiv ove presude može se izjaviti
žalba u roku od 8 (osam) dana od
dana prijema pismenog otpravka iste
Višem sudu u Podgorici,a preko ovog suda.
ZTO: Valentina Vukašinović