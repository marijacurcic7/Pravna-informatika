OSNOVNI SUD U ROŽAJAMA
K.br.19/12
U IME CRNE GORE
SUDIJA OSNOVNOG SUDA U ROŽAJAMA Milosav Zekić, uz učešće zapisničara Aide
Luboder, rješavajući po optužnom predlogu Osnovnog državnog tužilaštva iz
Rožaja Kt.br.13/12 od 26.01.2012. g. podnijeog protiv okrivljene M. M. iz
Rožaja, zbog krivičnog djela nedavnje izdržavanja iz čl. 221. st. 1. Krivičnog
zakonika nakon održanog glavnog i javnog pretresa u prisustvu Zamjenika
Osnovnog državnog tužioca Aldina Kalača, zakonskog zastupnika oštećenog malol.
A. D.- oca mu K. D. , okrivljene i njenog branioca adv. A. Š. iz Rožaja, dana
28. 02. 2012. g. donio je i javno objavio
P R E S U D U
Okrivljena M. M. JMBG ., od oca M. i majke Š. rođ. M., rođena .. g. u
Rožajama, gdje i zivi, državljanin CG, pismena, završlala SSS, razumije
crnogorski jezik a njen jezik je bosanski. nezaposlena, razvedena, majka
jednog maloletnog djeteta, siromašnog imovinskog stanja, osuđivana presudom
Osnovnog suda u Rožajama K.br. 263/10, zbog krivičnog djela nedavanje
izdržavanja čl. 221/1 KZ, na 60 dana zatvora uslovno za 1 godinu.
K R I V A J E
Što je,
počev od 05.03.2011. g. pa do 19.01.2012. g. u Rožajama, ne daje izdržavanje
svom djetetu-sinu A. D. koje je po zakonu dužna da izdržava u iznosu od 40,00
eura preko njegovog oca K. D., a ta dužnost joj je utvrđena na osnovu
pravosnažne i izvršne presude Osnovnog suda u Rožajama P.br. 517/08 od
06.02.2009. g.
čime je izvršila krivično djelo nedavanje izdržavanje iz čl. 221 st. 1.
Krivičnog zakonika.
pa je sud primjenom pomenutog zakonika iz čl. 4, 13, 32, 39, st. 2. tač. 3. i
42. Krivičnog zakonika i čl. 374. Zakonika o krivičnom postupku
O S U Đ U J E
NA NOVČANU KAZNU u iznosu od 700,00 (sedam stotina) eura. Ako osuđena ne plati
novčanu kaznu u roku od 15 dana po pravosnažnosti ove presude, ista će se
zamijeniti kaznom zatvora, tako što će se za svakih započetih 25,00 eura
novčane kazne odrediti jedan dan kazne zatvora.
Da plato ovome sudu na ime troškova krivičnog postupka paušalni iznos od 40,00
eura u roku od 15 dana po pravosnažnosti ove presude.
O b r a z l o ž e nj e
Osnovno državno tužilaštvo iz Rožaja, podnijelo je ovome sudu optužni predlog
Kt. br. 13/12 od 26.01.2012. g. protiv okrivljene M. M. iz Rožaja zbog
krivičnog djela nedavanje izdržavanja iz čl. 221. st. 1. Krivičnog zakonika (
KZ).
Na glavnom pretresu Zamjenik ODT-a Aldin Kalač je precizirao činjenični opis
djela kao u dispozitivu ove presude, te je predložio da sud okrivljenu oglasi
krivim zbog krivičnog djela koje joj je optužbom stavljeno na teret i da je
osudi na novčanu kaznu u iznosu od 600,00 eura.
Zakonski zastupnik oštećenog malol. A. D. njegov otac K.D. je u završnoj
riječi istakao da se pridružuje krivičnom godnjenju ODT-a u odnosu na
okrivljenu.
Branilac okrivljene u završnoj riječi izjavio je da okrivljena nije izvršila
krivično djelo koje joj se optužbom stavlja na teret i predložio da je sud
oslobodi od optužbe. Okrivljena je u svojoj odbrani istakla: Da je sa K. D.
živjela u braku od 12.02.2007. g. do 06.02.2009. g. U braku su dobili sina
A.D. da je Pravnosnažnom i izvršnom presudom Osnovnog suda u Rožajama P.br.
517/08 od 06.02.2009. g. njihov brak razveden i A. je povjeren na čuvanje i
izdržavanje ocu K. a ona je obavezna da plaća na ime izdržavanja svom sinu A.
D. mjesečni iznos od po 40,00 eura na ruke njegovom ocu K. do petog u mjesecu
za predhodni mjesec. Pošto nije plaćala izdržavanje presudom Osnovnog suda u
Rožajama K.br.263/10 od 04.02.2011. g oglašena je krivom zbog krivičnog djela
nedavanje izdržavanja i nakon čega je platila izdržavanje za jedan
mjesec(februar) preko pošte i tako je otvorila žiro račun na ime sina A. i na
istom uplaćivala svakog mjeseca navedeni iznos, a nije obavijestila K. niti mu
je izdala punomoćje da može podizati taj novac sve do 20.01.2012. g. kada mu
je predala punomoćje da može podići novac sa tog žiro računa pa je on dana
24.01.2012. g. podigao 1.323,00 eura. Novac mu nije davala na ruke sa razloga
jer nije imala dokaz da na taj način plaća izdržavanje, jer on ne bi priznao
da je na taj način primio novac. Predložila je da je sud oslobodi od optužbe
jer nije izvršila djelo za koje je optužena.
Po ovoj krivično pravnoj stvari, sud je izveo dokaze: saslušao svedoka D. K.,
pročitao presudu Osnovnog suda u Rožajama P.br. 517/08 od 06.02.2012. g.
izvršio uvid u listing Prve banke - promet za partiju tekućeg računa Almina
Dacića za period od 27. 01. 2010. do 27. 02. 2012. godine, uplatu preko pošte
i punomoćje Ov. br. 126/12 od 20. 01. 2012. godine, izvod iz kaznene
evidencije na ime okrivljene.
Cijeneći odbranu okrivljene i sve izvedene dokaze kako pojedinačno, tako i u
međusobnoj vezi, u smislu čl. 360. st. 2. Zakon o krivičnom postupku (ZKP),
sud je utvrdio činjenično stanje kao u dispozitivu ove presude.
Utvrđeno činjenično stanje proizilazi iz dokaza izvedenih u postupku, a
djelimično nalazi oslonca i u iskazu okrivljene.
Naime, iz presude Osnovnog suda u Rožajama P.br. 517/08 od 06.02.2009. g. koja
je postala pravosnažna 24. 02. 2009. g. i izvršna 12.03.2009. g. utvrđuje se
da je navedenom presudom razveden brak između D. rođ. M. M. i K. D. da je
njihovo dijete A. D. povjeren na odgoj, vaspitanje i izdržavanje K. D. kao
njegovom ocu. Istom presudom M. je obavezna da na ime doprinosa za izdržavanje
malol. A. D. svakomjesečno plaća iznos od 40,00 eura na ruke zakonskom
zastupniku-ocu K. D. do petog u mjesecu za predhodni mjesec dok za to postoje
zakonski uslovi.
Iz iskaza svedoka K. D.utvrđuje se da je sa okrivljenom živio u braku od
12.02.2004.g. do 06.02.2009.g. kada je njihov brak razveden presudom Osnovnog
suda u Rožajama P.br. 517/08 od 06.02.2009. g. Istom presudom njihovo dijete
D. A., povjereno je njemu na čuvanje, vaspitanje, i izdržavanje, a okrivljena
je obavezna da plaća na ime doprinosa za izdržavanje malol. A.mjesečno iznos
od 40,00 eura njemu na ruke, do petog u mjesecu za predhodni mjesec dok za to
postoje zakonski uslovi. Presuda je postala pravosnažna i izvršna, a
okrivljena nije redovno plaćala izdržavanje pa je po optužbi ODT-a iz Rožaja
presudom Osnovnog suda u Rožajama oglašena krivom zbog krivičnog djela
nedavanje izdržavanja nakon čega je platila samo jednu ratu preko pošte za
februar 2011. g. a ratu za mart i ostale mjesece 2011. g. i 19. dana januara
2012. g. nije platila ratu, pa je protiv nje K. podnio prijavu. Nakon
podnošenja prijave okrivljena predala je punomoćje njegovom advokatu kojim ga
je ovlastila da može podići novac sa privatog računa njihovog djeteta pa je on
nakon toga sa ovim punomoćjem pošao u Prvu banku je dana 24.01.2012. g.
podigao novac u iznos od 1.323,00 eura kojim je u potpunosti namiren do tada
tj. 24.01.2012. g.
Imajući u vidu iskaz ovog svedoka koje je sud prihvatio kao jasan, objektivan,
uverljiv, te dovodeći isti u vezi sa navodima iz presude P.br.517/08 odn
06.02.2009. g. i listingom Prve banke - promet za partiju tekućeg računa A.D.
za period od 27. 01. 2010. god do 27. 02. 2012. godine i iskazom okrivljene, u
dijelu u kojem ne spori da je navedenom pravosnažnom presudom obavezna da
plaća na ime doprinosa za izdržavanje svog djeteta A. D.svakomjesečno iznos od
40,00 eura na ruke njegovom ocu K. D.do petog u mjesecu za predhodni mjesec
dok za to postoje zakonski razlozi, i da nije u kritičnom periodu plaćala
navedeni iznos na ruke K. već mu je tek 2012. g. predala punomoćje da može
podići novac sa računa kod banke nakon čega je on podigao novac za period
kritičan, zaista se nedvosmisleno utvrđuje da okrivljena nije postupila po
navedenoj pravosnažnoj presudi, jer nije davala izdržavanje svom sinu A. za
period od 05.03.2011. g. do 19.01.2012. g. na način i u iznosima kao je to
utvrđeno pomenutom pravosnažnom presudom
Nema uticaja na drugačiji zaključak to što okrivljena navodi da je kod Prve
banke u Rožajama otvorila žiro račun na ime njihovog sina A. na kojem računu
je uplaćivala mjesečne iznose za njegovo izdržavanje, obzirom da okrivljena
nije postupila po pravosnažnoj presudi joj je naloženo da izdržavanje za
njihovog malol. sina daje iznos od 40,00 eura na ruke K.D. do petog u mjesecu,
a ne da ta sredstva uplaćuje na žiro račun u banci bez mogućnosti da ih K.može
podići i upotrijebiti za izdržavanje svog sina pa je očigledno da okrivljena
sa ovakvom odbranom smišljeno izbjegava krivičnopravnu odgovornost.
Dakle, u postuku je utvrđeno da okrivljena počev od 05.03.2011. g. pa do
19.01.2012. g. nije davala izdržavanje svom djetetu-sinu A. D. koja je po
zakonu dužna da izdržava u iznosu od 40,00 eura preko njegovog oca K. D., a ta
dužnost joj je utvrđena na osnovu pravosnažne i izvršne presude Osnovnog suda
u Rožajama P.br. 517/08 od 06.02.2009. g.
U konkretnom slučaju okrivljena je bila svesna svog djela, tj. svesna da ne
daje izdržavanje svom malol. djetetu A. na način i u iznosima kako je to
utvrđeno navedenom pravosnažnom presudom i to je htela, pa je postupila sa
direktnim umišljajem.
Iz ovakvog iznijetog i utvrđenog činjeničnog stanja nesumnjivo proizilazi da
su u radnjama okrivljene sadržani svi bitni elementi krivičnog djela nedavanje
izdržavanja iz čl. 221. st. 1. KZ, za za koje djelo je sud istu oglasio krivom
i osuđena je na novčanu kaznu u iznosu od 700,00 (sedamstotina) eura.
Prilikom odmjeravanja ovakve vrste i visine kazne sud je imao u vidu stepen
krivice okrivljene, stepen nastupele posledice, okolnosti pod kojim je djelo
izvršeno, cijeneći pritom kao olakšavajuću okolnost siromašno imovno stanje
okrivljene, dok je kao otežavajuću okolnost cijenio njenu raniju osuđivanost
za isto krivično djelo, pa je sud imajući pritom u vidu svrhu kažnjavanja iz
čl. 4. KZ u okviru opšte svrhe krivičnih sankcija iz čl. 32. KZ našao da je
imalo mjesta izricanju ovakve vrste i visine kazne, ubijedjen da će izrečena
novčana kazna u naznačenom iznosu u dovoljnoj mjeri uticati na okrivljenu da
ubuduće ne vrši bilo kakva krivična djela i da će vaspitno djelovati na druge
da ne čine ista ili slična djela.
Na osnovu čl. 229. u vezi čl. 226. st.2 tač.3 i st. 3 ZKP sud je obavezao
okrivljenu da plati ovome sudu na ime troškova krivičnog postupka paušalni
iznos od 40,00 eura, a ovo imajući u vidu trajanje i složenost krivičnog
postupka kao i imovno stanje okrivljene.
Sa izloženog odlučeno je kao u dispozitivu ove presude.
OSNOVNI SUD U ROŽAJAMA, dana 28.02.2012. g.
Zapisničar, S U D I J A,
Luboder Aida, s.r. Zekić Milosav, s.r.
PRAVNA POUKA: Protiv ove presude može se izjaviti žalba u roku od 15 dana od
dana prijema iste i to Višem sudu u Bijelom Polju, a preko ovog suda.