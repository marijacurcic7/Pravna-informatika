Posl. br. K. 117/13/13
U IME CRNE GORE!
OSNOVNI SUD U KOTORU, kao nadležni prvostepeni krivični sud, po sudiji Sanji
Čakanović, uz učešće zapisničara Jadranke Golub, u krivičnom predmetu protiv V
Ž iz B, zbog krivičnog djela prevare iz čl. 244. st.3. u vezi st.1. Krivičnog
Zakonika, koji se vodi po optužnici ODT-a Kotor Kt. br. 777/12 od 25.03.2013
godine, nakon glavnog i javnog pretresa održanog dana 13.05.2013 godine, u
prisustvu zamjenika ODT-a Kotor Jovanke Čizmović, okrivljenog i ovlašćenog
predstavnika oštećenog preduzeća DOO „D“ iz R, Č S, donio je dana 16.05.2013
godine i javno objavio sledeću:
P R E S U D U
Okrivljeni V Ž od oca D i majke N, rodjene J, rodjen godine u P, stalno
nastanjen u B, L bb, državljanin C G , sa završenom SSS, oženjen, otac dvoje
maloljetne djece, srednjeg imovnog stanja, nesoudjivan, protiv kojeg se ne
vodi postupak za drugo krivično djelo
Na osnovu člana 373 stav 1. tačka 2. ZKP
OSLOBAĐA SE OD OPTUŽBE
da je dana 28.03.2012 godine u K, u svojstvu vlasnika PD „B E“ DOO u namjeri
da sebi pribavi protivpravnu imovinsku korist, lažnim prikazivanjem činjenica
da će preuzetu robu od DOO „D“ iz R, platiti u ugovorenom roku, a shodno
zaključenom ugovoru o kupoprodaji od 28.03.2012 godine doveo u zabludu
ovlašteno lice u oštećenom preduzeću i naveo da mu preda robu u ukupnom iznosu
od 4.358,43 eura za koju je kao sredstvo obezbejdjenja plaćanja predao mjenicu
sa mjeničnim ovlašćenjem, koju robu nije platio u ugovorenom roku, a nakon
isteka tog roka održavao u zabludi oštećeno preduzeće, obećavajući da će
izvršiti svoje obaveze, iako u vrijeme preuzimanja robe nije imao sredstava na
računu privrednog društva „B E“, čime je oštećenom preduzeću pričinio štetu, a
sebi pribavio protivpravnu imovnku korist u navedenom iznosu
- čime bi izvršio krivično djelo prevare iz čl. 244. st. 3 u vezi st. 1.
Krivičnog zakonika.
Troškovi postupka padaju na teret budžetskih sredstava suda.
Oštećeno preduzeće DOO „D“ iz R se sa imovinskopravnim zahtjevom upućuje na
parnicu.
O b r a z l o ž e n j e
ODT Kotor je aktom Kt. br. 777/12 od 25.03.2013 godine, optužio okrivljenog V
Ž zbog krivičnog djela prevare iz čl. 244. st.3. u vezi sa st.1. Krivičnog
zakonika.
Postupajući po podnijetoj optužnici sud je zakazao i održao glavni pretres
dana 13.05.2013.g. u prisutstvu zamjenika ODT-a Jovanke Čizmović, okrivljenog
V Ž i ovlašćenog predstavnika oštećenog preduzeća DOO „D“ iz R, Č S.
U završnoj riječi zamjenik ODT-a je na glavnom pretresu navela da ostaje pri
podnijetoj optužnici jer je okrivljeni u bitnom priznao izvršenje krivičnog
djela i omogućio rasvjetljenje činjeničnog stanja a i da je drugim provedenim
dokazima nesporno utvrđena njegova krivica zbog čega je predložila sudu da ga
oglasi krivim i izrekne mu kaznu u granicama zakona.
Predstavnik oštećenog preduzeća DOO „D“ iz R, Č S u završnoj riječi ostala je
pri podnijetom imovinskopravnom zahtjevu i pridružila se krivičnom gonjenju
okrivljenog.
Okrivljeni V Ž u završnoj riječi je naveo da nema ništa više dodati.
U svojoj odbrani na glavnom pretresu okrivljeni je naveo da je spreman
dugovanje platiti i to ako je moguće u više rata i kompenzacijom, da je V V
bila formalni izvršni direktor firme PD „B E“ DOO, čiji je osnivač njegov otac
D a da je u stvari on vlasnik i dalje je u svemu ostao pri datoj odbrani koju
je dao kod ODT-a kojom prilikom je naveo da je on od oštećenog preduzeća
preuzeo navedenu robu za koju je njegova firma predala mjenicu sa mjeničnim
ovlašćenjem kao sredstvo obezbjedjenja te robe a da je prilikom preuzimanja
robe potpisan i ugovor o kupoprodaji te da se ne sjeća da li je njihovo
preduzeće ranije imalo poslovnu saradnju sa oštećenim preduzećem a da takođe
nema saznanja da li je u vrijeme zaključenja ugovora bilo sredstava na računu
preduzeća čiji je vlasnik, da je V V samo formalno bila postavljena na mjesto
izvršnog direktora, da nikada nije boravila u preduzeću niti je primala lični
dohodak. Naveo je da je on vodio pregovore oko isporuke robe koju je preuzeo u
nekoliko navrata a da je prilikom prvog preuzimanja kada je i zaključen ugovor
predata i mjenica koju je potpisala V V. Takođe je naveo da su ga kontaktirali
iz oštećenog preduzeća nekoliko puta da bi se roba platila te da im je rekao
da će platiti istu kad naplati svoja potraživanja od trećih lica a kako to
nije učinio istu robu nije platio a da dug ne spori i da ga je spreman
izmiriti u nekoliko rata ako je to moguće. Na pitanje da li je V V imala
saznanja da potpisuje ugovor o kupoprodaji i mjenicu sa mjeničnim ovlašćenjem
okrivljeni je naveo da joj je on predočio da treba da potpiše navedeno, sa čim
se ona složila te je iste dokumente potpisala a da njegova firma korektno
posluje sa pravnim subjektima i da za sve godine poslovanja nisu ostali nikome
dužni osim oštećenom kojem nije nudio kompenzaciju za preuzetu robu.
Sud je u dokaznom postupku radi utvrđivanja činjeničnog stanja i krivice
okrivljenog proveo sledeće dokaze i to: saslušao ovlašćnog predstavnika
oštećenog preduzeća D DOO u R Č S, svjedoka V V te pročitao ugovor o
kuporodaji od 28.03.2012 godine, izvršio uvid u mjenicu serije AA1142333 i
mjenično ovlašćenje, pročitao dopis Hypo Alpe Adria banke br. 1082 od
12.12.2012 godine, potvrdu o prometu preko računa Hypo Alpe Adria banke
ekspozitura Kotor, br. 148 od 22.02.2013 godine i izvod iz kaznene evidencije
UP PJ P od 28.03.2013 godine..
Ovlašćeni predstavnik oštećenog preduzeća Č S je navela da je u saznanju da je
robu od njihovog preduzeća preuzeo okrivljeni i da u ugovorenom roku nije
izvršeno plaćanje te robe ni nakon što su kontaktirali okrivljenog više puta,
a da je isti obećavao da će izmiriti obaveze a što nije učinio. Dalje je
navela da je prilikom izdavanja robe zaključen ugovor o kupoprodaji i da je
predata mjenica, a da je oboje potpisala V V medjutim da se po mjenici nijesu
mogli napaltiti jer nije bilo sredstava a o čemu su obavješteni od strane Hypo
Aple Adria Banke. Pridružili su se krivičnom gonjenju i postavljali su
imovinsko pravni zahtjev u iznos od 4.358,43 eura.
Svjedok V V izjavila je da je ona kao izvršni direktor PD B E potpisala ugovor
o kuporodaji sa oštećenim preduzećem i potpisala mjenicu sa mjeničnim
ovlašćenjem, da nije imala nikakvih kontakata vezano za isplatu navedenog
dugovanja sa oštećenim preduzećem, da nije znala kakvo je stanje na računu
firme u momentu kada je potpisala navedeni ugovor, jer je bila formalno
izvršni direktor predmetnog preduzeća jer joj je okrivljeni bivši prijetlj.
Objasnila je da nije ni primala lični dohodak od tog preduzeća.
Iz ugovora o kupoprodaji od 28.03.2012 godine proizilazi da je isti zaključen
od strane PD "D" DOO kao prodavca i PD "B E" DOO kao kupca te da je predmet
istog kuporodaja robe-gradjevinskog materijala do iznosa-limita od 30.000
eura, i da su se ugovorne strane saglasile da prodavac odobrava kupcu odloženo
plaćanje za svu kupljenu robu, sa rokom plaćanja od 20 dana od dana isporuke
robe te da se kupac obavezao da prodavcu na dan potpisivanja ugovor dostavi
dvije blanko mjenice, te da potpiše i pečatira mjenična ovlašćenja kao
sredstvo obezbjedjenja urednog plaćanja prodavcu. U članu 4 ugovora navedeno
je da je kupac dužan da ukoliko ne plati robu u ugovorenom roku plati zakonsku
zateznu kamatu, od dana kašnjenja sa izmirenjem obaveze pa do dana isplate.
Ugovor je u ime kupca, PD B E DOO, potpisala V V kao izvršni direktor.
Iz mjenice serije AA 1142333 proizilazi da ista glasi na iznos od 4.358,43
eura, da je izdata u korist D DOO te da je ista ovjerena pečatom firme PD B E
DOO i da je ista potpisana od strane V V.
Iz mjeničnog ovlaštenja utvrđeno je da je isto izdato od PD B E DOO, koga
zastupa izvršni direktor V V, kojim ovo privredno društvo daje saglasnost
,povjeriocu D DOO da može samostalno popuniti blanko mjenicu koja se nalazi u
posjedu tog preduzeća, a koju je izdalo preduzeće PD B E DOO na mjenični iznos
koji odgovara iznosu njihovog duga u eurima prema povjeriocu iz osnova Ugovora
od 28.03.2012 godine. Mjenično ovlašćenje je ovjereno pečatom firme PD B E DOO
kao i pečatom oštećenog preduzeća te potpisano od strane V V, kao izvršnog
direktora PD B E DOO.
Iz dopisa Hypo Alpe Adria Banke broj 1082 od 12.12.2012 godine proizilazi da
nije mogla biti realizovana napred navedena mjenica jer dužnik PD B E DOO nema
dovoljno sredstava na računu.
Iz potvrde o prometu preko računa Hypo Alpe Adria Banke-Ekspozitura K broj
1148 od 22.02.2013 godine proizilazi da PD B E DOO iz B, koja obavlja platni
promet prekor računa br. , a koji se vodi kod te banke, u periodu od
28.03.2012 godine - 11.12.2012 godine nije imao prometa po računu u navedenom
periodu, te da je stanje tog računa na dan 22.02.2013 godine 0,16 eura.
Iz izvoda iz kaznene evidencije UP PJ Podgorica od 28.03.2013 godine je
utvrdjeno da okrivljeni ranije nije osudjivan.
Na osnovu svih izvedenih dokaza cijeneći ih pojedinačno i u uzajamnoj
povezanosti, a u odnosu na odbranu okrivljenog, sud je našao da nema dokaza da
je okrivjeni učinio krivično djelo stavljeno mu na teret, pa je shodno članu
373. stav 1. tačka 2. ZKP riješio kao u izreci.
Naime, iz odbrane okrivljenog, izjave svjedoka V V, te ovlašćenog predstavnika
oštećenog preduzeća Č S i naprijed navedenih pismenih dokaza, proizilazi da je
preduzeće PD B E DOO, kao kupac, sa oštećnim preduzećem, kao prodavcem, dana
28.03.2012 godine zaključilo ugovor o kupoprodaji gradjevinskog materijala, da
je ugovor potpisan od strane izvršnog direktora PD B E DOO svjedok V V, a što
ista nije sporila u svojoj izjavi, da je obaveza tog preduzeća bila da na dan
potpisivanja ugovora dostavi prodavcu dvije blanko mjenice i mjenično
ovlašćenje kao garanicju da će preuzeta roba biti plaćena, a što je PD B E DOO
kao kupac i uradio.
Iz mjenice i mjeničnog ovlašćenja u spisima proizilazi da ista glasi na iznos
od 4.358,43 eura, da je istu u korist oštećenog preduzeća, izdalo preduzeće PD
B E DOO te da je ista potpisana od strane svjedoka V V, kao izvršnog
direktora, kao i mjenično ovlašćenje.
Iz dopisa H A A B kao i potvrde te banke proizilazi da na dan kada je preuzeta
roba kao ni na dan kada je ista trebala biti plaćena preduzeće B E DOO nije
imalo sredstava tj. u periodu od 28.03.2012 godine (kada je ugovor zaključen)
pa do 11.12.2012 godine nije bilo prometa na tom računu, da stanje tog računa
na dan 22.02.2013 godine iznosi 0,16 eura te da mjenica nije mogla biti
realizovana jer dužnik nije imao sredstava na računu.
U toku postupka nije se postavljalo kao sporno to da roba nije plaćena u
ugovorenom roku kao ni do dana održavanja pretresa, te da mjenica nije mogla
biti realizovana zbog nedostatka sredstava medjutim postavlja se kao sporno
pitanje da li za to može biti odgovoran okrivljeni, kojem se to optužnicom
stavlja na teret i da li su u konkretnom navedenim radnjama ostvareni elementi
krivičnog djela prevare iz čl. 244 st.3 u vezi st. 1 KZ-a, a koje je
okrivljenom stavljeno na teret.
Krivično djelo prevare iz čl. 244 st.3 u vezi st.1 KZ-a čini onaj ko drugog
dovede lažnim prikazivanjem ili prikrivanjem činjenica u zabludu ili ga
održava u zabludi u namjeri da sebi ili drugom pribavi protivpravnu imovinsku
korist i nanese mu štetu u iznosu koji prelazi tri hiljade eura, Dakle
potrebno je da se kumulativno ispuni više uslova: da je oštećeni naveden da
nešto učini na štetu svoje imovine i to obmanom, odnosno dovođenjem u zabludu
ili održavanjem u zabludi, lažnim prikazivanjem ili prikrivanjem činjenica.
Sud nalazi da provedeni dokazi nijesu sa sigurnošću uvjerili sud da je u
radnjama okrivljenog bilo prevarne namjere a što je bitno i neophodno za
postojanje predmetnog krivičnog djela niti da je prevarna namjera kod
okrivljenog postojala na početku poslovne saradnje odnosno da sud ne nalazi sa
sigurnošću a na osnovu provedenih dokaza da je okrivljeni postupao sa
unaprijed stvorenom prevarnom namjerom, sa umišljajem usmjerenim na to da
svoju obavezu ne ispuni već se po ocjeni ovog suda u konkretnom radi o
dužničko povjerilačkom odnosu koji se riješava u okviru građanskog prava.
Nije sporno da je okrivljeni u svojoj odbrani naveo da je on od oštećenog
preduzeća preuzeo robu za koju je njegova firma predala mjenicu sa mjeničnim
ovlašćenjem kao sredstvo obzebjedjenja, da su ga iz oštećenog preduzeća
kontaktirali oko plaćanja robe da im je on govorio da će robu platiti kada
naplate svoja potraživanja prema trećim licima pa kako se to nije desilo da
robu nijesu platili a koju odbranu je optužba smatrala priznanjem okrivljenog
medjutim nasuprot stavu optužbe iznijetom u optužnici i završnoj riječi, sud
smatra da kao što je već navedeno nije sa sigurnošću dokazano da je okrivljeni
doveo oštećene u zabludu, lažnim prikazivanjem činjenica da će preuzetu robu
od oštećenog preduzeća platiti u ugovorenom roku, a shodno zaključenom ugovoru
od 28.03.2012 godine za koju je kao sredstvo obezbjedjenja plaćanja predata
mjenica sa mjeničnim ovlašćenjem, koja roba nije plaćena u ugovorenom roku,
čime je oštećenom preduzeću nanio štetu a sebi pribavio protivpravnu imovinsku
korist u navedenom iznosu.
Ovo zbog toga što se mora uzeti u obzir da okrivljeni nije zaključio predmetni
ugovor o kupoprodaji već je to u ime preduzeća PD B E DOO uradila izvršni
direktor, svjedok V V, a koja je u ime preduzeća i potpisala predmetnu mjenicu
kao garanciju da će preuzeta roba biti plaćena u ugovorenom roku. Osim toga
osnivač PD B E DOO društva je otac okrivljenog V D a ne okrivljeni, a izvršni
direktor je bila V V.
S tim u vezi, po mišljenju suda ne može se okrivljenom stavljati na teret da
je on kao „vlasnik“ preduzeća PD E DOO sebi pribavio pribavio protivpravnu
imovinsku korist u iznosu od 4.358,43 eura i doveo u zabludu oštećeno
preduzeće da će preuzetu robu platiti u ugovorenom roku i nakon toga održavao
isto u zabludi.
Oštećeno preduzeće a kako to proizilazi iz sprovedenih dokaza nije se obratilo
izvršnom direktoru niti osnivaču PD E DOO radi predmetne isplate već
okrivljenom jer je isti robu preuzeo, a na navedeni način okrivljeni nije
mogao sebi pribaviti protivpravnu imovinsku korist kako mu se optužbom stavlja
na teret, već je imovinska korist eventualno mogla biti pribavljene preduzeću
PD E DOO B, čija je obaveza bila da tu robu plati. Okrivljeni nije bio
odgovorno lice (ni izvršni direktor ni osnivač) u tom preduzeću.
Dakle ugovor je zaključilo predzeće PD B EDOO, koje je i izdalo predmentu
mjenicu koju je potpisala izvršni direktor i obaveza preduzeća je bila da
preuzetu robu plati pa ostaje nejasno zbog čega je okrivljenom stavljeno na
teret da je kao „vlasnik“, (a pri činjenici da je osnivač preduzeća otac
okrivljenog a izvršni direktor svjedok V V), na navedeni način opisan u izreci
stavljeno doveo u zabludu oštećeno preduzeće i na taj način sebi pribavio
protivpravnu imovinsku korist.
Na osnovu svega navedenog sud je kako je već rečeno smatrao da se u konkretnom
radi o građansko pravnom odnosu između preduzeća PD B E DOO i oštećenog
preduzeća, tj. nespornom dugu koji ima preduzeće PD B E DOO prema oštećenom
preduzeću D DOO, te da provedeni dokazi sud nijesu sa sigurnošću uvjerili u
prevarnu namjeru okrivljenog V Ž, već je sud zbog svega naprijed navedenog
ostao u sumnji pa je primjenom načela „in dubio pro reo“ odlučeno u korist
okrivljenog.
Imajući u vidu ovakvu odluku suda, troškovi krivičnog postupka padaju na teret
budžetskih sredstava suda.
Oštećeno preduzeće DOO „D“ iz R se sa imovinskopravnim zahtjevom upućuju na
parnicu.
OSNOVNI SUD U KOTORU
Dana, 16.05.2013 godine
ZAPISNIČAR, SUDIJA,
Jadranka Golub, s.r. Sanja Čakanović, s.r.
PRAVNA POUKA: Protiv ove presude dozvoljena je žalba u roku od 15 dana od dana
prijema iste, Višem sudu u Podgorici, a preko ovog suda.