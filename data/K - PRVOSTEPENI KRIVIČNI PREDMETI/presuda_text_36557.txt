K.br.5/12
U IME CRNE GORE
OSNOVNI SUD U DANILOVGRADU kao prvostepeni krivični, po sudiji pojedincu
Vladimiru Novoviću, uz učešće Branke Nikolić, kao zapisničara, u krivičnom
predmetu okrivljenog S. D. iz Danilovgrada, zbog krivičnog djela zlostavljanje
iz čl. 166a st.2 u vezi st.1 KZ, odlučujući po optužnom predlogu Osnovnog
državnog tužilaštva iz Podgorice Kt.br.1656/11-2 od 27.12.2011.godine, koji je
na glavnom pretresu zastupao Grujo Radonjić, zamjenik ODT-a iz Podgorice,
nakon održanog glavnog i javnog pretresa, u prisustvu zastupnika optužbe,
okrivljenog i oštećenog K.V. dana 18.09.2013.godine, donio je dana
23.09.2013.godine i istog dana javno objavio
PRESUDU
Okrivljeni STEŠEVIĆ DEJAN, JMBG ..., od oca M. i majke P., rođene B., rođen
....godine u P., sa mjestom prebivališta u D., P. b.b., državljanin Crne Gore,
pismen, završio srednju školu unutrašnjih poslova, nezaposlen, neoženjen, bez
djece, lošeg imovnog stanja, nalazi se u ZIKS-u, osuđivan presudom Višeg suda
u Podgorici Kv.br.67/13 od 24.01.2013.godine, zbog krivičnog djela iz čl.300
st.1 KZ, na kaznu zatvora u trajanju od 3 godine.
Kriv je
Što je:
Dana 27.10.2011.godine u Danilovgradu, u mjestu Grlić, ispred stovarišta
"Ledine" kao službeno lice-ovlašćeni službenik Uprave policije-Ispostave
Danilovgrad, u vršenju službe, prilikom vršenja kontrole saobraćaja na
putevima zlostavljao oštećenog K. V. i prema njemu se ponašao na način koji
vrijeđa ljudsko dostojanstvo, na način što je intervenišući na poziv
oštećenog, koji je prethodno dežurnoj službi policije prijavio neregularnosti
u odvijanju saobraćaja, istom prišao obraćajući mu se riječima "što zoveš
policiju kad ne znaš ni đe si i ne umiješ objasniti đe da dođem", a zatim ga
više puta otvorenom šakom udario u predjelu glave i koljenom u predjelu trbuha
nanoseći mu laku tjelesnu povredu u vidu izrazitog crvenila u predjelu obje
ušne školjke i krvnog podliva u predjelu trbuha, a bio je svjestan svog djela,
čije je izvršenje htio i znajući da je njegovo djelo zabranjeno.
- čime je počinio krivično djelo zlostavljanje iz čl.166a st.2 u vezi st.1
KZ.
Pa sud okrivljenog S. D. primjenom citiranih zakonskih propisa, te čl.4, 5,
13, 15, 32, 36 i 42 KZ i čl.226, 229 i 374 ZKP-a
O S U Đ U J E
Na kaznu zatvora u trajanju od 4 (četiri) mjeseca.
Dužan je okrivljeni S. D. da na ime troškova krivičnog postupka uplati budžetu
Crne Gore iznos od 99,00 eura i na ime sudskog paušala iznos od 30,00 eura, a
sve u roku od 15 dana po pravosnažnosti presude.
Na osnovu čl.239 st.2 ZKP-a oštećeni K. V. se radi ostvarivanja imovinsko-
pravnog zahtjeva upućuje na parnični postupak.
O b r a z l o ž e nj e
Optužnim predlogom Osnovnog državnog tužilaštva iz Podgorice Kt.br.1656/11-2
od 27.12.2011.godine, okrivljenom S. D. stavljeno je na teret izvršenje
krivičnog djela zlostavljanje iz čl.166a st.2 u vezi st.1 KZ. Zastupnik
optužbe je na glavnom pretresu u završnoj riječi precizirao činjenični opis
krivičnog djela iz optužnog predloga, na način određen kao u izreci presude,
dok je pravna kvalifikacija ostala ista. Predložio je da sud okrivljenog S. D.
oglasi krivim i osudi u okviru zakonom propisane kazne.
Okrivljeni S. D. u odbrani datoj u istražnom postupku i na glavnom pretresu u
bitnom je naveo da ne priznaje izvršenje krivičnog djela koje mu se stavlja na
teret, te da od svega navedenog ništa nije tačno. Naveo je da je dana
27.10.2011.godine u 18,00 započeo smjenu kao patrolni saobraćajni policajac
Uprave policije Ispostava Danilovgrad, da je smjena trajala do 06,00 časova
narednog dana, te da je sa njim u smjeni bio policajac-pripravnik M. N. Negdje
oko 23,30 časova preko radio veze dobio je poziv od dežurne službe Ispostave
Danilovgrad da pođu ispred stovarišta "L.", koje se nalazi u mjestu G., jer je
oštećeni K. V. pozvao dežurnu službu i prijavio da će neko da ga ubije kod
navedenog stovarišta. Pojasnio je da je mu je dežurni policajac saopštio da je
oštećeni K. pričao potpuno nepovezano, da je vjerovatno pod dejstvom alkohola,
da ga nije razumio najbolje o čemu govori, da pođu na lice mjesta i vide o
čemu se radi. Nakon što su dobili obavještenje iz Dežurne službe on i M. N. su
se službenim vozilom marke "Mercedes" uputili prema stovarištu "Ledine". Kada
su stigli ispred stovarišta zatekli su vozilo "Opel Kadet", bijele boje, na
kojem je bio otvoren prtljažnik i uključena oborena svijetla. Istakao je da je
pored vozila na udaljenosti 10-15 metara stajao jedan čovjek, da je još iz
vozila upitao tog čovjeka "Jeste li vi K. i jeste li vi zvali policiju", da mu
je on odgovorio potvrdno, nakon čega je izašao iz vozila. Istovremeno je iz
vozila izašao i njegov kolega M.N. Objasnio je da su on i M. N. stali na
udaljenosti od najviše 2-3 metra od oštećenog K., da je pitao oštećenog K. u
čemu je problem, a da mu je oštećeni K. odgovorio da će nekoga da ubije i to
ključem od točkova, jer to nije ni vatreno ni hladno oružje, tako da mu se ne
može ništa. Sjeća se da je zatim oštećeni K. pokazao rukom prema svom vozilu i
rekao "eno tamo vam je ključ pa ga oduzmite ako imate pravo". Tvrdi da je
tražio od oštećenog K. da se smiri i da polako objasni koga će da ubije i sve
ostalo. Dalje je naveo da je oštećeni K. nastavio da viče, pominjući neki džip
i govoreći da nema kuda da prođe osim putem pored kojeg su se nalazili. Čuo je
i da je oštećeni K.pominjao da će da ubije nekog Ivanovića. Djelovalo mu je da
je oštećeni K. pod dejstvom alkohola. Zamolio je oštećenog K. da se smiri i
objasnio mu je da su on i kolega došli da mu pomognu i da ga po potrebi upute
u stanicu policije da podnese prijavu. Kada je opet upitao oštećenog K. o čemu
se radi, isti je kazao „Znate vi dobro ko je mom đetetu od 6 godina stavljao
bombu u usta“. Na ponovljeno pitanje upućeno oštećenom K. da objasni o čemu se
radi, tvrdi da je oštećeni K. kazao da nema nikakvih problema i da će on to
završiti, a tom prilikom je i prijetio kažiprstom prema njemu. Ukazao je
oštećenom K. da mu ne prijeti, a zatim je pozvao dežurnu službu i dao je
obavještenje da mu djeluje da je oštećeni K. pijan, jer priča nepovezano, da
je zatečen napolje pored svog vozila i da u njegovom okruženju nije bilo
nikoga. Iz dežurne službe mu je rečeno da uputi oštećenog K. u stanicu
policije ukoliko ima nešto da prijavi, a što je on i učinio. Poslije nekoliko
minuta dobio je drugi poziv iz dežurne službe, kojom prilikom je upućen u
mjesto K. gdje je došlo do saobraćajne nezgode. Dodao je da je oštećeni K.
ostao da stoji pored svog vozila i da priča nerazumljivo. Kada je poslije
ponoći završio uviđaj došao je u dežurnu službu kako bi uzeo izjavu od jednog
vozača koji je učestvovao u nezgodi. Tada je u kancelariji primijetio
oštećenog K. V., koji je sjedio na stolici. Tom prilikom sa oštećenim K. V.
nije imao bilo kakav kontakt. Kada je oko 06,00 časova predavao smjenu, kolega
L. V. mu je kazao da je oštećeni K. V.r dolazio sa nekom medicinskom
dokumentacijom i da je tražio da razgovara sa načelnikom, što nije bilo moguće
jer je načelnik počinjao da radi od 09,00 časova, te da oštećeni K.ć Vladimir
nije htio da podnosi krivičnu prijavu bez prethodnog razgovora sa načelnikom.
Još je dodao da su on i M. N. kritičnom prilikom imali na sebi policijsku
uniformu i zimsku kratku jaknu, da su se na jakni nalazile epolete, oznake
policije, značka sa brojem i pločica sa imenom, s tim što M. N. nije imao
značku jer je bio pripravnik, da su preko jakni obojica imali žute
fluoroscentne prsluke sa natpisom policija, da se od tih prsluka nijesu mogli
vidjeti niti pločica sa imenom niti značka, da ga oštećeni K. V. nije pitao za
broj značke, da je kod stovarišta „Ledine“ bio mrak tako da nije mogao vidjeti
da li je oštećeni K. V. imao povrede, da je, kada je poslije ponoći ponovo
sreo oštećenog K. V. u kacelariji dežurne službe, vidio da oštećeni nema
nikakvih povreda po licu, te da se kritične večeri nije primicao oštećenom K.
V.u bliže od 2 metra odnosno da on i M. N nijesu udarali oštećenog. U odbrani
datoj na glavnom pretresu je pojasnio da kod stovarišta „L.“ nije bila
uključena bilo kakva sijalica ili rasvjeta, ali da je malo dalje bilo neke
ulične rasvjete. U završnoj riječi je kazao da nema dokaza da je počinio
krivično djelo stavljeno mu na teret zbog čega je predložio da ga sud oslobodi
od optužbe.
Sud je na glavnom pretresu u dokaznom postupku saslušao svjedoka-oštećenog K.ć
V., saslušao svjedoka M. N., pročitao izvještaj ljekara Jedinice za HMP u
Danilovgradu od 28.10.2011.godine, izdat na ime oštećenog K. V., pročitao
nalaz i mišljenje vještaka sudske medicine prof.dr Dragane Čukić
Kt.br.1656/11-2 od 17.11.2011.godine i saslušao ovog vještaka, pročitao izvod
iz kaznene evidencije Uprave policije PJ Podgorica, br.29-245/11-29638/2-4645
od 10.11.2011.godine, izdat na ime okrivljenog S. D. i izvršio uvid u spise
predmeta Višeg suda u Podgorici Kv.br.67/13.
Svjedok-oštećeni K. V. u iskazu datom u istražnom postupku u bitnom je naveo
da je dana 27.10.2011.godine bio na više slava („Sveta Petka“). Oko 23,00 časa
se vratio kući, u mjesto G., da bi uzeo flašu pića, koju je namjeravao
odnijeti svom drugu V. R., koji je slavio slavu i u mjestu D. Z.. Kada se
uvjerio da u kući nema flašu pića, pa kako je red da se na slavu odnese flaša
pića, svojim vozilom marke "Opel Kadet" uputio se prema kružnom toku, koji se
nalazi na ulazu u D., a iz razloga da bi u prodavnici izvršio kupovinu pića.
Dok se kretao magistralnim putem primijetio je da je jedno vozilo bilo
parkirano ispred benzinske pumpe i da se to vozilo pokrenulo. U jednom momentu
navedeno vozilo je njega preteklo, pa je onda naglo ukočeno. Kada je pokušao
da izvrši preticanje ovog vozila, vozač tog vozila mu se poriječio i nije mu
dozvolio da izvrši preticanje. Objasnio je da su u tom vozilu bila 3 lica,
koja su otvarala stakla, vrištala i vikala prema njemu. Iz straha da ne
izazova saobraćajnu nezgodu isključio se sa puta i došao je do stovarišta
"L.", obzirom da je ispred tog stovarišta postojala rasvjeta. Pozvao je
policiju putem mobilnog telefona na broj 122 i dežurnom policajcu je saopštio
da ima problem sa nekim vozačem u saobraćaju i da treba da se pošalje patrola
policije. Pojasnio je da je tom policajcu kazao "ubiće me noćas, ili ću ja
njega ubit". Nakon 10 minuta stigla je patrola policije sa službenim vozilom
marke "Mercedes". Sjeća se da su se parkirali nedaleko od njega i da su iz
vozila izašli dvojica policajca. Tvrdi da mu je jedan od policajaca kazao "što
zoveš policiju, kad ne znaš ni đe si i ne umiješ objasniti đe da dođemo".
Kazao je ovom policajcu da je u dežurnoj službi objasnio preko mobilnog
telefona da se nalazi ispred stovarišta "L." vlasništvo V. i V. K. Nakon toga
ovaj policajac mu je prišao i uhvatio ga je za košulju koju mu je pocijepao.
Pitao je ovog policajca "da nećeš da me udariš", a ovaj policajac mu je
odgovorio , "oću, sad ćeš viđet". Istakao je da ga je ovaj policajac otvorenim
dlanom desne ruke udario u predjelu glave, tj. ušne školjke i lica, da ga je
zatim udario koljenom desne noge u stomak, te da ga je kada se malo savio
naprijed još 2 puta udario, isto dlanom ruke, u predjelu glave. Dalje je naveo
da je rekao ovom policajcu "udrite vi noćas, a ja ću sjutra", a da mu je
navedeni policajac odgovorio "ćuti pičko, spušti ruke dolje". Tražio je od
ovog policajca da mu otkrije žuti prsluk da vidi značku i krenuo je prema
policajcu u cilju pomjeranja prsluka i utvrđenja broja značke. Zatim je ovaj
policajac preko mobilnog telefona ili radio veze kazao nekom "odraću ga noćas
od batina, jeba sam mu majku". Kada je vidio da će ova dva policajca da odu
otvorio je vrata od svojih kola sa namjerom da pođe u policiju i da prijavi
događaj. Međutim, policajac koji ga je udarao rekao mu je "vidim li te da
sjedneš u kola, privešću te, odraću te". Obzirom da je bio na slavama i da je
popio šest piva u vremenu od 13,00 časova zaključao je kola i krenuo je pješke
u pravcu D.. Dok se kretao magistralnim putem od mjesta događaja u pravcu D.,
pored njega je 20 puta prošlo neko plavo sportsko auto, koje mu se primicalo
vrlo blizu. Stekao je utisak da ga pokušavaju zaplašiti. Kada se približio
gradu ovo vozilo je otišlo. Prvo je otišao u Dom zdravlja, gdje mu je ljekar
konstatovao povrede, a nakon toga u stanicu policije. U stanici policije je od
službenika zahtijevao razgovor sa načelnikom, ali su mu tom prilikom rekli da
je kasno i da je načelnik na poslu od 09,00 časova ujutro. Odbio je ponudu
policajaca da razgovara sa komandirom. Tokom ovog razgovora vidio je da je u
stanicu policije došao i policajac koji ga je udarao. Ovaj policajac koji ga
je udarao mu je rekao da mu je broj značke 2608. Osim toga ovaj policajac mu
je kazao i "što puvaš, ti si pička". Kada je odgovorio ovom policajcu da nije
to što je on tvrdio da jeste i da će mu to dokazati, ovaj policajac mu je
rekao "jesi pička, no što si". Smatra da ga je ovaj policajac provocirao kako
bi ga napao. Po izlasku iz kancelarije ovaj policajac ga je namjerno zakačio
po nogama. Dodao je da ga je udarao policajac koji je vozio službeno vozilo, a
da ga nije udarao policajac koji je izašao sa mjesta suvozača.
Svjedok-oštećeni K. V. u iskazu datom na glavnom pretresu u bitnom je ponovio
iskaz dat u istražnom postupku s tim što je pojasnio da je kritične noći
ispred stovarišta "L." bila veoma dobra rasvjeta, tj. da je mjesto bilo
osvijetljeno. Upravo zbog toga je i odlučio da na navedenom mjestu sačeka
policiju. Istakao je da je okrivljeni S. D. lice koje mu je kritične noći
zadalo udarce, a da je M. N. bio drugi policajac, koji je bio sa okrivljenim
S. D.. Izjasnio se da kritičnog dana i kritične noći nije imao sa bilo kim
fizički kontakt, izuzev što ga je okrivljeni S. D. udarao. Pridružio se
krivičnom gonjenju protiv okrivljenog S. D. i postavio je imovinsko-pravni
zahtjev.
Svjedok M. N. u iskazu datom u istražnom postupku u bitnom je naveo da je dana
27.10.2011.godine bio u smjeni od 18,00 časova do 06,00 časova narednog dana i
to kao policajac pripravnik u patroli sa okrivljenim S. D., koji je bio vođa
patrole. Sjeća se da su iz dežurne službe dobili poziv da pođu do stovarišta
"L.", koje se nalazi sa desne strane magistralnog puta gledano prema P., a iz
razloga jer je dežurnu službu pozvao K. V. i kazao da će da ubije nekog I.
Dežurni policajac im je ukazao da K. priča nepovezano i da je najvjerovatnije
u alkoholisanom stanju. Po uputstvu iz dežurne službe, službenim vozilom marke
"Mercedes" otišli su do navedenog stovarišta. Kada su stigli ispred stovarišta
zatekli su jedno vozilo marke "Opel Kadet", bijele boje, na kojem su bila
podignuta vrata prtljažnika. Nedaleko od ovog vozila, na oko 10-ak metara od
istog, stajao je oštećeni K. V. Nakon što su izašli iz vozila, S. D. je pitao
ovog čovjeka "jeste li vi K. Vl.r", a on je potvrdno odgovorio. Istakao je da
se S. D. uputio prema ovom čovjeku, da je on išao za njim, da se okrivljeni S.
D. približio na otprilike jedan metar, te da je nastavio komunikaciju sa
oštećenim K. V. Dalje je naveo da je oštećeni K. V.r govorio da će da ubije
nekog I. ključem od točkova i da ne mogu da mu ga uzmu, jer to nije ni hladno
ni vatreno oružje. Dodao je da je oštećeni K. V.r pominjao neko dijete i neku
bombu, da je pričao nepovezano, da je bio u alkoholisanom stanju, da je vikao,
a da mu je S. D. par puta govorio da se smiri, da ne viče, da su došli da mu
pomognu, te da im kaže u čemu je problem. U jednom momentu S. D. se udaljio i
pozvao je dežurnu službu. Poslije toga, a imajući u vidu da u okolini nijesu
primijetili bilo koga obzirom da je mjesto bilo osvijetljeno, uputili su
oštećenog K. V.a da podnese prijavu, ukoliko smatra da to treba da uradi.
Pojasnio je da je sve ovo trajalo nekih desetak minuta, da su nakon toga
otišli i vršili uviđaj jedne saobraćajne nezgode koja se dogodila u mjestu Z.,
da je on poslije uviđaja otišao na obezbjeđenje lica mjesta u jednoj kafani, a
da je S. D.n otišao u stanicu policije, da je ispred stovarišta “L.”, gdje su
zatekli oštećenog K. V., bila rasvjeta, da on nije vidio da je oštećeni K. V.
imao povreda po sebi, da je stojao na udaljenosti od oštećenog K. V.a na oko 2
metra, te da je oštećeni K. V. bio u vidno alkoholisanom stanju. Posebno je
naglasio da oštećenog K. V. niko nije udarao dok su bili ispred stovarišta.
Svjedok M. N. u iskazu datom na glavnom pretresu u bitnom je naveo da je
kritične večeri kao policajac pripravnik bio u patroli sa S. D., koji je kao
stariji kolega bio vođa patrole. U neko doba dobili su poziv iz dežurne službe
da pođu do stovarišta "L.", jer je oštećeni K. V.r imao problem sa nekim licem
i tražio je intervenciju policije. Odmah po dobijanju poziva iz dežurne
službe, on i kolega S. D.n su se uputili prema stovarištu službenim vozilom
marke "Mercedes". Kada su stigli ispred stovarišta "Ledine, vidio je parkirano
jedno vozilo marke "Opel Kadet", bijele boje, na kojem su bila podignuta vrata
prtljažnika. Na oko 2-3 metra od vozila, stajao je oštećeni K. V.. Po izlasku
iz vozila S. D. je upitao oštećenog K. V. da mu objasni u čemu je problem i sa
kim je imao problem. Obzirom da je oštećeni K. V. bio u vidno alkoholisanom
stanju, potpuno je nepovezano pričao, pominjao je neko dijete od 6 godina,
nekog L. i neku bombu, vezano za neki raniji događaj. Sjeća se da je S. D.
uporno pokušavao da dobije obavještenje od oštećenog K. V. o okolnostima
vezanim za njegovu prijavu dežurnoj službi, ali da u tome nije uspio. Pojasnio
je da je K. V. govorio da će nekoga ubiti. Zatim je S. D. pozvao dežurnu
službu i obavijestio ih o svemu što je zatečeno, nakon čega su mu iz dežurne
službe kazali da uputi oštećenog K. V. na podnošenje prijave. Nakon što je to
S. D. učinio, oni su se udaljili sa lica mjesta radi obavljanja drugih
policijskih poslova. Dodao je da je osvjetljenje na mjestu ispred stovarišta
"L." bilo srednje, da je vidio lice oštećenog K. V., da je isti bio crven u
licu, tj. "zajapuren", te da je bio otečen u predjelu ličnog dijela glave,
gdje je primijetio da su mu krvni sudovi došli do izražaja. Tvrdi da je sve
ovo vidio sa udaljenosti 1,5-2 metra od K. V. Nakon što je upoznat na
različitosti u odnosu na iskaz dat u istražnom postupku u bitnom je naveo da
se u iskazu datom kod tužioca izjašnjavao o tome da kod K. V. nije zapazio
povrede u vidu posjekotina, razderotina i slično, a da je smatrao da je
crvenilo i natečenost u predjelu lica sa izraženim krvnim sudovima nastupila
usljed alkoholisanosti K. V., zbog čega tužiocu nije ni kazao da je zapazio
ove promjene na njegovom ličnom dijelu glave.
U nalazu i mišljenju vještaka sudske medicine prof.dr Dragane Čukić
Kt.br.1656/11-2 od 17.11.2011.godine, saslušanju ovog vještaka sa glavnog
pretresa i izvještaju ljekara Jedinice za HMP u Danilovgradu od
28.10.2011.godine, izdatom na ime oštećenog K. V., navedeno je da je oštećeni
K. V. dana 28.10.2011.godine u 00,05 časa, pregledan od strane ljekara HMP u
Danilovgradu, da su tom prilikom kod oštećenog konstatovane povrede u vidu
krvnog podliva sa otokom u desnom čeonom predjelu, izrazito crvenilo u
predjelu obje ušne školjke i krvni podliv u predjelu trbuha, a koje povrede
pojedinačno i u zbiru predstavljaju laku tjelesnu povredu. Navedene povrede
nastale su višekratnim (najmanje tri puta) djelovanjem tupine mehaničkog
oruđa, gdje spada i otvorena i zatvorena šaka, i koljeno i druga tupa
sredstva. Konkretno krvni podliv u predjelu trbuha je mogao nastati udarcem
koljena druge osobe.
Sud je cijenio nalaz i mišljenje ovog vještaka, pa je isti prihvatio kao
jasan, stručan i objektivan i dat prema pravilima struke i nauke
U izvodu iz kaznene evidencije Uprave policije PJ Podgorica
br.29-245/11-29638/2-4645 od 10.11.2011.godine, izdatom na ime okrivljenog S.
D., navedeno je da okrivljeni S. D. nije evidentiran u kaznenoj evidenciji ove
Područne jedinice.
Iz spisa predmeta Višeg suda u Podgorici Kv.br.67/13 utvrđuje se da je
okrivljeni Stešević Dejan osuđen pravosnažnom presudom Višeg suda u Podgorici
Kv.br.67/13 od 24.01.2013.godine, zbog krivičnog djela iz čl.300 st.1 KZ, na
kaznu zatvora u trajanju od 3 godine.
Na osnovu naprijed izložene činjenične gradje, koja proizilazi iz sadržine
dokaza provedenih na glavnom pretresu, ovaj sud je nesumnjivo zaključio da su
se u radnjama okrivljenog S. D. stekla sva obilježja bića krivičnog djela
zlostavljanje iz čl.166a st.2 u vezi st.1 KZ. Naime, okrivljeni je dana
27.10.2011.godine u D., u mjestu G., ispred stovarišta "L." kao službeno lice-
ovlašćeni službenik Uprave policije-Ispostave Danilovgrad, u vršenju službe,
prilikom vršenja kontrole saobraćaja na putevima zlostavljao oštećenog K. V. i
prema njemu se ponašao na način koji vrijeđa ljudsko dostojanstvo, na način
što je intervenišući na poziv oštećenog, koji je prethodno dežurnoj službi
policije prijavio neregularnosti u odvijanju saobraćaja, istom prišao
obraćajući mu se riječima "što zoveš policiju kad ne znaš ni đe si i ne umiješ
objasniti đe da dođem", a zatim ga više puta otvorenom šakom udario u predjelu
glave i koljenom u predjelu trbuha nanoseći mu laku tjelesnu povredu u vidu
izrazitog crvenila u predjelu obje ušne školjke i krvnog podliva u predjelu
trbuha, a bio je svjestan svog djela, čije je izvršenje htio i znajući da je
njegovo djelo zabranjeno.
Sve naprijed navedene činjenice utvrđene su iz iskaza svjedoka-oštećenog K.V.,
nalaza i mišljenja vještaka sudske medicine prof.dr Dragane Čukić i izvještaja
ljekara Jedinice za HMP u Danilovgradu od 28.10.2011.godine, izdatog na ime
oštećenog K. V..
Naime, iz iskaza svjedoka-oštećenog K. V., koji se po nalaženju ovog suda
objektivno, određeno, uvjerljivo, logično i istinito izjasnio o činjenicama
važnim za ovu krivičnu stvar, utvrđuje se da se dana 27.10.2011.godine, oko
23,00 časa, kretao vozilom magistralnim putem prema D., da ga je tokom vožnje
jedno vozilo u kojem su bila tri lica, namjerno ometalo u vožnji, da je zbog
toga otišao do osvijetljenog stovarišta „L.“ i pozvao dežurnu službu Uprave
policije Ispostava Danilovgrad, kada ih je obavijestio o neregularnostima u
odvijanju saobraćaja. Dalje se iz iskaza oštećenog K. V. utvrđuje da su ubrzo
po njegovoj prijavi ispred stovarišta „L.“ došli policajci okrivljeni S. D. i
svjedok M.ć N., da mu je okrivljeni S. D. prilazeći rekao „što zoveš policiju
kad ne znaš ni đe si i ne umiješ objasniti đe da dođem", te da ga je nakon
toga okrivljeni S. D. bez povoda za to više puta udario otvorenom šakom u
predjelu glave i koljenom u predjelu trbuha, zbog čega je odmah pošao na
pregled kod ljekara u D. Ovakav iskaz oštećenog K. V. potvrđen je nalazom i
mišljenjem vještaka sudske medicine prof.dr Dragane Čukić i izvještajem
ljekara Jedinice za HMP u Danilovgradu od 28.10.2011.godine, izdatim na ime
oštećenog K. V., a iz kojih dokaza se između ostalog utvrđuje da je oštećeni
K. V. pregledan dana 28.10.2011.godine u 00,05 časa od strane ljekara HMP u
Danilovgradu, da su tom prilikom kod oštećenog konstatovane povrede u vidu
izrazitog crvenila u predjelu obje ušne školjke i krvnog podliva u predjelu
trbuha, a koje povrede pojedinačno i u zbiru predstavljaju laku tjelesnu
povredu, da su navedene povrede nastale višekratnim djelovanjem tupine
mehaničkog oruđa, gdje spada i otvorena i zatvorena šaka, te da je krvni
podliv u predjelu trbuha mogao nastati i udarcem koljenom.
Kada se iskaz oštećenog K. V. dovede u međusobnu vezu sa nalazom i mišljenjem
vještaka sudske medicine prof.dr Dragane Čukić i izvještajem ljekara Jedinice
za HMP u Danilovgradu od 28.10.2011.godine, izdatim na ime oštećenog K. V.,
utvrđuje se da je upravo od više udaraca otvorenom šakom u predio glave i
koljenom u predjelu trbuha, koje je oštećenom K. V. zadao okrivljeni S. D.,
oštećeni K. V. zadobio laku tjelesnu povredu u vidu izrazitog crvenila u
predjelu obje ušne školjke i krvnog podliva u predjelu trbuha.
Ni okrivljeni S. D. u odbrani nije poricao da je kritičnom prilikom kao
ovlašćeni službenik Uprave policije Ispostava Danilovgrad, zajedno sa
policijskim pripravnikom M. N., upućen od strane dežurne službe ispred
stovarišta „L.“, koje se nalazi u G., a povodom telefonske prijave oštećenog
K. ..
Okrivljeni S. D. se branio da nije udarao oštećenog K. V.a tj. da se njemu
nije primicao bliže od 2 metra, da je ispred stovarišta “L.” bio mrak tako da
nije mogao vidjeti da li je oštećeni K. V.r imao povreda, te da je kasnije
(nakon kritičnog događaja) kada je poslije ponoći sreo oštećenog K. V.a u
policiji vidio da isti nema povreda. Ovakva odbrana okrivljenog S. D.
obesnažena je iskazom oštećenog K. V., nalazom i mišljenjem vještaka sudske
medicine prof.dr Dragane Čukić i izvještajem ljekara Jedinice za HMP u
Danilovgradu od 28.10.2011.godine, izdatim na ime oštećenog K. V.a, a iz kojih
dokaza je utvrđeno da je ispred stovarišta „Ledine“, koje mjesto je bilo
osvijetljeno, okrivljeni S. D. više puta otvorenom šakom udario u predio glave
i koljenom u predio trbuha oštećenog K. V. nanoseći mu laku tjelesnu povredu u
vidu izrazitog crvenila u predjelu obje ušne školjke i krvnog podliva u
predjelu trbuha. I svjedok M. N. potvrđuje da je mjesto događaja ispred
stovarišta „L.“ bilo osvijetljeno. Iz naprijed navedenih razloga sud nije
prihvatio odbranu okrivljenog i istu je cijenio kao neistinitu i sračunato
datu u cilju izbjegavanja krivice.
Takođe, sud nije prihvatio ni iskaz svjedoka M. N., koji je naveo da
okrivljeni Stešević Dejan nije udarao oštećenog K. V.. Njegov iskaz u
potpunosti je opovrgnut iskazom oštećenog K. V., nalazom i mišljenjem vještaka
sudske medicine prof.dr Dragane Čukić i izvještajem ljekara Jedinice za HMP u
Danilovgradu od 28.10.2011.godine, izdatim na ime oštećenog K. V.a. Po
nalaženju suda iskaz svjedoka Marsenić Nikole je sračunato dat u cilju
pomaganja okrivljenom S. D.u da izbjegne krivicu, a zašto je ovaj svjedok imao
interesa obzirom da mu je okrivljeni S. D. bio kolega.
Krivično djelo zlostavljanje iz čl.166a st.2 u vezi st.1 KZ čini službeno lice
koje u vršenju službe zlostavlja drugog ili prema njemu postupa na način kojim
se vrijedja ljudsko dostojanstvo. U konkretnom slučaju, okrivljeni S. D.n je
kao službeno lice - ovlašćeni službenik Uprave policije Ispostava Danilovgrad,
u vršenju službe, zlostavljao oštećenog K. V. i prema njemu se ponašao na
način koji vrijeđa ljudsko dostojanstvo na način što je intervenišući na poziv
oštećenog, koji je prethodno dežurnoj službi policije prijavio neregularnosti
u odvijanju saobraćaja, istom prišao obraćajući mu se riječima "što zoveš
policiju kad ne znaš ni đe si i ne umiješ objasniti đe da dođem", a zatim ga
više puta otvorenom šakom udario u predjelu glave i koljenom u predjelu trbuha
nanoseći mu laku tjelesnu povredu u vidu izrazitog crvenila u predjelu obje
ušne školjke i krvnog podliva u predjelu trbuha. Ovakvo ponašanje okrivljenog
S. D. prema oštećenom K. V. je zlostavljanje, odnosno nečovječno postupanje
koje se ispoljilo kroz nanošenje fizičkih patnji oštećenom K. V.u, obzirom da
je od zadatih udaraca oštećeni K. V.r nesumnjivo trpio bolove.
Imajući u vidu sve naprijed navedeno ovaj sud je utvrdio da su se u radnjama
okrivljenog stekla sva obilježja bića krivičnog djela zlostavljanje iz čl.166a
st.2 u vezi st.1 KZ.
Kod naprijed navedenog činjeničnog utvrdjenja, cijeneći psihički odnos
okrivljenog S. D. prema počinjenom krivičnom djelu, sud je našao da je isti
postupao sa direktnim umišljajem, odnosno bio je svjestan svog djela i htio je
njegovo izvršenje, što ga sve čini krivim. Dakle, okrivljeni S. D. je bio
svjestan svoje radnje, njene uzročne veze sa posljedicom koja će usljed nje da
nastupi i posljedice, pa je htio da svojom radnjom prouzrokuje zabranjenu
posljedicu tj. bio je svjestan da kao službeno lice u vršenju službe
zlostavlja oštećenog i prema njemu postupa na način koji vrijeđa ljudsko
dostojanstvo, a što je i htio.
Sud je prilikom odlučivanja o kazni imao u vidu sve okolnosti na strani
okrivljenog u smislu čl. 42 KZ, pa na strani okrivljenog nije našao
olakšavajućih okolnosti, a od otežavajućih okolnosti je našao da je osuđivan
presudom Višeg suda u Podgorici Kv.br.67/13 od 24.01.2013.godine, zbog
krivičnog djela iz čl.300 st.1 KZ, na kaznu zatvora u trajanju od 3 godine,
što je utvrđeno iz spisa predmeta Višeg suda u Podgorici Kv.br.67/13 pa je
okrivljenom izrekao kaznu zatvora u trajanju od 4 (četiri) mjeseca nalazeći da
je ista srazmjerna težini učinjenog krivičnog djela i ličnosti okrivljenog kao
počinioca, te da će se ovakvom kaznom postići svrha kažnjavanja iz čl.32 KZ i
na taj način dovoljno uticati na okrivljenog da ubuduće ne vrši ista ili
slična krivična djela, a u okviru opšte svrhe propisivanja i izricanja
krivičnih sankcija iz čl.4 st.2 KZ.
Sud je cijenio i druge provedene dokaze pa je našao da nijesu od uticaja na
odluku u ovoj krivičnoj stvari.
O troškovima krivičnog postupka odlučeno je na osnovu čl.226 i 229 ZKP-a, pa
kako je okrivljeni oglašen krivim obavezan je da na ime troškova krivičnog
postupka uplati budžetu Crne Gore iznos od 99,00 eura, a koji troškovi se
odnose na nagrade odmjerene vještaku sudske medicine prof.dr Dragani Čukić u
ukupnom iznosu od 99,00 eura, kao i iznos od 30,00 eura na ime sudskog
paušala, koji paušal je određen shodno složenosti i trajanju postupka uz
ocjenu imovinskih prilika okrivljenog, a sve prednje u roku od 15 dana po
pravosnažnosti presude.
Shodno čl.239 st.2 ZKP-a sud je oštećenog K. V., radi ostvarivanja imovinsko-
pravnog zahtjeva uputio na parnični postupak, obzirom da podaci krivičnog
postupka nijesu pružali pouzdan osnov ni za potpuno ni za djelimično
presudjenje, a pribavljanje dokaza o tome vodilo je nepotrebnom odugovlačenju
postupka.
Na osnovu izloženog, a primjenom čl. 374 ZKP-a, odlučeno je kao u izreci.
ZAPISNIČAR,  SUDIJA,
Branka Nikolić Vladimir Novović
D-na:
1.ODT Podgorica
2.Okrivljenom
3.Po pravosnažnosti oštećenom K. V.
PRAVNA POUKA: Protiv ove presude može se izjaviti žalba Višem sudu u
Podgorici, u roku od 8 dana od dana prijema pismenog otpravka, a preko ovog
suda.