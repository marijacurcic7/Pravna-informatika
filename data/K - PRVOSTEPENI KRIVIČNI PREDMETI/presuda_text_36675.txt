OSNOVNI SUD U PLAVU
K. br. 23/2013
U IME CRNE GORE
OSNOVNI SUD U PLAVU, sudija Hilmija Sujković, sa zapisničarem Senadom
Radončić, u krivičnom predmetu optuženih C.N. i K. M., oba iz P., zbog
krivičnog djela teška kradja u pomaganju iz čl. 240. st. 1. tačka 1. u vezi sa
čl. 25 Krivičnog zakonika, po optužnici  Osnovnog državnog tužilaštva u Plavu,
KT br.11/2013 od 09.04.2013 godine,  po održanom usmenom, glavnom, javnom
pretresu u prisustvu: zamjenika ODT u Plavu Rugovac Drite, optuženih i
branioca optuženog K. M., advokata L. D. a u odsustvu uredno pozvane oštećene
C. I., donio je i javno objavio dana 23.09..2013 godine
P R E S U D U
Optuženi:
1.Optuženi C. N. , JMBG ..., od oca O. i majke M., rodj. R., rodjen ...
godine, u B., sa prebivalištem u selu S., opština P. , državljanin Crne Gore,
nezaposlen neoženjen, pismen, završio srednju turističku školu, lošeg imovnog
stanja, neosuđivan.
2. Optuženi K. M., JMBG ... , od oca D. i majke Z. , rodjene B., rodjen ...
godine, u F. Nj., gdje i prebiva , ul. In H. 4 , sa boravkom u selu K.,
opština P., državljanin Crne Gore, nezaposlen, neoženjen, pismen, završio
srednju kuvarsku školu, srednjeg imovnog stanja, neosudjivan.
K r i v i s u
Što su:
Dana 03. februara 2013 godine, u 20,23 časova, u selu S., opština P., u
namjeri da sebi i drugima pribave protivpravnu imovinsku korist,  pomogli NN
licima da iz zaključane kuće vlasništvo oštećene C. I., obijanjem oduzmu novac
u iznosu od 500,00 USA dolara i 200,00 eura, tako što su po prethodnom
dogovoru, znajući da je isti sam u kući, u navedeno vrijeme telefonom pozvali
sina oštećene C. R. zv. B. da dodje u N.kuću da sa njima igra karte, koji
poziv mu je lično uputio optuženi N. sa mobilnog telefona optuženog M. br.
..., omogućivši tako NN licima da u njegovom odsustvu ovu kuću nesmetano obiju
na način što su upotrebom podesnog sredstva nasilno otvorili prozor na
prizemlju kuće , kroz tako otvoren prozor ušli u unutrašnost kuće i nakon
izvršene premetačine u njoj iz plakara u spavaćoj sobi, na drugom spratu kuće,
oduzeli novac u navedenom iznosu.
-Čime su izvršili krivično djelo teška kradja u pomaganju iz člana 240 stav. 1. tačka 1. u vezi sa članom 25 Krivičnog zakonika. 
Pa ih sud za izvršeno krivično djelo na osnovu navedenog zakonskog propisa te
primjenom članova : 4 , 32 , 36, 42 , 45 i 46. KZ i čl. 374 ZKP,
O S U D J U J E
Optuženog C. N. , na kaznu zatvora u trajanju od 3 (tri) mjeseca.
Optuženog K. M. , na kaznu zatvora u trajanju od 4 (četiri) mjeseca.
Optuženi se obavezuju da solidarno naknade troškove krivičnog postupka u
iznosu od 679,00 (šeststotinasedamdesetdevet) eura, kao i da na ime paušala
plate iznose od po 50,00  (pedeset) eura, u roku od 15 dana po pravosnažnosti
presude , pod prijetnjom prinudnog izvšenja.
Na osnovu čl. 239. st. 2 ZKP, optuženi su dužni da na ime oduzetog novca
oštećenoj C. I. solidarno plate iznos od 500,00 USA dolara i 200,00 eura , dok
se za ostali dio odštetnog zahtjeva koji se odnosi na pričinjenu materijalnu
štetu u njenoj kući, oštećena upućuje da isti ostvaruje u parnici.
O b r a z l o ž e n j e
Osnovno državno tužilaštvo u Plavu , optužnicom  Kt. br. 11/2013  od
09.04.2013 godine, optužilo je C. N. i K. M. , oba iz P., za krivično djelo
teška kradja u pomaganju iz člana 240 stav. 1. tačka 1. u vezi sa članom 25
Krivičnog zakonika.
U završnoj riječi zamjenik ODT u Plavu Rugovac Drita je precizirala podnesenu
optužnicu u pogledu vremena izvršenja predmetnog krivičnog djela, pa je pri
tako preciziranoj optužnici ostala u svemu i predložila sudu da optužene
oglasi krivim i osudi ih za navedeno krivično djelo , i to optuženog K. M. na
kaznu zatvora u trajanju od 5 mjeseci a optuženog C. M. na kaznu zatvora u
trajanju od 5 mjeseci – uslovno za jednu godinu dana.
Izjašnjavajući se o optužbi ODT u Plavu, optuženi C. N. u svojim odbranama iz
prethodnog postupka i sa glavnog pretresa u potpunsti priznaje izvršenje
krivičnog djela koje mu je javnom optužbom stavljeno na teret, istakavši da je
tačno da je u vrijeme, na mjestu i na način, kako mu se stavlja na teret,
zajedno sa optuženim K. M., omogućio nepoznatim licima da iz kuće
C.I.obijanjem oduzmu novac u iznosu od 500,00 USA dolara i 200,00 eura. Naime,
izjašnjavajući se o predmetnom dogadaju kao i o okolnostima koje su istom
prethodile navodi da je dana 03.02.2013 godine, kada se desio ovaj dogadjaj,
bio rodjendan njegovoj sestri E. , pa je na ovaj rodjendan kod njih došao i
rodjak C. R. zv. B., sin oštećene C. I.. Pošto mu je B. tom prilikom ispričao
da je njegova majka I. otputovala za P., to je nakon njegovog odlaska iz kuće
negdje oko 17,00 časova prvo pošao do kafane „A...“ gdje se zadržao oko 15-20
minuta i do svog druga M. A., kod kojeg se zadržao oko 5 minuta, da bi nakon
toga otišao do optuženog K. M. kako bi ga obavijestio o tome da oštećena C. I.
nije kod svoje kuće već u P.. Ovo iz razloga jer mu je optuženi M. , otprilike
dvije nedelje prije toga, rekao da se u I. kući nalazi 50.000,00 eura i 800,00
franaka i da ova kuća treba da se „odradi“ kada I. i B. ne budu u njoj, pa ga
je htio o tome obavijestiti. Nakon što mu je saopštio ovu vijest, optuženi M.
mu je kazao da mu javlja šifrovano preko facebooka ukoliko B. izadje iz kuće ,
što je on prihvatio. Poslije nekog vremena optuženi M. je lično došao u
njegovu kuću nakon čega su po dogovoru zajedno pošli do Igbaline kuće kako bi
pitali B. da li ima na prodaju rakije i na taj način izvidili situaciju u
kući. Dok je on Tom prilikom je on na ulaznim vratima kuće razgovarao sa B. ,
dok ga je M. čekao na putu ispred kapije dvorišta. Nakon toga, M. je pošao
svojoj kući i poslije otprilike 20 minuta ga kontaktirao preko facebook-a
poslavši mu poruku sadržine:„Moramo ga pozvati na karte, hajde da se vidimo na
jasla“. Pošto je ovu M. poruku shvatio tako da B. izvedu iz kuće, to je iz tog
razloga pošao na mjesto zv. „J...“ koje se nalazi u selu K., na pola puta od
njegove do M. kuće. Na ovom mjestu mu je M. objasnio da treba da nadju način
da izvedu B. iz kuće na neko vrijeme kako bi se iskoristilo njegovo odsustvo
da se u ovoj kući izvrši kradja novca. Tom prilikom mu je kazao da će to drugi
„odraditi“ a da je njegov zadatak da samo pozove B. da igra karte kod njega
dok se ovaj posao ne završi i obećao mu za to odredjeni procenat ukradenog
novca. Kada je pitao M. ko su ti što trebaju da odrade ovaj posao, on mu je
kazao: „Oni za tebe ne znaju pa ne treba ni ti za njih da znaš“. Nakon što su
došli u njegovu kuću, M. je sa svog mobilnog telefona pozvao brata A. koji mu
je na njegovo traženje dao broj telefona I. sina. Tada je on sa M. mobilnog
telefona obavio razgovor sa B. i pozvao ga da dodje kod njegove kuće da igraju
karte, što je on odmah prihvatio obzirom da je naivan i zaostao u razvoju.
Pošto su njihove kuće udaljene jedna od druge oko 80-100 m , to je iz tog
razloga B. kod njega došao za nekih 5 minuta. Za svo vrijeme dok se Beli
nalazio u njegovoj kući, optuženi M. je slao i primao SMS poruke sa svog
mobilnog telefona , ali ne zna kome. Nakon nekih 40 minuta, M. je pozvonio
telefon i nakon što se javio čuo je neki muški glas ali nije mogao poznati o
kom se radi. Pošto je licu koje ga je zvalo kazao: „Uredu je stari“ , M. je
prekinuo vezu i nakon 15-20 minuta rekao da mora da ide kući. Tada su zajedno
otpratili B. do njegove kuće nakon čega su se razišli. Poslije otprilike 10
minuta , kod njegove kuće je došla M. cura S. A., o čijem dolasku ga je
M.obavijestio prije toga preko facebook- a .Nakon 15 minuta od njenog
dolaska, kod njega kući je ponovo došao M. i tom prilikom mu dao dvije
novčanice u apoenima od po 5,00 dolara, koje je on ostavio na stolu pored
kompjutera. Otprilike oko 23,00 časa , kod njegove kuće su došli policajci
Odjeljenja bezbijednosti u Plavu i pozvali ga da sa njima podje u zgradu
policije , što je on i učinio, dok su optuženi M. i njegova cura A. i dalje
ostali u njegovoj kući. U završnoj riječi je još jednom u potpunosti priznao
izvršenje krivičnog djela koje mu je javnom optužbom stavljeno na teret i
izrazio kajanje zbog njegovog izvršenja.
Za razliku od optuženog C.N., koji je u svojim odbranama iz prethodnog
postupka i sa glavnog pretresa u potpunosti priznao izvršenje krivičnog djela
koje mu je javnom optužbom stavljeno na teret, optuženi K. M. ne priznaje
njegovo izvršenje niti u odbrani datoj kod ODT u Plavu niti u odbrani sa
glavnog pretresa, istakavši da mu je sve to namješteno od strane optuženog C.
N., ali da ne zna razlog ovakvog njegovog postupka. Pri tom u svojoj odbrani
kod ODT u Plavu navodi da je dana 03.02.2013 godine, u kući okrivljenog
boravio od 19,00 do 19,45 časova, i da prije toga , u periodu od 10,30 časova
do 19.00 časova, N. nije niti vidio niti je isti u tom periodu dolazio kod
njegove kuće. Za vrijeme ovog boravka u N. kući je negdje oko 19,40 časova, na
mobilni telefon, dobio poziv od oca D., nakon čega je prestao da igra karte i
izašao iz kuće. Tada su iz N. kuće sa njim izašli i sam N. kao i sin oštećene
C. I. zv. B., kojeg je prije toga, sa njegovog telefona, N. pozvao da sa njima
igra karte. Tom prilikom ga je N. otpratio do kuće C. M., gdje su se rastali.
Poslije toga je ponovo došao u N. kuću negdje oko 20,30 časova, s tim što su
se on i N. prije toga, na njegov poziv preko facebook-a,  našli na mjestu zv.
„J.“ i odatle zajedno pošli do N. kuće. Medjutim, za razliku od ovakve svoje
odbrane kod ODT u Plavu, u odbrani sa glavnog pretresa navodi da je dana
03.10.2013 godine, kada se desio predmetni dogadjaj, optuženi C. N. dolazio u
njegovu kuću negdje oko 18,00 časova i tom prilikom ga lično pitao da li hoće
da ide kod njega da igraju karte. Nakon što je prihvatio ovaj njegov poziv ,
N. se sam vratio svojoj kući, a on je došao kod njega otprilike poslije pola
sata. Dalje je naveo, objašnjavajući razlike u svojim odbranama koje je dao u
prethodnom postupku i na glavnom pretresu u pogledu vremena njegovog dolaska i
zadržavanja u kuću optuženog C. N., da je u N. kuću došao negdje oko 18,45
časova, da bi mu otprilike poslije pola sata N. tražio mobilni telefon kako bi
sa njega pozvao C. R. , zv. B., da sa njima igra karte. Otprilike 5 munuta
nakon ovog poziva, B. je došao u N.u kuću, gdje su igrali karte sve do negdje
21,00 časova, kada ga je na mobilni telefon pozvao otac D. i tražio da ili on
ili njegov brat dodju za njega u kafanu „L.“ obzirom da je bio u pripitom
stanju. Zbog toga je odmah napustio kuću optuženog N., a tom prilikom su sa
njim iz kuće izašli i N. i B.. Nakon što su sva trojica zajedno došli do kuće
C. I., B. je ušao u ovu kuću dok se N. vratio prema svojoj kući. On je takodje
otišao svojoj kući, koja je od Igbaline udaljena oko 15 minuta hoda ukoliko se
ide glavnim putem , odnosno 5 minuta hoda ukoliko se ide prečicom. Poslije
otprilike pola sata se ponovo vratio u N. kuću i tom prilikom u ovoj kući
zatekao i svoju djevojku S. A.. Nadalje je naveo da je prije prvog odlaska iz
N. kuće preko mobilnog telefona komunicirao samo sa svojom djevojkom i to više
puta putem SMS poruka i ocem H. D., sa kojim je razgovarao samo jednom.Na
kraju je naveo da je u istom periodu njegov telefon koristio i optuženi N. i
to ne samo kada je sa njega zvao C. R. zv. B.već i nakon toga, a ne zna sa kim
je tom prilikom N. imao komunikaciju obzirom da je prilikom i ovih razgovora
izlazio iz sobe u kojoj su se nalazili.
U završnoj rječi je u potpunosti prihvatio konačnu riječ svog branioca,
advokata L. D., koji je istakao da njegov branjenik nije počinio krivično
djelo koje mu se optužnicom ODT u Plavu stavlja na teret pa je predložio da ga
sud za ovo djelo oslobodi od optužbe. Naime, naveo je da teza optužbe u odnosu
na njegovog branjenika nije potkrijepljena nijednim dokazom, osim gole tvrdnje
optuženog C. N. u tom dijelu i dokazima koji se odnose na njegovu komunikaciju
sa najbližom rodbinom u vrijeme izvršenja predmetnog krivičnog djela. Dalje je
naveo da u prilog nevinosti njegovog branjenika za predmetno krivično djelo
ide i iskaz optuženog N. u dijelu u kojem tvrdi da mu je M. nakon izvršenja
predmetnog krivičnog djela kao nagradu dao dvije novčanice u apoenima od po
5,00 dolara, jer iz iskaza oštećene C.I. proizilazi da u novcu koji joj je
kritične prilike oduzet iz njene porodične kuće nije bilo novčanica u ovim
apoenima. Na kraju je naveo da se ni nalaz i mišljenje vještaka za
telekomunikacije, dipl.ing. B.P., u dijelu u kojem se izjasnio da su se lica
sa kojima je njegov branjenik komunicirao preko mobilnog telefona u vrijeme
izvršenja predmetnog djela nalazila na lokaciji kuće oštećene C. I., takodje
ne može prihvatiti kao dokaz na osnovu kojeg bi se mogla utvrditi krivica
njegovog branjenika , pa je zbog svega toga i predložio da ga sud iz svega
izloženog oslobodi od optužbe.
Radi provjere, kako odbrane optuženog C. N. u kojoj isti u potpunosti priznaje
izvršenje krivičnog djela koje je njemu i optuženom K. M. stavljeno na teret
tako i odbrane optuženog K. M. u kojoj isti negira izvršenje ovog krivičnog
djela, sud je u dokaznom postupku izveo sledeće dokaze: saslušao u svojstvu
svjedoka oštećenu C. I. i svjedoke C.R., H.ć D. i P. R., izvršio uvidjaj suda
na licu mjesta i vještačenje od strane vještaka za telekomunikacije dipl. ing.
B. P., pročitao zapisnik u uvidaju Uprave policije – Ispostave policije Plav ,
br. 02-240/13-359/3 od 04.02.2013 godine, potvrdu o privremeno oduzetim
predmetima od optuženog C. N.a izdatu od Uprave policije – Ispostave Plav, br.
sl. 02 od 04.02.2013 godine, izvod o komunikaciji sa ličnog profila Facebook
mreze optuženog C. N., izvod iz kaznene evidencije za optuženog C. N. br.
03-245 -2983 od 16.07.2013 godine, izdat od Uprave policije – Područne
jedinice Berane i izvod iz kaznene evidencije za optuženog K. M. br.
02-245-230/2 od 08.07.2013 giodine, izdat od Uprave policije – Odjeljenja
bezbjednosti Plav i izvršio  uvid u fotodokumentaciju Uprave policije -
Ispostave policije Plav, br. 6/13 od 04.02.2013 godine i izvještaj vještaka
dipl. ing. B.P. od 05.06.2013 godine, pa je svestranom ocjenom izvedenih
dokaza i njihovim uporedjivanjem sa navodima javne optužbe i odbranama
optuženih našao da isti ne samo potvrdjuju priznanje optuženog C. N. u pogledu
izvršenja krivičnog djela teška kradja u pomaganju iz čl. 240. st. 1. tačka 1.
u vezi sa čl. 25 Krivičnog zakonika, koje je im je javnom optužbom stavljeno
na teret, već i istovremeno obezvredjuju odbranu optuženog K. M. u dijelu u
kojem negira izvršenje ovog krivičnog djela.
Ovakvo svoje utvrdjenje i odluku u pogledu krivice i krivično pravne
odgovornosti optuženih C. N. i K. M. za navedeno krivično djelo, sud je
zasnovao na sledećim razlozima:
U toku krivičnog postupka je nesporno utvrdjeno, kako na osnovu odbrana
optuženih C. N. i K.M.tako i na osnovu iskaza oštećene C. Igbale i svjedoka C.
R., da je dana 03.02.2013 godine, kada se desilo obijanje njene kuće i kradja
novca iz nje, oštećena otputovala za Podgoricu i u kući ostavila pomenutog
svjedoka, koji joj je sin. Na osnovu odbrana optuženih, iskaza svjedoka C. R.
i nalaza i mišljenja vještaka za telekomunikacije dipl.ing. B. P. je dalje,
takodje nesporno utvrdjeno, ne samo da je svjedoka C. R., istog dana, u 20,23
časova, na njegov fiksni telefon pozvao optuženi C.N. i rekao mu da dodje kod
njega kući da sa njim i optuženim K.M. igra karte već i da je on ovaj njegov
poziv prihvatio. Konačno, na osnovu odbrane optuženog C. N. i iskaza svjedoka
C. R. je nesporno utvrdjeno i to da je kuća oštećene C. I. obijena i iz nje
oduzet novac baš u periodu dok se on nalazio u kući optuženog C.N..
Medjutim obzirom da je optuženi K. M. negirao izvršenje krivičnog djela koje
mu je stavljeno na teret, odnosno negirao da su on i optuženi C. N. , dana
03.02.2013 godine, po dogovoru kod N. kuće zvali svjedoka C. R. da sa njima
igra karte kako bi na taj način omogućili drugim licima da u njegovom odsustvu
nesmetano obiju kuću njegove majke C. I. i iz nje oduzmu novac u iznosu od
500,00 USA dolara i 200,00 eura, to su samim tim u toku krivičnog postupka
bile sporne ove činjenice pa ih je kao takve trebalo nesumnjivo utvrditi tj.
dokazati.
Da bi provjerio osnovanost odbrane optuženog K. M. u ovom dijelu a samim tim i
utvrdio pravo stanje stvari, sud je , kao što je već navedeno, saslušao
obojicu optuženih i izveo sve potrebne dokaze, pa je njihovom uporednom
analizom i ocjenom nesumnjivo utvrdio da je odbrana optuženog K. M. u ovom
dijelu neosnovana i da se predmetni dogadjaj odvijao na način kako je to u
svojoj odbrani tj. priznanju opisao optuženi C. N., što znači da je sud
priznanju optuženog N. poklonio punu vjeru i isto u potpunosti prihvatio,
ocijenivši ga ne samo jasnim, logičnim i potpunim već i u svemu saglasnim sa
izvedenim dokazima.
Tako je oštećena C. I., izjašnjavajući se na okolnosti obijanja njene
porodične kuće i oduzimanja iz iste 500,00 USA dolara i 200,00 eura, dana
03.02.2013. godine, ne samo u potpunosti potvrdila priznanje optuženog C. N. u
pogledu izvršenja predmetnog krivičnog djela koje je njemu i optuženom K. M.
stavljeno na teret već istovremeno i obezvrijedila odbranu optuženog M. u
dijelu u kojem negira izvršenje ovog krivičnog djela, istakavši da je kradja
novca iz njene kuće izvršena u periodu dok se njen sin R. po pozivu optuženog
N. nalazio u njegovoj kući. Naime , navela je da je tog dana pošla  u P., u
posjetu kod svoje kćerke C. N. i kod kuće ostavila svog sina C. R. zv. B., da
bi je narednog dana, negdje oko 09,00 časova, na mobilni telefon pozvao
inspektor Odjeljenja bezbijednosti Plav C. F. i obavijestio je da joj je
prethodne noći kuća obijena. Istovremeno je pitao da li je u kući imala para i
gdje ih je ostavila, pa je ovom inspektoru tom prilikom kazala ne samo iznos
novca koji je imala u kući već i mjesta na kojem je ovaj novac sakrila.
Pomenuti inspektor je nakon toga na tavanu kuće, na mjestu za koje mu je
kazala, pronašao 6.590,00 USA dolara, 1.000,00 švajcarskih franaka i 1.180,00
eura, dok novac u iznosu od 500,00 USA dolara i 200,00 eura , koji se nalazio
u novčaniku crne boje sakrivenom u spavaćoj sobi , na drugom spratu kuće, u
plakaru ispod garderobe, nije našao iz razloga što je isti oduzet. Zbog toga
se istog dana vratila iz Podgorice i dolaskom kod svoje kuće zapazila da je
prozor na prizemlju kuće , kroz koji su obijači ušli, slomljen kao i da su
vrata na pomoćnom objektu – kužini takodje polomljena. Nakon što je ušla u
unutrašnjost kuće, primijetila je da je sve u kući bilo ispreturano zbog
izvršene premetačine. Kasnije joj je sin C. R. zv. B. ispričao da je istog
dana kada je otputovala za P. kod njega kući dolazio optuženi C. N. i od njega
tražio da kupi rakiju, a nakon toga ga pozvao na fiksni telefon i kazao mu da
dodje kod njega da sa K. M. igraju karte, što je on i prihvatio. Poslije nekog
vremena optuženi M. je kazao da ga zove otac i da mora da ide kući zbog čega
su prestali sa igranjem karata. Nakon toga su njih dvojica otpratili R. do
kuće i otišli , da bi R. prilikom ulaska u kuću primijetio da je prozor na
prizemlju kuće otvoren. Kada je otključao ulazna vrata i ušao u kuću, vidio je
da su sve stvari po kući razbacane . Zbog toga je pozvao komšiju Ć. E., koji
je odmah o tome obavijestio policiju. Dakle, kako proizilazi iz iskaza
oštećene C. I., ista je u ovom svom iskazu ne samo potvrdila priznanje
optuženog C. N. u dijelu da je iskoristio njeno odsustvo iz kuće i u dogovoru
sa optuženim K.M. pozvao njenog sina R. da dodje kod njegove kuće da igraju
karte kako bi na taj način omogućili njemu nepoznatim licima da iz njene kuće
nesmetano oduzmu novac za koji mu je optuženi M. kazao da je sakriven u njoj
,već i obezvrijedila odbranu optuženog K. M. u istom dijelu a samim tim i u
dijelu u kojem negira izvršenje predmetnog krivičnog djela.
Izjašnjavajući se o predmetnom dogadjaju i svjedok C. R. , sin oštećene C. I.,
je takodje ne samo potvrdio odbranu optuženog C. N. u kojoj priznaje izvršenje
krivičnog djela koje mu je javnom optužbom stavljeno na teret već i
obezvrijedio odbranu optuženog K. M. u dijelu da zajedno sa optuženim N. nije
izvršio ovo djelo, istakavši da je obijanje njihove kuće i oduzimanje novca iz
nje izvršeno u periodu dok se po pozivu optuženog N. nalazio u njegovoj kući i
sa njim i optuženim M. igrao karte. Naime, naveo je da je tog dana njegova
majka I. pošla u P., da bi poslije izvjesnog vremena od njenog odlaska kod
njega kući došao optuženi C. N., koji mu je brat od strica, i pitao ga da li
ima na prodaju rakije. Pošto je N. slagao da je izgubio ključ od kužine u
kojoj se nalazi rakija, ovaj je otišao , da bi ga u večernjim satima pozvao na
fiksni telefon i rekao mu da dodje kod njegove kuće da sa njim i sinom K. H.
igra karte. Prihvatio je ovaj njegov poziv i nakon dolaska u njegovu kuću prvi
put vidio optuženog K. M.. Sa igranjem karata su počeli negdje oko 20,00
časova a završili oko 21,00 časova. Za svo to vrijeme optuženi M. je primao i
slao SMS poruke na svoj mobilni telefon, a ne zna niti od koga je ove poruke
primao odnosno kome je iste slao, niti je čuo njihovu sadržinu. Pošto je
negdje oko 21,00 časova optuženi M. rekao da ga otac zove da odmah ide kući,
to su prestali sa daljim igranjem karata i sva trojica zajedno pošli prema
njegovoj kući. Nakon što je sa seoskog puta skrenuo prema svojoj kući, zapazio
je da je jedan prozor u prizemlju kuće otvoren. Kada je otključao ulazna vrata
i ušao u kuću, vidio je da je sve po kući razbacano . Zbog toga je odmah
otišao do komšije Ć. E. i kazao mu da je kuća obijena , nakon čega je ovaj
pozvao policiju. Na kraju je naveo da je to inače bilo prvi put da ga optuženi
C. N. pozove kod njegove kuće da igraju karte, čime je potvrdio priznanje
optuženog C. N. i navode javne optužbe i u dijelu da je njegovo pozivanje u N.
kuću od strane optuženih te noći bilo dogovoreno i smišljeno kako bi ga
udaljili iz kuće i na taj način omogućili drugim licima da nesmetano iz nje
oduzmu novac oštećene C. I..
Svojom izjavom u dijelu da su mu oštećena C. I., koja mu je tetka, i svjedok
C. R., koji mu je brat , nakon obijanja njihove kuće i oduzimanja novca iz nje
ispričali da su R. u noći kada se desila ova kradja optuženi C. N. i K. M.
zvali da dodje u N. kuću da igraju karte i da se R. u ovoj kući nalazio sve
dok se kradja u I. kući nije završila, i svjedok P. R. je takodje ne samo
posredno potvrdio priznanje optuženog C. N. u pogledu izvršenja krivičnog
djela koje mu je javnom optužbom stavljeno na teret već i obezvrijedio odbranu
optuženog K. M. kojom negira izvršenje ovog djela , pa i ovaj njegov iskaz , u
sveukuponosti sa ostalim izvedenim dokazima , navode javne optužbe u pogledu
krivice optuženih za predmetno krivično djelo čini još osnovanijim i
utemeljenijim.
Priznanje optuženog C. N. u pogledu njegovih navoda da je optuženi K. M., za
svo vrijeme dok se u njegovoj kući nalazio svjedok C. R. zv. B. , sa svog
mobilnog telefona kontaktirao izvršioce kradje u kući oštećene C.I., a samim
tim i u pogledu izvršenja krivičnog djela koje je njemu i optuženom M.
stavljeno na teret je u svom izvještaju tj. nalazu i mišljenju od 05.06.2013
godine i dopuni ovog nalaza sa glavnog pretresa od 20.09.2013 godine potvrdio
i vještak za telekomunikacije dipl.ing. B. P., istakavši da je dana 03.02.2013
godine, u periodu od 19,00 časova do 22,00 časa, što znači u periodu kada je u
kući oštećene C. I. izvršena kradja novca, optuženi K. M. sa svog mobilnog
telefona br. ... kontaktirao ukupno 7 telefonskih korisnika sledećih brojeva:
..., ..., ..., ..., ..., ..., ..., kako posredstvom SMS poruka tako i putem
razgovora i da su se u vrijeme ovih kontakata dva od ovih korisnika odnosno
lica koja su u tom trenutku koristili telefonske aparate sa ovim brojevima
nalazili baš na bližem području kuće oštećene C. I.. To se odnosi na korisnika
broja ... koji se u to vrijeme nalazio u zoni koja je na slici 3, strana 11,
njegovog izvještaja oivičena zelenim kvadratom i korisnika br. ... koji se u
istom periodu nalazio u zoni koja je na slici 4, strana 13 , istog izvještaja
oivičena plavim pravougaonikom a koje zone se inače preklapaju ne samo
medjusobno već i sa zonom u kojoj se nalazi kuća oštećene I., koja zona je na
slici 1. strana 8. izvještaja oivičena crvenim pravougaonikom. Naime,
izjašnjavajući se ne samo na komunikacije optuženog K. M. sa svog mobilnog
telefona br. ..., u periodu kada je izvršeno obijanje porodične kuće oštećene
C. I. već i na lokacije na kojima su se optuženi M. i lica sa kojima je
komunicirao nalazili, vještak B. P. se nakon izvršenog uvidjaja suda na licu
mjesta i lociranja porodičnih kuća optuženih C. N. i K. M. i oštećene C. I., u
svom dopunskom nalazu sa glavnog pretresa od 20.09.2013 godine nesporno
izjasnio da su se korisnici brojeva ... i ...
sa kojima je optuženi K. M. imao telefonsku komunikaciju u vrijeme izvršenja
predmetne kradje nalazili na području na kojem se nalazi i kuća oštećene C.
I., čime je, pored toga što je potvrdio priznanje optuženog C. N. u dijelu da
je optuženi K.M. za svo vrijeme dok se u njegovoj kući nalazio svjedok C. R.
sa svog mobilnog telefona kontaktirao izvršioce kradje u kući C. I. još i
obezvrijedio odbranu optuženog K. M. u istom dijelu a samim tim i u dijelu da
zajedno sa optuženim N. nije izvršio predmetno krivično djelo. Naime, obzirom
da se na pitanje suda „ da li se bez izlaska na lice mjesta može izjasni o
tome da li se kuće optuženih C. N. i K. M. i oštećene C. I. nalaze u zoni koja
je na slici 1. strana 8. njegovog izvještaja oivičena crvenim kvadratom“ koji
kvadrat se inače preklapa sa zelenim kvadratom i plavim pravougaonikom u
kojima su se u vrijeme predmetne kradje nalazili korisnici brojeva ... i ...,
vještak za telekomunikacije dipl.ing. B. P. je istakao da zbog nepoznavanja
područja P. ne može dati precizan odgovor na ovo pitanje prije nego što
lokacije ovih kuća ne utvrdi na licu mjesta, pa je iz tog razloga sud i donio
rješenje o vršenju takvog uvidjaja , kojom prilikom je pomenuti vještak na
licu mjesta tačno identifikovao i na slici 1. strana 8. svog izvještaja: pod
brojem 1. locirao kuću optuženog K. M. , pod brojem 2. kuću oštećene C. I. i
pod br. 3 kuću optuženog C. N.. Kako je istom prilikom , kao što je već
navedeno, utvrdio i to da su se korisnici telefonskih brojeva: ... i ... tj.
lica koja su u tom periodu koristila ove brojeve, u vrijeme izvršenja
predmetne kradje nalazili u zoni zelenog kvadrata na slici 3. strana 11.
izvještaja i zoni plavog pravougaonika na slici 4. strana 13. izvještaja te
kako se ove dvije zone preklapaju ne samo medjusobno već i sa zonom oivičenom
crvenim kvadratom na slici 1. strana 8. Izvještaja u kojoj se nalazi kuća
oštećene, to je samim tim jasno da je optuženi ustvari tom prilikom
kontaktirao sa izvršiocima ove kradje.
Konačno,  ako se na kraju svemu izloženom dodaju i činjenice utvrdjene na
osnovu izvoda o komunikaciji optuženih C. N. i K. M. sa ličnog profila
facebook mreže optuženog N., koji je N. samoinicijativno odštampao sa svog
računara i uz izdatu potvrdu dobrovoljno predao policiji i na čiji sadržaj
nijedan od optuženih nije imao nikakvih primjedbi, to i ove činjenice ne samo
da potvrdjuju priznanje optuženog C. N. u pogledu njegovih navoda da su sina
oštećene C. I., C. R. zv. B., dana 03.02.2013 godine, kada je iz njene kuće
izvršeno oduzimanje novca, on i optuženi M. zvali kod njegove kuće baš zbog
toga kako bi izvršiocima ove kradje pomogli da istu nesmetano izvrše , već
istovremeno i negiraju odbranu optuženog C. M. u istom dijelu. Naime, jasno
je, jer to nesporno proizilazi kako iz pojašnjenja sadržaja ove komunikacije
od strane optuženog C. N. tako i iz jezičkog i logičkog tumačenja značenja
riječi iz iste , da se ova komunikacija odnosila na njihov dogovor u pogledu
zvanja C. R. u N. kuću radi igranja karata, a sve u cilju njegovog izvodjenja
iz kuće i omogućavanja nepoznatim licima da iz ove kuće nesmetano oduzmu novac
oštećene .
Što se tiče iskaza svjedoka H. D., isti se u svom iskazu nije mogao izjasniti
na okolnosti koje su bitne za predmetni dogadjaj, zbog čega sud njegov iskaz
nije posebno niti cijenio niti obrazlagao.
Zbog svega izloženog sud je odbrani optuženog C. N. i iskazima oštećene C. I.
i svjedoka C. R. i P. R. u pogledu krivice optuženih C. N. i K. M. za krivično
djelo teška kradja u pomaganju koje im je javnom optužbom stavljeno na teret ,
poklonio punu vjeru i iste u potpunosti prihvatio ocijenivši ih jasnim,
potpunim, objektivnim i što je najbitnije medjusobno saglasnim a samim tim i
uvjerljivim.
Sud je bez rezerve prihvatio i nalaz i mišljenje vještaka za telekomunikacije
dipl. ing. B. P., ocijenivši ga ne samo jasnim, objektivnim i u dovoljnoj
mjeri stručno obrazloženim već i u svemu saglasnim kako sa odbranom optuženog
C. N. tako i sa iskazima oštećene C. I. i svjedoka C. R. i P. R., koje je sud
takodje prihvatio.
Istovremeno sud odbranu optuženog K.M. , kojom negira izvršenje krivičnog
djela koje mu je javnom optužbom stavljeno na teret, kao nejasnu, nelogičnu, i
potpuno suprotnu, kako samoj sebi tako i odbrani optuženog C. N. i svim
izvedenim dokazima , nije mogao prihvatiti, već ju je kao neosnovanu i
sračunatu na izbjegavanje krivično pravne odgovornosti u cjelosti odbacio.
Iz istog razloga sud nije prihvatio ni navode branioca optuženog K. M. da
njegov branjenik nije izvršio krivično djelo koje mu je javnom optužbom
stavljeno na teret zbog toga što nijednim izvedenim dokazom nije potvrdjena
teza optužbe u pogledu njegove krivice, jer su svi izvedeni dokazi po ocjeni
suda, kako je to već navedeno i kako nesporno proizilazi iz utvrdjenog
činjeničnog stanja, nesumnjivo potvrdili takvo stanovište javne optužbe tako
da je jasno da su ovakvi navodi odbrane, kao uostalom i cjelokupna odbrana
optuženog K. M., takodje neosnovani i sračunati na njegovo oslobadjanje od
krivično pravne odgovornosti. Pri tom sud nije prihvatio ni navode odbrane da
u prilog neprihvatljivosti priznanja optuženog C. N. u pogledu izvršenja
predmetnog krivičnog djela ide i činjenica što je njegov iskaz u dijelu u
kojem navodi da mu je optuženi K. M. kao nagradu za njegovo pomaganje prilikom
obijanja kuće oštećene C. I. i oduzimanje novca iz ove kuće dao dvije
novčanice u apoenima od po 5,00 eura demantovala sama oštećena C. I. istakavši
da u oduzetom novcu nije bilo novčanica u tim apoenima, kako zbog toga što se
oštećena I. u svom iskazu  u tom pogledu ne samo nije decidno izjasnila, kako
tvrdi odbrana, već je samo istakla da je u oduzetom novcu bilo dolara u skoro
svim apoenima ali da se ne može sa sigurnošću izjasniti da li je imalo i
novčanica u apoenima od 5,00 dolara, tako i zbog toga što novčanice koje je
optuženi M. dao optuženom N. najvjerovatnije nijesu ni poticale od novca koji
je oduzet iz kuće oštećene s obzirom na činjenicu da mu je ove novčanice
optuženi M. dao iste noći, odmah nakon izvršenog obijanja kuće oštećene C. I.
i oduzimanja novca iz nje, tako da je nemoguće da je on u tako kratkom vremenu
došao u posjed oduzetih novčanica.
Kako iz svega izloženog proizilazi da u pogledu utvrdjivanja krivičnog djela
koje je javnom optužbom stavljeno na teret optuženim C. N. i K.M., nakon
sprovedenog dokaznog postupka i ocjene izvedenih dokaza, nije bila sporna
nijedna činjenica, sud je stao na stanovište da su činjenice iz činjeničnog
opisa izreke presude u svemu dokazane i da su optuženi izvršili navedeno
krivično djelo.
Ocjenjujući pravno utvrdjeno činjenično stanje sud nalazi da su u radnjama
optuženih činjenično opisanim u izreci presude sadržana sva bitna obilježja ,
subjektivna i objektivna , krivičnog djela teška kradja u pomaganju iz čl.
240. stav 1. tačka 1. u vezi sa čl. 25 Krivičnog zakonika, pa im je za
izvršeno krivično djelo i izrekao kazne bliže opisane u izreci presude. Naime,
nesporno utvrdivši da su optuženi C. N. i K. M., u vrijeme i na mjestu kako je
navedeno u izreci presude, umišljajno pružili pomoć nepoznatim licima da
izvrše krivično djelo teške kradje na štetu oštećene C. I., na način što su po
prethodnom dogovoru, znajući da je isti sam u kući, telefonom pozvali sina
oštećene C. R. da dodje u N. kuću da sa njima igra karte , omogućivši tako
ovim licima da koristeći njegovo odsustvo kuću oštećene nesmetano obiju i iz
nje oduzmu novac u navedenom iznosu, to su takvim svojim radnjama i počinili
navedeno krivično djelo zbog čega ih je sud za isto i oglasio krivim i
krivično pravno odgovornim. Dakle, i pored toga što optuženi C. N. nije lično
poznavao izvršioce krivičnog djela teške kradje kojima je zajedno sa optuženim
K. M. na opisani način pomogao pri izvršenju ovog djela, nesporno je da je i
on, kao i optuženi M. koji je za razliku od njega izvršioce djela poznavao,
takodje počinio krivično djelo koje mu je javnom optužbom stavljeno na teret.
Ovo s obzirom na opšteprihvaćeni pravni stav da za pomaganje u izvršenju
krivičnog djela nije neophodno da pomagač lično poznaje izvršioca krivičnog
djela već je dovoljno da kod njega postoji svijest da pomaže izvršioca pri
izvršenju djela. Kako se u konkretnom slučaju pored ovog osnovnog uslova
ispunjena i ostala dva potrebna uslova, prvi da je pomaganje uspjelo odnosno
da su izvršilac ili izvršioci izvršili krivično djelo teške kradje i drugi da
su i optuženi C. N. i K. M. prilikom izvršenog pomaganja postupali sa
umišljajem kako u pogledu samog pomaganja tako i u odnosu na krivično djelo
čije izvršenje su pomagali , to su u takvim njihovim radnjama i ispunjeni svi
bitni elementi krivičnog djela teška kradja u pomaganju iz čl. 240. st. 1.
tačka 1. u vezi sa čl. 25 Krivičnog zakonika, zbog čega ih je sud za isto i
oglasio krivim i krivično pravno odgovornim.
Prilikom izbora vrste i visine krivične sankcije koju treba primijeniti prema
optuženima za izvršeno krivično djelo teške kradje u pomaganju,  sud je pored
težine, načina izvršenja i društvene opasnosti krivičnog djela uzeo u obzir i
stepen krivične odgovornosti optuženih  kao i sve ostale okolnosti koje se
relevantne u tom pogledu. Tako je od olakšavajućih okolnosti sud  obojici
optuženih cijenio i uzeo u obzir: da su mladi ljudi , da su nezaposleni i da
ranije nijesu osudjivani , dok je optuženom C. N. kao olakšavajuće okolnosti
cijenio još i njegovo loše imovno stanje i potpuno priznanje izvršenja
predmetnog krivičnog djela.
Kako otežavajućih okolnosti na strani optuženih C. N. i K. M. nije bilo, sud
je, s obzirom na navedene olakšavajuće okolnosti, našao da u konkretnom
slučaju prema obojici optuženih ima mjesta primjeni kazne ispod zakonskog
minimuma propisanog za predmetno krivično djelo , pa im je shodno čl. 45 i 46
Krivičnog zakonika i izrekao ublažene zatvorske kazne, stim što je optuženog
C. N. , s obzirom na veći broj cijenjenih olakšavajućih okolnosti na njegovoj
strani, osudio na kaznu zatvora u trajanju od 3 mjeseca a optuženog K. M. na
kaznu zatvora u trajanju od 4 mjeseca, iako je zakonski minimum za ovo
krivično djelo 1 godina dana.
Sud je uvjerenja da su izrečene kazne zatvora srazmjerne težini izvršenog
krivičnog djela i stepenu krivično-pravne odgovornosti optuženih te da će se u
konkretnom slučaju i ovako ublaženim zatvorskim kaznama, u okviru opšte svrhe
izricanja krivičnih sankcija predvidjene čl. 4 st. 2 KZ ,postići svrha
kažnjavanja propisana čl. 32 istog Zakona. Osnovano se može očekivati da će
izrečene kazne pozitivno djelovati na prevaspitanje optuženih i da će iste
uticati na njih da ubuduće ne vrše krivična djela.
Odluka o troškovima krivičnog postupka je zasnovana na odredbi čl. 229 st. 1.
ZKP-a. Troškovi postupka u iznosu od 679,00 eura, koje su optuženi dužni da
solidarno plate , predstavljaju izdatke iz budžetskih sredstava koji su
učinjeni na ime podvoznih troškova i nagrade vještaku telekomunikacione struke
dipl.ing. B. P. za dati nalaz i mišljenje, dok iznosi od po 50,00 eura na koje
su optuženi obavezani pojedinačno, predstavljaju paušale koji su odmjereni s
obzirom na složenost i trajanje krivičnog postupka te obzirom na imovna stanja
optuženih, shodno čl. 226. st. 3. ZKP.
Obzirom da je u toku postupka nesporno utvrdjeno da je oštećenoj C. I.,
izvršenjem predmetnog krivičnog djela odnosno oduzimanjem iz njene kuće 500,00
USA dolara i 200,00 eura pričinjena direktna šteta u navedenom iznosu, to je
kod takvog činjeničnog stanja, na osnovu čl. 239. st. 2. ZKP , optužene
valjalo obavezati da istoj po osnovu ove štete plate navedeni iznos, dok je za
višak odštetnog zahtjeva u vidu indirektno pričinjene materijalne štete , sud
oštećenu uputio da isti ostvaruje u parnici.
Na osnovu iznijetih razloga odlučeno je kao u izreci presude
OSNOVNI SUD U PLAVU
Dana, 23.09.2013 godine.
Zapisničar  S U D I J A
Senada Radončić  Hilmija Sujković


PRAVNA POUKA:


Protiv ove presude može se izjaviti žalba

Višem sudu u Bijelom Polju , preko ovog suda , 

u roku od 15 (petnaest) dana od dana njenog prijema. 


DNA: 1 x ODT u Plavu 


1 x optuženom C. N.
1 x optuženom K. M.
1 x braniocu opt.. K. M., adv. L. D.
1 x oštećenoj C. I.