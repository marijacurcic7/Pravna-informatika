OSNOVNI SUD U PLAVU
K. br. 25/2013
U IME NARODA
OSNOVNI SUD U PLAVU, sudija Hilmija Sujković, sa zapisničarem Senadom
Radončić, u krivičnom predmetu okrivljenih: P. Ž. i T. V., oba iz V. S.,
opština P., zbog krivičnog djela laka tjelesna povreda iz člana 152 stav 2. u
vezi stava 1. Krivičnog zakonika, po optužnom predlogu Osnovnog državnog
tužilaštva u Plavu, KT br.70/2013 od 08.07.2013 godine, po održanom usmenom,
glavnom, javnom pretresu u prisustvu : zamjenika ODT u Plavu, Rugovac Drite,
okrivljenih i branioca okrivljenog T. V., advokata R. M., donio je i javno
objavio dana 16.09.2013 godine
P R E S U D U
Okrivljeni:
1. P. Ž. , JMBG ..., od oca S. i majke J. rodj. J., rodjen ... godine, u V.
S., opština P., gdje i živi , državljanin Crne Gore, penzioner, oženjen, otac
troje djece, pismen, završio srednju školu, srednjeg imovnog stanja,
neosuđivan i
2. T. V. JMBG ... od oca T. i majke M. rodj. J., rodjen ... godine, u V. S.,
opština P., gdje i živi , državljanin Crne Gore, nezaposlen, neoženjen,
pismen, završio srednju školu - elektro zavarivač, lošeg imovnog stanja,
osudjivan presudama Osnovnog suda Plav :K.br. 57/88 od 13.05.1988 godine, zbog
krivičnog djela iz čl. 56 st. 2. I 48 KZ SRCG na kaznu zatvora u trajanju od
60 dana – uslvonu za 1 jednu godinu , K.br. 152/88 od 18.09.1088 godine, zbog
krivičnog djela iz čl. 185. St. 1. KZ SRCG na novčanu kaznu u iznosu od
140.000 dinara i K.br.70/2012 od 19.11.2012 godine , zbog krivičnog djela iz
čl. 136. St. 1. KZ na novčanu kaznu u iznosu od 1.800,00 dinara .
K r i v i s u
Što su:
1.Okrivljeni P. Ž., dana 01. jula 2013 godine, oko 09,00 časova, na seoskom
putu , u V. S., opština P., lako tjelesno povrijedio okrivljenog T. V. ,na
način što ga je vrhom sječiva noža na sklapanje britve, dužine sječiva 6 cm ,
oružjem podobnim da tijelo teško povrijedi ili zdravlje teško naruši , u toku
svadje i tuče jednom udario – ubo u predjelu dlana lijeve šake , nanijevši mu
pri tom laku tjelesnu povredu u vidu rane posjekotine veličine 5 mm x 2mm.
- čime je izvršio krivično djelo laka tjelesna povreda iz čl. 152. st. 2. u
vezi stava l. KZ.
2. Okrivljeni T. V., dana 01.jula 2013 godine, oko 09,00 časova, na seoskom
putu, u V. S., opština P., lako tjelesno povrijedio okrivljenog P. Ž., na
način što ga je metalnom kukom za vuču vozila dimenzija 15 cm x 7 cm ,
sredstvom podobnim da tijelo teško povrijedi ili zdravlje teško naruši, u toku
svadje i tuče udario: u predjelu tjemenog dijela glave sa zadnje strane
nanijevši mu laku tjelesnu povredu u vidu otekline sa krvnim podlivom veličine
3,5 cm , u predjelu lijeve strane nosa nanijevši mu laku tjelesnu povredu u
vidu krvnog podliva veličine 4 mm, u predjelu korijena nosa nanijevši mu laku
tjelesnu povredu u vidu oguljotine nepravilnog oblika veličine 5mm i u
predjelu lijeve podlaktice na 2 cm od korjena šake sa zadnje strane nanijevši
mu laku tjelesnu povredu u vidu otoka.
- čime je izvršio krivično djelo laka tjelesna povreda iz čl. 152. st. 2. u
vezi stava l. KZ.
Pa ih sud za izvršena krivična djela na osnovu navedenog zakonskog propisa te
primjenom čl. : 4, 32 , 39, 42, 45, i 46 KZ i čl. 374 ZKP
O S U D J U J E
1.Okrivljenog P. Ž., na novčanu kaznu u iznosu od 1.200,00
(jednahiljadaidvijestotine) eura .
2.Okrivljenog T. V. ,na novčanu kaznu u iznosu od 1.500,00
(jednahiljadaipetstotina) eura,
koje su dužni platiti u roku od 3 (tri) mjeseca od dana pravosnažnosti presude
a ukoliko se novčane kazne ne plate u odredjenom roku, iste će se zamijeniti
kaznom zatvora , računajući svakih započetih 25,00 (dvadesetpet) eura, novčane
kazne za 1 (jedan) dan zatvora.
Okrivljeni se obavezuju da solidarno naknade troškove krivičnog postupka u
iznosu od 121,00 (jednastotinadvadesetjedan) euro, kao i da na ime paušala
plate iznose od po 30,00 (trideset) eura , sve u roku od 15 dana po
pravosnažnosti presude pod prijetnjom prinudnog izvršenja.
Prema okrivljenima se shodno čl. 67. st. 1. tačka 7 i čl. 75 st. 1. Krivičnog
zakonika, i z r i č e MJERA BEZBJEDNOSTI ODUZIMANJE PREDMETA, te se od
okrivljenog P. Ž. oduzima nož na sklapanje – britva, a od okrivljenog T. V.
metalna kuka za vuču, kao predmeta koji su upotrijebljeni za izvršenje
predmetnih krivičnih djela.
O b r a z l o ž e n j e
Osnovno državno tužilaštvo u Plavu , optužnim predlogom Kt.br. 70/2013 od
08.07.2013 godine, optužilo je P. Ž. i T. V., oba iz V. S., opština P., zbog
krivičnog djela laka tjelesna povreda iz člana 152 stav 2. u vezi stava 1.
Krivičnog zakonika.
U završnoj riječi zamjenik ODT u Plavu, Rugovac Drita, izmijenila je podneseni
optužni predlog u njegovom činjeničnom opisu i to u pogledu broja i vrste
povreda koje je u predmetnom slučaju zadobio okrivljeni P. Ž., pa je pri tako
preciziranom predlogu u svemu ostala i predložila sudu da okrivljene P. Ž. i
T. V. oglasi krivim za navedeno krivično djelo i osudi ih na novčane kazne u
iznosu od po 1.200,00 eura, kao i da im izrekne mjeru oduzimanja predmeta:
noža na sklapanje – britve i metalne kuke za vuču vozila.
Izjašnjavajući se o optužbi ODT u Plavu, okrivljeni P. Ž. je u svojim
odbranama iz prethodnog postupka i sa glavnog pretresa negirao izvršenje
krivičnog djela laka tjelesna povreda koje mu je ovom optužbom stavljeno na
teret istakavši da je tačno da je dana 01.07.2013 godine, okrivljenog T. V.,
sječivom britve povrijedio, ali da i pored toga nije izvršio navedeno krivično
djelo obzirom da je to učinio u samoodbrani. Naime, izjašnjavajući se na
okolnosti predmetnog slučaja kao i na okolnosti koje su prethodile ovom
slučaju, naveo je da je dana 01.07.2013 godine, kada se ovaj slučaj desio,
negdje oko 09,.00 časova od svoje kuće koja se nalazi u V. S., opština P.,
pješke krenuo prema kući svog zeta T. G., koja se nalazi u istom selu. Dok se
kretao seoskim putem , iz suprotnog pravca je naišlo vozilo kojim je upravljao
okrivljeni T. V. Pošto ga je isti po selu ogovarao i nazivao lažovom, podigao
je ruku sa namjerom da ga zaustavi i pita ga u vezi toga.Nakon što je
okrivljeni V. zaustavio vozilo, otvorio je vrata suvozača i sjeo na suvozačevo
mjesto. Započeo je razgovor sa njim kako bi saznao zbog čega on za njega
plasira takve priče da bi se ubrzo nakon toga ovaj njihov razgovor pretvorio u
svadju. U jednom trenutku okrivljeni V. je uzeo neki predmet iz otvorene
pregrade kod mjenjača i nakon toga izašao iz vozila. Pošto je u tim trenucima
i on izašao iz vozila, okrivljeni V. je isto obišao sa njegove zadnje strane i
došao do njega. U desnoj ruci je držao predmet nalik metalnom boksu koji je
kasnije u policiji prepoznao kao metalnu kuku za vuču vozila i sa ovim
predmetom ga odmah udario iznad lijevog oka. Od ovog udarca je odmah izgubio
svijest i pao na asfaltni zastor puta. Ne zna tačno koliko je tom prilikom bio
u nesvjesnom stanju ali se sjeća da se osvijestio tek na mjestu suvozača , u
vozilu okrivljenog V.. V. se u tim trenucima takodje nalazio u vozilu, na
mjestu vozača, i dok ga je jednom rukom držao, sa metalnim predmetom koji mu
se nalazio u drugoj ruci ga je i dalje udarao u tjemeni dio glave. Zbog toga
je od straha iz džepa radničke bluze koju je imao na sebi izvadio britvu i
nakon što je istu rasklopio tako rasklopljenu je držao u desnoj ruci kako bi
ga zaplašio. Kada je okrivljeni V. u jednom trenutku ponovo pokušao da ga
udari zamahnutom lijevom šakom, iz straha je odmah podigao svoju ruku u kojoj
je držao britvu, pa je V. sa ovom šakom udario u vrh oštrice britve i posjekao
se. I pored toga što je V. i mladji i jači od njega, nastavio je da se i dalje
rva sa njim unutar vozila kako bi se odbranio. To je radio sve do trenutka
kada ga je neko sa ledja uhvatio za ruke i izvukao iz vozila. Kada se okrenuo
da vidi ko je to učinio, prepoznao je V.V.. Odmah nakon toga se udaljio sa
lica mjesta i otišao do kuće T. G., gdje se na česmi umio od krvi. Poslije
toga je pošao svojoj kući a nakon nekih pola sata su kod njegove kuće došli
policajci i prvo ga odveli u Dom zdravlja , gdje mu je ukazana pomoć, a nakon
toga i u zgradu Odjeljenja bezbjednosti P., radi saslušanja. U završnoj riječi
je još jednom negirao izvršenje krivičnog djela koje mu je stavljeno na teret
i predložio sudu da ga za ovo djelo oslobodi od optužbe.
Izjašnjavajući se o optužbi ODT u Plavu , izvršenje krivičnog djela koje mu je
ovom optužbom staljeno na teret je u svojim odbranama iz prethodnog postupka i
sa glavnog pretresa negirao i okrivljeni T. V., istakavši da kritične prilike
okrivljenog P. Ž. nije udarao i povrijedio metalnom kukom za vuču vozila ,
kako ga tereti javna optužba, već ga je samo jednom ,i to u samooodbrani,
udario pesnicom u predjelu glave. Tog dana je inače, negdje oko 09,00 časova,
svojim vozilom marke „G.“ od svoje kuće koja se nalazi u V. S., krenuo prema
P. , da bi ga na 1 km od kuće na putu zaustavio okrivljeni P. Ž. , koji je
naišao iz suprotnog pravca. Odmah nakon što je zaustavio svoje vozilo,
okrivljeni Ž. je došao do vrata suvozača, ista otvorio i obratio mu se
riječima : „Ja nijesam lažov, majku ti jebem u grob“. Istovremeno ga je desnom
rukom pokušao uhvatiti za vrat, ali ga je on u tome spriječio odgurnuvši mu
ruku. Odmah nakon toga je ugasio vozilo i izašao iz njega, da bi u tim
trenucima okrivljeni Ž. obišao oko vozila i nakon što je došao do njega
pokušao je da ga udari pesnicom. Pošto je Ž. stariji čovjek, to mu je zbog
toga u početku samo govorio da bježi od njega. Medjutim i pored toga
okrivljeni Ž. je i dalje nasrtao na njega pa ga je u jednom trenutku čak i
udario pesnicom u predjelu glave.Odmah mu je uzvratio ovaj udarac tako što je
i on njega takodje pesnicom jednom udario u predjelu gornjeg dijela lica.
Pošto je od ovog udarca Ž. pao na asfalt prišao je do njega i zamolio ga da se
više ne svadjaju. Takodje ga je zamolio da udje u vozilo kako bi ga odvezao
kući obzirom da su dugogodišnje komšije i prijatelji. Okrivljeni Ž. je
prihvatio ovu njegovu molbu i sjeo na mjesto suvozača. Kada je i on takodje
ušao u vozilo i pokušao da isto upali , primijetio je da se Ž. hvata za
džepove. U prvom trenutku je pomislio da isti traži maramicu i tek kada se
okrenuo prema njemu vidio je da u ruci drži britvu na sklapanje crvene ili
kafene boje. Prije nego što je uspio bilo šta da ga pita, okrivljeni Ž. mu je
kazao : „Sada ću te zaklat , jebat ću ti mater“. Odmah nakon toga je zamahnuo
sa ovim nožem prema njemu sa namjerom da ga ubode u predjelu stomaka ili grudi
, da bi ga on u tim trenucima svojom desnom rukom uhvatio za ruku u kojoj je
držao britvu dok ga je istovremeno svojom drugom rukom pokušavao izgurati iz
vozila. Okrivljeni Ž. je u jednom trenutku uspio da mu iz ruku istrgne ruku u
kojoj je držao britvu nakon čega je sa istom zamahnuo prema njegovom vratu .
Pošto je u tom trenutku ipak uspio da se izmakne, isti ga je sa vrhom sječiva
ove britve samo ogrebao u predjelu vrata. Nakon toga je ponovo pokušao da
okrivljenog Ž. izgura iz vozila ali je on u tim trenucima uspio da još jednom
zamahne britvom prema njegovim grudima . Uspio je da ovaj njegov udarac
blokira svojom lijevom šakom na način što je istu postavio ispred grudi tako
da ga je okrivljeni Ž. vrhom ove britve ubo u dlan. U tim trenucima je
okrivljenog Ž. ponovo uspio uhvatiti za ruku u kojoj mu se nalazio nož .
Istovremeno ga je i dalje pokušavao izgurati iz svog auta i to je radio sve do
trenutka kada je do njegovog auta dotrčao V. V. i iz istog izvukao Ž.
uhvativši ga za ruke. Tek kada je Ž. poslije toga otišao u dvorište porodične
kuće T. D. ,izašao je iz svog vozila. Nakon što mu je V. zavojem iz prve
pomoći umotao povrijedjenu ruku kako bi zaustavio krvarenje, pošao je u zgradu
Odjeljenja bezbjednosti u P. i prijavio ovaj slučaj. Dalje je naveo da on
prilikom ove svadje i tuče okrivljenog P. Ž. nije udarao nikakvim predmetom
tako da je isti povrede koje su opisane u medicinskoj dokumentacije
najvjerovatnije zadobio prilikom rvanja sa njim u unutrašnjosti vozila. Na
kraju je na pitanje zastupnice javne optužbe istakao da je u pregradi koja se
nalazi kod ručice menjača njegovog vozila tog dana imao metalnu kuku za
šlepanje vozila, ali da prilikom svadje sa okrivljenim P. Ž. ovu kuku nije
nijednom upotrijebio kako bi ga sa njom udario.
U završnoj riječi je u potpunosti prihvatio konačnu riječ svog branioca
advokata R. M., koji je istakao da se njegov branjenik u konkretnom slučaju
samo branio od napada okrivljenog P. Ž., te da samim tim nije ni počinio
krivično djelo koje mu se javnom optužbom stavlja na teret. Naime, naveo je da
je okrivljeni P. Ž. kritične prilike ne samo na putu zaustavio vozilo njegovog
branjenika T. V., kako bi se sa njim raspravio u vezi nekih priča, već je
istog nakon toga bez ikakvog razloga i krivice napao i povrijedio sječivom
noža tj. britve, tako da je u takvoj situaciji njegov branjenik samo odbijao
od sebe ničim skrivljeni napad i na taj način postupao u nužnoj odbrani koja
ne povlači njegovu odgovornost.
Sud je cijenio odbrane okrivljenih P. Ž. i T. V. kojima negiraju izvršenje
krivičnog djela koje im je javnom optužbom stavljeno na teret, pa je našao da
su iste neosnovane te ih kao takve nije ni prihvatio. Naime, sud je radi
provjere , kako odbrane okrivljenog P. Ž. u dijelu da je kritične prilike
okrivljenog T. V. sječivom britve povrijedio u saomoodbrani, tako i odbrane
okrivljenog T. V. da istom prilikom okrivljenog P. Ž. nije udarao i lako
tjelesno povrijedio metalnom kukom za vuču već da ga je samo jednom, takodje u
samoodbrani, pesnicom udario u predjelu glave , u dokaznom postupku izveo
sledeće dokaze: saslušao svjedoke V. V. i A. V., sproveo dopunsko vještačenje
od strane vještaka medicinske struke, specijaliste hirurga dr K. H., pročitao
Izvještaje ljekara Jedinice za HMP u P., dr P. A., br. protokola ... i ... oba
od 01.07.2013 godine , potvrdu Uprave policije – Odjeljenja bezbjednosti P. o
privremeno oduzetim predmetima od okrivljenog P. Ž., br. sl. od 01.07.2013
godine, potvrdu Uprave policije – Odjeljenja bezbjednosti P. o privremeno
oduzetim predmetima od okrivljenog T. V., br. sl. od 01.07.2013 godine, nalaz
i mišljenje vještaka specijaliste hirurga dr K. H. od 02.07.2013 godine i
izvode iz kaznene evidencije za okrivljene P. Ž. broj ... od 08.07.2013 godine
i T. V. broj ... od 08.07.2013 godine , izdate od Uprave policije – Odjeljenja
bezbjednosti P. i izvršio uvid u fotodokumentaciju i skicu lica mjesta Uprave
policije – Odjeljenja bezbjednosti P., br. ... od 01.07.2013 godine, pa je
svestranom ocjenom izvedenih dokaza i njihovim uporedjivanjem sa navodima
javne optužbe i odbranama okrivljenih našao da isti u potpunosti obezvredjuju
ovakve njihove odbrane i da su okrivljeni izvršili krivična djela laka
tjelesna povreda iz člana 152 stav 2. u vezi stava 1. Krivičnog zakonika, koja
su im javnom optužbom stavljena na teret.
Ovakvo svoje utvrdjenje i odluku u pogledu krivice i krivično pravne
odgovornosti okrivljenih P. Ž. i T. V., sud je zasnovao na sledećim razlozima:
U toku krivičnog postupka je nesporno utvrdjeno, kako na osnovu odbrana
okrivljenih tako i na osnovu svih izvedenih dokaza , da je dana 01.07.2013
godine, oko 09,00 časova, na seoskom putu , u V. S., opština P., došlo do
svadje i tuče izmedju okrivljenih P. Ž. i T. V.. Na osnovu medicinske
dokumentacije i nalaza i mišljenja vještaka medicinske struke dr K. H. je
dalje, takodje nesporno utvrdjeno, da je okrivljeni P. Ž. prilikom ove tuče
zadobio lake tjelesne povrede : u predjelu tjemenog dijela glave sa zadnje
strane u vidu otekline sa krvnim podlivom veličine 3,5 cm , u predjelu iznad
desnog oka niz manjih nagnječina, u predjelu lijeve strane nosa podliv
veličine 4 mm, u predjelu korijena nosa oguljotinu nepravilnog oblika veličine
5mm i u predjelu lijeve podlaktice, na 2 cm od korjena šake sa zadnje strane,
u vidu otoka, dok je okrivljeni T. V. istom prilikom zadobio laku tjelesnu
povredu u predjelu dlana lijeve šake u vidu rane posjekotine veličine 5 mm x 2
mm. Konačno, na osnovu potvrda Uprave policije – Odjeljenja bezbjednosti P. o
privremeno oduzetim predmetima je nesporno utvrdjeno i to da su službenici
ovog odjeljenja dana 01.07.2013 godine, kada se desio predmetni dogadjaj , od
okrivljenog P. Ž. oduzeli nož – britvu , kafenih korica, sa sječivom dužine 6
cm, a od okrivljenog T. V. metalnu eko kuku za vuču vozila dimenzija 15 cm x 7
cm, kao predmeta sa kojima su izvršena predmetna krivična djela.
Medjutim, obzirom da su obojica okrivljenih negirali izvršenje krivičnih djela
koja su im javnom optužbom stavljena na teret i to okrivljeni P. Ž. tvrdnjom
da je okrivljenog V. kritične prilike sječivom britve povrijedio u samoodbrani
a okrivljeni T. V.tvrdnjom da kritične prilike okrivljenog Ž. nije udarao i
povrijedio metalnom kukom za vuču vozila već da ga je, takodje u samoodbrani,
samo jednom udario pesnicom u predjelu glave, to su samim tim u toku krivičnog
postupka bile sporne ove činjenice pa ih je kao takve trebalo nesumnjivo
utvrditi tj. dokazati.
Da bi provjerio osnovanost odbrana okrivljenih P. Ž. i T. V. u ovom dijelu a
samim tim i utvrdio pravo stanje stvari, sud je kao što je već navedeno,
saslušao okrivljene i u toku dokaznog postupka izveo sve potrebne dokaze, pa
je njihovom uporednom analizom i ocjenom nesumnjivo utvrdio da su njihove
odbrane u pogledu izvršenja krivičnih djela laka tjelesna povreda iz čl. 152.
st. 2. u vezi st. 1. KZ, činjenično opisanih u izreci presude , u potpunosti
neosnovane,te ih kao takve u tom dijelu nije ni prihvatio.
Dakle, kao što proizilazi iz izloženog, sud ne samo da nije prihvatio odbrane
okrivljenih P. Ž. i T. V. u dijelu da su kritična prilike postupali u nužnoj
odbrani te da samim tim nijesu ni izvršili krivična djela koja su im javnom
optužbom stavljena na teret, već ni odbranu okrivljenog T. V. u dijelu da
kritične prilike okrivljenog Ž., osim što ga je jednom udario pesnicom, nije
još udarao i povrijedio metalnom kukom za vuču vozila, jer je našao da su iste
ne samo nejasne i nelogične već i u najbitnijem suprotne , kako medjusobno
tako i iskazu svjedoka V.V. i nalazu i mišljenju vještaka dr K. H., koje je
sud, za razliku od ovakvih odbrana okrivljenih , u cjelosti prihvatio kao
jasne , objektivne i uvjerljive.
Naime, izjašnjavajući se na okolnosti koje su mu poznate u vezi sa predmetnim
dogadjajem, svjedok V. V. je u potpunosti obezvrijedio kako odbrane
okrivljenih P. Ž. i T. V. u dijelu da su u konkretnom slučaju postupali u
nužnoj odbrani tako i odbranu okrivljenog T. V.da kritične prilike okrivljenog
Ž. nije udarao i povrijedio metalnom kukom za vuču vozila, istakavši ne samo
to da su se u momentu njegovog nailaska na lice mjesta obojica okrivljenih
nalazili u unutrašnjosti vozila okrivljenog T., i to okrivljeni V. na mjestu
vozača a okrivljeni Ž. na mjestu suvozača, već i to da je okrivljeni Ž. u
svojoj desnoj ruci imao britvu i da ga je okrivljeni V. svojom desnom rukom
držao za ovu ruku i zapomagao: „Ima li neko da mu uzme nož“ pokušavajući
istovremeno da ga izgura iz vozila, jer ove činjenice nesporno ukazuju ne samo
na zaključak da je okrivljeni P. Ž. neposredno prije svadje sa okrivljenim T.
V. sam ušao u njegovo vozilo već i na zaključak da je nakon toga imao i
vremena i mogućnosti da isto sam napusti i izbjegne dalji sukob sa okrivljenim
V. ali da i pored takve mogućnosti to nije učinio tako da nije ni mogao
postupati u samoodbrani na koju se poziva. Svojim daljim iskazom u dijelu da
je okrivljeni P. Ž. u momentu njegovog dolaska na lice mjesta na lijevoj
arkadi i nosu imao povrede od kojih mu je lice bilo krvavo, svjedok V. V. je
negirao odbranu okrivljenog T. V. i u dijelu da kritične prilike okrivljenog
P. Ž. nije udarao i povrijedio metalnom kukom za vuču vozila već da ga je samo
jednom u samoodbrani udario pesnicom, jer i ove činjenice takodje ukazuju ne
samo na zaključak da ove povrede kod okrivljenog Ž., sobzirom na njihov broj i
lokaciju, nijesu mogle biti posledica samo jednog udarca pesnicom, u kom
pogledu se decidno izjasnio i vještak medicinske struke, već i na zaključak da
je okrivljeni T. V. isto tako imao i vremena i mogućnosti da izbjegne svaki
dalji sukob sa okrivljenim P. Ž., ali da i pored toga ni on kao ni okrivljeni
P. Ž. to takodje nije učinio tako da samim tim u konkretnom slučaju ni on nije
postupao u samoodbrani na koju se poziva. Nadalje je naveo da je nakon što je
izvukao okrivljenog Ž. iz vozila i uzeo mu britvu iz ruke isti sam otišao sa
lica mjesta u pravcu kuće T. D. dok je on i dalje ostao na mjestu dogadjaja
kako bi okrivljenom T. V. zavojem iz prve pomoći previo ranu na lijevom dlanu
koja mu je krvarila .Na kraju je naveo da su okrivljeni P. Ž. i okrivljeni T.
V. i nakon njegovog dolaska na lice mjesta nastavili da se medjusobno svadjaju
i psuju pa i ova činjenica takodje ukazuje na to da su obostrano htjeli
medjusobni sukob i da samim tim nijedan od njih nije ni mogao postupati u
nužnoj odbrani kako su to hteli prikazati u svojim odbranama.
Dakle, kako proizilazi iz izjave svjedoka V. V. , isti ne samo da je u ovoj
svojoj izjavi obezvrijedio odbranu okrivljenog P. Ž. u dijelu da je u
konkretnoj situaciji postupao u samoodbrani te da samim tim nije ni počinio
krivično djelo koje mu se javnom optužbom stavlja na teret već posredno i
odbranu okrivljenog T. V., kako u dijelu da je okrivljenog Ž. kritične prilike
udario samo jednom pesnicom u predjelu lica tako i u dijelu da je to učinio
takodje u samoodbrani, što njegovom iskazu daje još veću objektivnost i
uvjerljivost. Naime, jasno je da su u konkretnoj situaciji obojica okrivljenih
imali i način i mogućnost da veoma lako izbjegnu svaku dalju medjusobnu svadju
i tuču udaljavanjem sa lica mjesta, ali da i pored takve mogućnosti ne samo da
to nije pokušao nijedan od njih već su se naprotiv obojica upustili u
medjusobni fizički obračun u kojem su jedan drugog lako tjelesno povrijedili,
tako da sve ove činjenice u svojoj ukupnosti ukazuju na neosnovanost njihovih
odbrana u ovom dijelu a samim tim i u dijelu da nijesu izvršili krivična djela
koja im se javnom optužbom stavljaju na teret.
Ako se svemu izloženom dodaju i činjenice nesporno utvrdjene nalazom i
mišljenjem vještaka medicinske struke specijaliste hirurga dr K. H. u pogledu
vrste, broja , lokacije i mehanizma nanošenja lakih tjelesnih povreda koje su
u predmetnom dogadjaju okrivljeni medjusobno nanijeli jedan drugom, to i ove
činjenice takodje idu u prilog utvrdjenju suda da su obojica okrivljenih
izvršili krivična djela koja im se javnom optužbom stavljaju na teret. Naime,
izjašnjavajući se o vrsti i broju povreda koje su kritične prilike zadobili
okrivljeni P. Ž. i T. V. kao i o broju udaraca sa kojima su iste nanesene,
vještak dr K. H. je istakao ne samo to da je okrivljeni P. Ž. u predmetnom
dogadjaju zadobio povrede u vidu: otekline sa krvnim podlivom veličine 3,5cm u
predjelu tjemenog dijela glave sa zadnje strane, posjekotine veličine 4 mm
iznad lijevog oka i niza manjih nagnječina u istom predjelu, oguljotine
nepravilnog oblika veličine 5 mm na 1 cm od korijena nosa ,krvnog podliva
veličine 4 mm sa lijeve strane nosa, oguljotine veličine 3 mm na bradavici
desne dojke i otoka na lijevoj podlaktici udaljenog 2 cm od korjena šake sa
zadnje strane već i to da i pored toga što se sve ove povrede nalaze na glavi
iste nijesu mogle biti nanesene niti samo jednim udarcem pesnice, kako to u
svojoj odbrani tvrdi okrivljeni T. V., niti samo jednim udarcem nekim drugim
tupo-tvrdim predmetom , obzirom da se nalaze na udaljenim i suprotnim
anatomskim regijama (sa prednje i sa zadnje strane glave), dok je okrivljeni
T. V. u istom dogadjaju zadobio povrede u vidu: posjekotine veličine 5 mm i
dubine oko 2 mm u predjelu dlana lijeve ruke, obostranog otoka na čelu i više
sitnih ogoljutina u predjelu srednje regije vrata i na podlaktici lijeve ruke
od kojih je najveća dužine oko 4 cm, čime je negirao odbranu okrivljenih ,
kako u dijelu da su u predmetnom slučaju jedan drugog udarili samo po jednom,
pesnicom odnosno vrhom sječiva noža, tako i u dijelu da su to učinili u
samoodbrani.
Što se tiče mehanizma njihovog nanošenja, vještak dr K.H. je istakao da su sve
opisane povrede kod okrivljenog P. Ž., osim posjekotine iznad lijevog oka i
oguljotine u predjelu bradavice desne dojke, mogle biti nanesene tupim
mehaničkim orudjem bez oštrih ivica i oštrog vrha, izmedju ostalog i metalnom
kukom za vuču vozila koja se nalazi u spisima predmeta, čime je negirao
odbranu okrivljenog T. V. i u dijelu da kritične prilike okrivljenog Ž. nije
udarao i povrijedio ovom metalnom kukom . Pri tom je svoj stav o tome da
povreda kod okrivljenog P. Ž. u vidu posjekotine iznad lijevog oka nije mogla
biti nanesena udarom metalne kuke za vuču vozila obrazložio tako što je po
njemu ista, s obzirom na svoje karakteristike, mogla biti nanesena samo
zamahnutim orudjem oštrih ivica ili vrha, kao što su staklo, parče lima i
slično, zbog čega je zastupnica javne optužbe u završnoj riječi i precizirala
podneseni optužni predlog u pogledu ove povrede na način što je istu
isključila iz njegovog činjeničnog opisa. Što se tiče mehanizma nanošenja
povreda koje je kritične prilike zadobio okrivljeni T. V., vještak dr K. H. je
istakao da je povreda u vidu posjekotine veličine 5mm i dubine oko 2 mm, u
predjelu dlana lijeve ruke, najvjerovatnije nanesena oštricom sječiva, dok je
povreda u vidu krvnih podliva - otoka na čelu obostrano najvjerovatnije
nanesena udarom stisnute pesnice ili nekog drugog tupog zamahnutog predmeta a
povreda u vidu više sitnih oguljotina u predjelu srednje regije vrata i na
podlaktici lijeve ruke najvjerovatnije grebanjem tj. noktima ili grebanjem
podlaktice od neku neravnu površinu.
Izjašnjavajući se dalje o tome da li su povrede koje je kritične prilike
zadobio okrivljeni P. Ž. mogle nastati i udarom povrijedjenog dijela tijela o
neki tvrdi predmet , odnosno površinu, vještak dr K. H. je istakao da takvu
mogućnost jedino ne isključuje u pogledu povrede u predjelu tjemenog dijela
glave sa zadnje strane u vidu krvnog podliva veličine 3,5 cm, dok je u pogledu
svih ostalih opisanih povreda isključio takvu mogućnost, obezvrijedivši na taj
način odbranu okrivljenog T. V. i u dijelu da je okrivljeni P. Ž. ove povrede
najvjerovatnije zadobio udaranjem u unutrašnje djelove njegovog vozila
prilikom rvanja sa njim.
Izjašnjavajući se na kraju o težini navedenih povreda, pomenuti vještak je
našao da se sve ove povrede, kako kod okrivljenog P. Ž. tako i kod okrivljenog
T. V. i zbirno i pojedinačno kvalifikuju kao lake tjelesne povrede, čime je
utvrdjen i ovaj objektivni elemenat krivičnih djela koja su stavljena na teret
okrivljenim P. Ž. i T. V.
Dakle, kako proizilazi iz nalaza i mišljenja vještaka medicinske struke dr K.
H. , pomenuti vještak je svojim zaključkom da su sve povrede koje je kritične
prilike zadobio okrivljeni P. Ž., osim posjekotine iznad lijevog oka i
oguljotine u predjelu bradavice desne dojke, pored navedenog tupog mehaničkog
orudja mogle biti nanesene i udarima metalne kuke za vuču vozila, negirao
odbranu okrivljenog T. V., kako u dijelu da se u konkretnom slučaju samo
branio od napada okrivljenog P. Ž. tako i u dijelu da se takva odbrana
sastojala samo u jednom udarcu pesnicom. Ovo ne samo zbog toga što se u
konkretnom slučaju radi o više povreda već i zbog toga što se ove povrede
nalaze na udaljenim i suprotnim anatomskim regijama glave , tako da sve ove
činjenice nesporno upućuju na zaključak da povrede kod okrivljenog P. Ž. ,
sobzirom na njihov broj i lokaciju, nijesu mogle biti nanesene samo jednim
udarcem pesnice već naprotiv sa više zasebnih udaraca tupim mehaničkim orudjem
– metalnom kukom za vuču vozila, kako je to u svom nalazu i našao pomenuti
vještak. Kako iz iskaza svjedoka V. V. nesporno proizilazi da je i okrivljeni
P. Ž., iz već navedenih razloga, takodje mogao veoma lako ne samo izbjeći sam
susret sa okrivljenim T. V. već kasnije i sukob sa njim napuštanjem njegovog
vozila, to je jasno da je i on, kao i okrivljeni T. V., ovaj sukob i obračun
htio, tako da se iz tog razloga ni on takodje nije mogao pozivati na
samoodbranu koja isključuje njegovu krivičnu odgovornost.
Zbog svega izloženog sud je iskazu svjedoka V. V. i nalazu i mišljenju
vještaka medicinske struke dr K. H. u potpunosti povjerovao i iste u cjelosti
prihvatio ocijenivši ih jasnim, logičnim, objektivnim i što je najbitnije
saglasnim, kako medjusobno tako i sa ostalim izvedenim dokazima, a samim tim i
uvjerljivim.
Istovremeno sud odbrane okrivljenih P. Ž. i T. V. kojima negiraju izvršenje
krivičnih djela koja su im javnom optužbom stavljena na teret, kao nejasne,
nelogične i u najbitnijem suprotne , ne samo medjusobno već i iskazu svjedoka
V. V. i nalazu i mišljenju vještaka medicinske struke dr K. H., nije
prihvatio, već ih je kao sračunate i usmjerene na izbjegavanje krivično -
pravne odgovornosti u cjelosti odbacio.
Što se tiče svjedoka A. V., ovaj svjedok je prema sopstvenom kazivanju na lice
mjesta došao tek nakon što se predmetni dogadjaj okončao tako da se iz tog
razloga, kao i zbog činjenice da okrivljene ni nakon dolaska na mjesto
dogadjaja nije niti pitao o tome šta se desilo niti su mu oni to sami
ispričali, nije ni mogao izjasniti na okolnosti ovog dogadjaja, zbog čega sud
iskaz ovog svjedoka nije posebno niti cijenio niti obrazlagao.
Kako iz svega izloženog proizilazi da u pogledu utvrdjivanja krivičnih djela
koja su javnom optužbom stavljena na teret okrivljenim P. Ž. i T. V., nakon
sprovedenog dokaznog postupka i ocjene izvedenih dokaza , nije bila sporna
nijedna činjenica, sud je stao na stanovište da su činjenice iz činjeničnog
opisa izreke presude u svemu dokazane i da su okrivljeni počinili predmetna
krivična djela.
Naime, ocjenjujući pravno utvrdjeno činjenično stanje sud nalazi da su u
radnjama okrivljenih činjenično opisanim u izreci presude sadržani svi bitni
elementi krivičnih djela laka tjelesna povreda iz čl. 152. st. 2. u vezi st.
1. KZ, pa ih je za izvršena krivična djela oglasio krivim i krivično pravno
odgovornim i osudio ih na novčane kazne bliže opisane u izreci presude.
Radnja izvršenja krivičnog djela koje je u konkretnom slučaju izvršio
okrivljeni P. Ž. se sastoji u tome što je u vrijeme i na mjestu kako je
navedeno pod tačkom l. izreke presude, oružjem - nožem na sklapanje tj.
britvom, dužine sječiva 6 cm, koja po nalaženju suda u svakom pogledu i po
svim karakteristikama predstavlja podobno sredstvo da se sa njim tijelo teško
povrijedi ili zdravlje teško naruši udario tj. ubo i lako tjelesno povrijedio
okrivljenog T. V. u predjelu dlana lijeve šake, nanijevši mu pri tom povredu u
vidu rane posjekotine veličine 5mm x 2mm , dok se radnja izvršenja krivičnog
djela koje je u konkretnom slučaju izvršio okrivljeni T. V. , sastoji u tome
što je u isto vrijeme i na istom mjestu kao pod tačkom 1 izreke presude ,
metalnom kukom za vuču vozila dimenzija 15cm x 7 cm, koja po nalaženju suda
takodje predstavlja podobno sredstvo da se sa njim tijelo teško povrijedi ili
zdravlje teško naruši , više puta udario i lako tjelesno povrijedio
okrivljenog P. Ž. , nanijevši mu povrede u vidu: otekline sa krvnim podlivom
veličine 3,5 cm u predjelu tjemenog dijela glave sa zadnje strane, krvnog
podliva veličine 4 mm u predjelu lijeve strane nosa, oguljotine nepravilnog
oblika veličine 5mm u predjelu korjena nosa i otoka u predjelu lijeve
podlaktice na 2 cm od korijena šake sa zadnje strane. Naime, jasno je da i nož
na sklapanje tj. britva sa sječivom dužine 6 cm i metalna kuka za vuču vozila
veličine 15 cm x 7 cm, prema svojim osobinama i karakteristikama u svakom
slučaju imaju sva obilježja sredstva koje je podobno da se sa njim tijelo
teško povrijedi ili zdravlje teško naruši, čime je ispunjen i ovaj objektivni
elemenat krivičnog djela laka tjelesna povreda iz čl. 152. st. 2 u vezi st 1.
KZ.
Sud je cijenio i vinost odnosno psihički odnos okrivljenih u odnosu na radnje
izvršenja predmetnih krivičnih djela, pa je našao da su obojica okrivljenih
prilikom izvršenja ovih djela postupali sa umišljajem. Naime, okrivljeni P. Ž.
je bio svjestan da nož na sklapanje – britva, dužine sječiva 6 cm, predstavlja
oružje podobno da se sa njim tijelo okrivljenog T. V. teško povrijedi ili
njegovo zdravlje teško naruši pa ga je i pored takve svijesti sa ovom britvom
jednom udario odnosno ubo u predjelu dlana lijeve ruke nanijevši mu opisanu
laku tjelesnu povredu čime je i manifestvovao svoje htjenje za nastupanje ove
posledice a samim tim i za izvršenje predmetnog krivičnog djela. Isto tako i
okrivljeni T.V. je prema stanovištu suda bio svjestan da metalna kuka za vuču
vozila dumenzija 15 cm x 7 cm , predstavlja podobno sredstvo da se sa njim
tijelo okrivljenog P. Ž. teško povrijedi ili njegovo zdravlje teško naruši, pa
ga je i pored takve svijesti ovom kukom više puta udario u predjelu prednjeg i
zadnjeg dijela glave i u predjelu lijeve podlaktice naniješi mu opisane lake
tjelesne povrede, čime je takodje manifestvovao svoje htjenje za nastupanje
ove zabranjene posledice a samim tim i za izvršenje krivičnog djela koje mu je
stavljeno na teret.
Prilikom izbora vrste i visine krivične sankcije koju treba primijeniti prema
okrivljenima za izvršena krivična djela, sud je pored težine, načina izvršenja
i društvene opasnosti krivičnih djela uzeo u obzir i stepen krivične
odgovornosti okrivljenih kao i sve ostale okolnosti koje se relevantne u tom
pogledu.
Tako je sud okrivljenom P. Ž. od olakšavajućih okolnosti cijenio i uzeo u
obzir: da je porodičan čovjek, da je penzioner, da je srednjeg imovnog stanja
i da ranije nije osudjivan, dok je okrivljenom T. V. od olakšavajućih
okolnosti cijenio i uzeo u obzir da je nezaposlen i da je lošeg imovnog stanja
a od otežavajućih njegovu raniju osudjivanost.
Medjutim, i pored cijenjene otežavajuće okolnosti – ranije osudjivanosti na
strani okrivljenog T. V., sud je našao da u konkretnom slučaju ima uslova da
se prema obojici okrivljenih primijeni blaža vrsta kazne , pa im je shodno čl.
45 i 46 KZ , umjesto kazne zatvora koja je inače predvidjena za ovu vrstu
krivičnog djela izrekao novčane kazne s tim što je okrivljenom P. Ž. , zbog
nepostojanja otežavajućih okolnosti na njegovoj strani, ovu kaznu odmjerio u
iznosu od 1.200,00 eura, a okrivljenom T. V. , zbog cijenjene otežavajuće
okolnosti, u iznosu od 1.500, 00 eura.
Sud je uvjerenja da su izrečene novčane kazne srazmjerne težini izvršenih
krivičnih djela i stepenu krivično-pravne odgovornosti okrivljenih te da će se
u konkretnom slučaju i ovom vrstom i visinama kazne, u okviru opšte svrhe
izricanja krivičnih sankcija predvidjene čl. 4 st. 2 KZ, postići svrha
kažnjavanja propisana čl. 32 istog Zakona. Osnovano se može očekivati da će
izrečene kazne pozitivno djelovati na prevaspitanje okrivljenih i da će iste
uticati na njih da ubuduće ne vrše krivična djela.
Odluka o troškovima krivičnog postupka je zasnovana na odredbi čl. 229 st. 1.
ZKP. Visina troškova u iznosu od 121,00 eura koje su okrivljeni dužni da
solidarno plate predstavlja izdatke iz budžetskih sredstava suda koji su
učinjeni na ime nagrade vještaku medicinske struke dr K. H., dok iznosi od po
30,00 eura na koje su okrivljeni pojedinačno obavezani , predstavljaju paušale
koji su odmjereni s obzirom na složenost i trajanje krivičnog postupka te
obzirom na imovno stanje okrivljenih, shodno čl. 226. st . 3 ZKP-a.
Odluka o izricanju mjere bezbijednosti oduzimanja predmeta, i to od
okrivljenog P. Ž. noža na sklapanje – britve a od okrivljenog T. V. metalne
kuke za vuču vozila , kao predmeta koji su upotrijebljeni za izvršenje
predmetnih krivičnih djela , zasnovana je na odredbama čl. 67. st. 1. tačka 7
i 75. st. 1. KZ.
Na osnovu iznijetih razloga odlučeno je kao u izreci presude .
OSNOVNI SUD U PLAVU
Dana, 16.09.2013.godine.



Zapisničar S U D I J A



Senada Radončić Hilmija Sujković


PRAVNA POUKA:


Protiv ove presude može se izjaviti žalba

Višem sudu u Bijelom Polju, u roku od 
8 (osam) dana od dana prijema pismenog

otpravka. 


DNA: - ODT u Plavu 

Okrivljenom T. V.
Braniocu ok. T. V.
adv. R. M.
- Okrivljenom P. Ž.

