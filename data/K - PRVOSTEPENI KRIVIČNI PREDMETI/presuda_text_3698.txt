OSNOVNI SUD U PLAVU
K. br. 44/2011  
U IME NARODA
OSNOVNI SUD U PLAVU, sudija Hilmija Sujković, sa zapisničarem Senadom Radončić
, u krivičnom predmetu optuženog  K. D., iz sela V., opština P., zbog
krivičnog djela narušavanje nepovredivosti stana iz čl. 169. st. 1. Krivičnog
zakonika, po privatnoj krivičnoj tužbi tužioca G. M., iz sela V., opština P.,
po održanom usmenom, glavnom, javnom pretresu u prisustvu: optuženog, njegovog
branioca advokata P. G., i punomoćnika privatnog tužioca G. M.,  adv. D.B.,
donio je dana 11.07.2011 godine,  a objavio dana 12.07.2011 godine  
P R E S U D U
Optuženi  K.D. zv. Z.,  od oca D. i majke V., rodjene N., rodjen ... godine, u
selu V., opština P., gdje i živi,  državljanin Crne Gore,  nezaposlen,
neoženjen , pismen,  završio srednju školu, vojni rok služio u Raškoj 1991/92
godine, vodi se u Vojnoj evidenciji Plav , lošeg imovnog stanja, osudjivan
presudama Osnovnog suda u Plavu: K.br. 12/96 od 15.02.1996 god., zbog
krivičnog djela iz čl. 136. st. 1. KZ RCG, na novčanu kaznu u iznosu od 500,00
dinara, K.br. 13/96 od 15.02.1996 god., zbog krivičnog djela iz čl. 136. st.
2. KZ RCG na kaznu zatvora u trajanju od 90 dana - uslovno za 1 godinu i K.br.
74/98 , zbog krivičnog djela iz čl. 204. st. 2, KZ, na kaznu zatvora u
trajanju od 7 mjeseci - uslovno za 1 godinu, K.br.. 349/10 od 16.06.2010 god.
, zbog krivičnog djela iz čl. 208. st. 1. u vezi čl. 204. st. 1. KZ , na kaznu
zatvora u trajanju od 45 dana i K.br. 36/10 od 06.10.2010 god. , zbog
krivičnog djela iz čl. 239. st. 1. KZ, na novčanu kaznu u iznosu od 1.200,00
eura  
K r i v   j e
Što je:  
Dana 06.05.2011 god. , oko 14,00 časova, u selu V., opština P., neovlašćeno
prodro  - provalio   u zaključanu porodičnu kuću privatnog tužioca  G.M.,  na
način što je ključem, koji je oko  2 mjeseca prije toga  oduzeo sa katanca od
podrumskih vrata ove  kuće na kojem katancu se nalazio zajedno sa ključem od
podruma , otključao ulazna vrata i popeo se na tavan od kuće , gdje su ga
nakon povratka kući zatekle M. kćerke G.A. i G.B. , kada je nakon njihovog
upozorenja sišao sa tavana u hodnik odakle ga je B. izgurala vani.  
- čime je izvršio krivično djelo narušavanje nepovredivosti stana iz čl. 169.
st. 1. KZ .  
Pa ga sud za izvršeno krivično djelo na osnovu navedenog zakonskog propisa, te
primjenom čl.: 4, 32, 39, i 42 KZ i čl. 364 ZKP  
O S U Đ U J E
Na novčanu  kaznu u iznosu od  2.000,00 (dvijehiljade) eura,  koju je dužan
platiti u roku od  3 mjeseca od   dana pravosnažnosti presude.  
Ukoliko se novčana kazna ne plati u odredjenom roku, ista će se zamijeniti
kaznom zatvora, računajući svakih započetih 25,00 € (dvadesetpet) eura,
novčane kazne za 1 (jedan) dan zatvora.  
Okrivljeni  se obavezuje da privatnom tužiocu G.M. naknadi troškove krivičnog
postupka u iznosu od 325,00 eura (tristotinedvadesetpet) eura,  kao i da sudu
na ime paušala plati iznos  od 50,00 eura , sve u roku  15 dana po
pravosnažnosti presude, pod prijetnjom prinudnog izvršenja.  
Imovinsko - pravnog zahtjeva za naknadu štete nije bilo.  
O  b r a z l o ž  e n j e
Privatni tužilac G.M., iz sela V., opština P.,  privatnom tužbom K.br.44/2011
, od 07.06.2011 god., optužio je K.D.a, iz sela V., opština P., za krivično
djelo narušavanje nepovredivosti stana iz čl. 169. st. 1. KZ .  
Punomoćnik privatnog tužioca, advokat D. B., je u završnoj riječi precizirao
podnesenu privatnu tužbu u pogledu vremena izvršenja predmetnog krivičnog
djela , pa je pri tako preciziranoj privatnoj tužbi ostao u svemu i predložio
sudu da optuženog K.D. oglasi krivim za navedeno krivično djelo i kazni ga po
zakonu. Ujedno je tražio da sud optuženog obaveže da privatnom tužiocu na ime
troškova krivičnog postupka plati ukupan iznos od 325,00 eura, koje troškove
je privatni tužilac imao radi plaćanja sudske taksu na privatnu tužbu kao i za
njegovo angažovanje kao punomoćnika  za pisanje privatne tužbe i za zastupanje
na tri održana glavna pretresa.  
Izjašnjavajući se na navode privatne krivične tužbe tužioca G.M., optuženi
K.D. ne priznaje izvršenje krivičnog djela koje mu je ovom tužbom stavljeno na
teret . U svoju odbranu navodi da su navodi iz privatne tužbe G.M. netačni i
izmišljeni , kako od strane  samog tužioca  tako od strane njegovih kćerki A.
i B., koje na svaki način pokušavaju da ga proglase kriminalcem. Ovo iz
razloga jer je ranije bio zaljubljen u A. i često joj je javno izražavao svoja
osjećanja da bi ga ona tačno prije godinu dana,  odnosno  u  maju mjesecu 2010
god. prijavila da je pokušao da je siluje zbog čega je od strane Osnovnog suda
u Plavu oglašen krivim za krivično djelo nedozvoljene polne radnje i osudjen
na kaznu zatvora u trajanju od 45 dana. Nakon odsluženja izrečene zatvorske
kazne  njih dvije su mu prilikom susreta stalno prijetile da mu je u zatvoru u
Bijelom Polju bilo kao kod kuće sobzirom na to gdje će ga one sada smjestiti.
Ovi susreti su se uglavnom dešavali u blizini njihove porodične kuće jer uz
njihovo imanje posjeduje jednu kolibu i livadu na koju često dolazi da radi.
Što se tiče dana koji  mu se privatnom tužbom stavlja na teret kao dan
izvršenja krivičnog djela narušavanje nepovredivosti stana iz čl. 169. st. 1.
KZ , istakao je da je tog dana negdje u podne krenuo na ovu svoju livadu kako
bi nešto radio na njoj. Na putu prema livadi je svratio kod komšije G. R.,
gdje se zadržao do 14,20 ili 14,30 časova. Tom prilikom je pored R. u kući
zatekao i njegovu  maloljetnu djecu.  R. suprugu S. nije zatekao u kući i sa
njom se susreo tek prilikom izlaska iz nje. Kako sa S. ne govori izvjesno
vrijeme zbog toga što su G.A. i G.B. pričale po selu kako on ljubavi sa njom
za 20,00 eura, to je iz tog razloga nije ni pozdravio.  Na svoju livadu je
došao poslije petnaestak minuta hoda. Prilikom kretanja sokakom koji vodi
pored ograde od dvorišta kuće G.M.,  na jednoj klupi ispred kuće je primijetio
A. i B.. Njih dvije su se na ovoj klupi ljubile u usta kao momak i djevojka i
istovremeno se dirale rukama po tijelu i polnim organima. Pošto je za ovo
njihovo ponašanje znao od ranije ,jer ih je i prije toga  nekoliko puta
zaticao kako rade te stvari, to su ga zbog  toga njih dvije i  zamrzle. Dok je
prolazio pored njih, radi šale im je kazao: " Treba li vam pomoć?" Tada je B.
počela da galami i viče A. : " Zovi miliciju  i kaži im da smo ga našle u
kući". Nastavio je put do obližnje vode i nakon izvjesnog vremena se vratio na
svoje imanje. Prilikom povratka ih nije vidio u dvorištu kuće  jer su
najvjerovatnije obje ušle u kuću. Poslije pola sata je na lice mjesta došla
policija i privela ga u Ispostavu policije Plav uz obrazloženje da su ga A.i
B. prijavile kako su ga zatekle u njihovoj porodičnoj kući. Na kraju je na
pitanje punomoćnika privatnog tužioca,  advokata D.B., istakao da je i nakon
izlaska iz zatvora nastavio da putem mobilnog telefona A. šalje poruke u
kojima je prema njoj i dalje izražavao svoja osjećanja i naklonost te da je to
činio sve do mjesec dana prije zakazanog  glavnog pretresa, jer je sve do tada
i bio zaljubljen u nju poslije čega se "ohladio".  
U završnoj riječi je u potpunosti prihvatio konačnu riječ svog branioca
advokata P. G., koji je istakao da je u konkretnom slučaju podnošenja privatne
tužbe protiv njegovog branjenika napravljena očigledna konstrukcija od strane
privatnog tužioca i njegovih kćerki A. I B. sa ciljem da se optuženi oglasi
krivim i kazni za krivično djelo koje mu je ovom privatnom tužbom stavljeno na
teret. Zbog toga su svedokinje G.A. i B. čitav ovaj dogadjaj izmislile,
utoliko prije što izmedju njih i okrivljenog od ranije postoje neki
neraščišćeni odnosi zbog kojih mu one uporno prijete da će ga poslati u
zatvor. To se prvenstveno odnosi na činjenicu da je okrivljeni u blizini
njihove kuće kupio parcelu za čiju  su kupovinu privatni tužilac i svjedokinje
smatrale da imaju pravo preče kupnje. Zbog svih tih razloga je predložio da
sud njegovog branjenika oslobodi od optužbe za ovo krivično djelo i da istom
dosudi troškove krivičnog postupka u iznosu od 150,00 eura,  koje je isti imao
u vezi sa njegovim angažovanjem za pristup i odbranu na glavnom pretresu od
11.07.2011 god.  
Sud je cijenio odbranu optuženog K.D.a , kojom negira izvršenje krivičnog
djela koje mu je privatnom tužbom tužioca G.M.  stavljeno  na  teret , pa je
našao da je ista ne samo nejasna i  nelogična već i u najbitnijem suprotna,
kako sama sebi tako i izvedenim dokazima, te je kao takvu nije ni prihvatio.  
Naime, sud je radi provjere odbrane optuženog u dijelu u kojem negira
izvršenje krivičnog djela koje mu je privatnom tužbom stavljeno na teret,
odnosno radi što pravilnijeg i zakonitijeg rješavanja ove krivične stvari u
dokaznom postupku izveo sledeće dokaze: saslušao i svojstvu svjedoka privatnog
tužioca G.M. i svjedoke G.A., G.B. , G. R. i G. S. i pročitao izvod iz kaznene
evidencije za optuženog K.D., br. 02-245-1274/2 od 14.06.2011 god. pa je
svestranom ocjenom izvedenih dokaza i njihovim uporedjivanjem sa navodima
privatne tužbe   i odbranom optuženog utvrdio da isti u potpunosti
obezvredjuju ovakvu njegovu odbranu i da je optuženi počinio krivično djelo
narušavanje nepovredovesti stana iz čl. 169. st. 1. KZ.  
Tako se svjedoci G.A. i G.B.,  izjašnjavajući se o predmetnom slučaju
neovlašćenog ulaska optuženog K.D. u njihovu porodičnu kuću, u potpunosti
obezvrijedile njegovu odbranu u dijelu u kojem negira izvršenje krivičnog
djela koje mu je privatnom  tužbom stavljeno na teret saglasno istakavši da su
dana 06.05.2011 god. , nakon povratka u porodičnu kuću koja se nalazi u selu
V., opština P., na tavanu kuće lično zatekle optuženog koji je u kuću ušao za
vrijeme njihovog odsustva. Tog dana su njih dvije inače negdje oko 07,15
časova,  pošle u Gusinje, radi prisustva liturgiji u crkvi "Svetog Djordjija"
koja se održavala  povodom slave "Djurdjevdan" i sa ove litrugije se vratile
kući negdje oko 14,00 časova. Pošto su na otiraču ispred vrata primijetile
tragove stopala, pomislile su da ih je neko tražio dok su bile  odsutne. U
kući nijesu zatekle ni oca , privatnog tužioca G.M., jer je on i tog dana ,
kako inače radi svakog dana, izveo stoku na ispašu. Dok su se nalazile u
predsoblju kuće koje im ujedno služi  kao kuhinja , na tavanu su začule neke
neodredjene šumove i zvuke. Pošto je u to vrijeme vani duvao jak vjetar
pomislile su da te zvuke on  pravi prilikom prolaska kroz crepove na krovu.
Odmah nakon togaA. je pošla do štale dok je B. ostala u kući. Nakon što se A.
vratila iz štale, B. joj je ispričala kako je na tavanu čula korake . Zbog
toga je kazalaA. da joj radi provjere tavanskog prostora donese drvene
merdevine, što je ova i uradila. Nakon što  se A. popela  uz merdevine koje je
donijela i pokušala otvoriti  poklopac od tavana,  u tome nije uspjela.  Ovo
zbog toga  što je neko ili nešto na tavanu ovaj poklopac pritiskao. Zbog toga
je sišla sa merdevina i otišla sa zadnje strane kuće kako bi kroz crijep od
krova vidjela da li ima nekog na tavanu obzirom da je kuća napravljena pri
brijegu tako da visina krova sa ove strane iznosi oko 1 m. Dok je podizala
jedan crijep od krova, u unutrašnjosti kuće je čula svoju sestru B. kako priča
sa optuženim D.  kojem je prepoznala glas. Isti je govorio B.:  "Evo ja sam,
popeo sam vam se na tavan da čujem šta pričate o meni".  U tom momentu se
mnogo uplašila jer je u maju mjesecu 2010 god. optuženi pokušao da je
napastvuje zbog čega je od strane Osnovnog suda u Plavu osudjen na kaznu
zatvora u trajanju od 45 dana. Medjutim i pored toga se odmah vratila u
predsoblje kuće gdje je  zatekla B. kako pridržava merdevine dok njima sa
tavana silazi optuženi. Odmah je o tome putem telefona obavijestila policiju,
a B. je u medjuvremenu uspjela da izgura optuženog van kuće .  Prije nego što
je izašao iz kuće optuženi im je kazao kako lažu i podvaljuju mu i da je zbog
nje lipšovao u zatvoru mjesec ipo dana. Poslije otprilike pola sata u njihovu
kuću je došla policija i privela optuženog u zgradu Ispostave policije u
Plavu. Izjašnjavajući se na iste okolnosti svjedokinja B. je dalje istakla da
se poklopac od tavana  , nakon što je A. otišla da sa zadnje strane kuće kroz
crijep od krova vidi da li ima nekog na tavanu ,  odmah otvorio i na otvoru se
pojavio optuženi K.D.. I pored toga što se uplašila njegovom pojavom, kazala
mu je: "Sram te bilo D. sine, malo ti bjehu lugovi (misleći pri tom na zločin
koji je napravio prema A.) niko neće ni da te bije ni da te ubije".  Nakon što
je optuženi sišao niz  merdevine, uspjela je da ga izgura iz kuće. Za svo to
vrijeme optuženi je njoj i A.,  koja se u medjuvremenu  vratila u kuću ,
govorio : "Vas dvije samo lažete i podvaljujete".  Svjedokinja G.A. je na
kraju istakla da je optuženi K.D., i nakon slučaja zbog kojeg je bio osudjen,
nastavio da joj šalje poruke neprimjerene sadržine preko mobilnog telefona, te
da je to činio i dok se nalazio na izdržavanju kazne zatvora u Bijelom Polju.
Tom prilikom joj je iz zatvora  dana 22.01.2011 god. u 13,41 časova, poslao
poruku sadržine: "To te čeka čim dodješ, doživjet ćeš nezaboravan seks dok si
živa", koju poruku još uvijek čuva u telefonu. Iz tog razloga je za ove poruke
obavijestila i Upravu zatvora u Bijelom Polju , nakon čega je  optuženi
prekinuo sa njihovim slanjem.  Medjutim, nakon izlaska iz zatvora je ponovo
nastavio sa slanjem poruka iste sadržine i zadnju poruku joj poslao 30.05.2011
god. u 23,32 časova, sledeće sadržine : "Što mi se ne javiš, jesi li ljuta na
mene".  Na kraju je istakla da ne zna tačno na koji način je K.D. ušao u
njihovu kuću  i da pretpostavlja da je to učinio tako  što je ključem od
ulaznih vrata od kuće, koji je otprilike 2 mjeseca prije ovog slučaja neko
oduzeo zajedno  sa ključem od podruma dok su se nalazili na katancu od
podrumskih vrata, otključao vrata i ušao u unutrašnjost kuće odakle se  popeo
na tavan.  
Odbranu okrivljenog K.D.a u dijelu u kojem negira izvršenje krivičnog djela
koje mu je privatnom tužbom tužioca G.M. stavljeno na teret je u svom iskazu
posredno negirao i sam pravatni tužilac kojeg je sud saslušao u svojstvu
svjedoka, pa i ova činjenica takodje ide u prilog neosnovanosti i
neuvjerljivosti odbrane okrivljenog u ovom dijelu. Naime, izjašnjavajući se o
razlozima koji su ga rukovodili da protiv optuženog K.D.a podnese tužbu zbog
krivičnog djela narušavanje nepovredivosti stana iz čl. 169. st. 1. KZ ,
privatni tužilac G.M. je naveo da je to učinio nakon što su ga o tome dana
06.05.2011 god. , po povratku kući, obavijestile kćerke A. i B., jer nije
mogao vjerovati da u 21 vijeku  neko može tako nešto uraditi. Tog dana je
inače odveo stoku na ispašu negdje u podne, a prije njega su kuću u ranim
jutarnjim satima napustile i  kćerkeA. i B. koje  su otišle u Gusinje, radi
prisustvovanja liturgiji koja se davala povodom praznika "Djurdjevdan".  Kući
se sa stokom vratio negdje oko 19,00  časova i tom prilikom u kući  zatekao
obje kćerke koje su bile uplakane i vidno uzbudjene. Ispričale su mu da su na
tavanu kuće  zatekle optuženog K.D., što ga je kao čovjeka i iznenadilo i
začudilo jer nije mogao vjerovati da u 21 vijeku neko može tako što uraditi.
Iz tog razloga je u svemu ostao pri podnesenoj privatnoj tužbi i predložio
sudu da optuženog K.D. oglasi krivim za krivično djelo koje mu je ovom tužbom
stavljeno na teret ne postavljajući pri tom nikakav odštetni zahtjev.  
Dakle, kako proizilazi iz iskaza privatnog tužioca G.M., isti optuženog K.D.
nije zatekao u svojoj porodičnoj kući dana 06.05.2011 god. , ali je svojom
izjavom u dijelu da su ga o tome istog dana nakon povratka kući obavijestile
obje kćerke , kao što je već navedeno,  posredno takodje negirao odbranu
optuženog u dijelu u kojem negira  izvršenje krivičnog djela koje mu je
privatnom tužbom stavljeno na teret.  
Konačno, odbranu okrivljenog u dijelu da se dana 06.05.2011 god., oko 14,00
časova, koje vrijeme mu se privatnom tužbom tužioca G.M. stavlja na teret kao
vrijeme izvršenja krivičnog djela, nalazio u kući svog komšije G.R. gdje se
zadržao do 14,20-14,30 časova te da samim tim nije ni mogao izvršiti predmetno
krivično djelo je u potpunosti negirala i svjedok G. S., što zajedno sa
činjenicama utvrdjenim na osnovu ostalih izvedenih dokaza odbranu optuženog
kojom negira izvršenje krivičnog djela čini još neosnovanijom i
neuvjerljivijom . Naime, izjašnjavajući se na okolnosti vezane za odbranu
optuženog da se u vrijeme koje mu se tužbom stavlja na teret nalazio kod
komšije G. R. te da samim tim nije ni mogao izvršiti krivično djelo koje mu se
privatnom tužbom stavlja na teret jer se istovremeno nije mogao nalaziti na
dva različita mjesta svjedok G. S. je istakla da se u momentu povratka kući,
negdje oko 13,30 časova, lično uvjerila da je okrivljeni već bio napustio
njihovu kuću radi odlaska,  čime je negirala njegovu odbranu u ovom dijelu,
odnosno u dijelu da je iz njihove kuće na svoje imanje pošao oko 14,20 - 14,30
časova. Tog dana je inače na groblje pošla negdje oko 10,00 časova , kako bi
posjetila grob svog pokojnog brata. Nakon toga je sa članovima porodice otišla
u kuću svojih roditelja,  gdje se zadržala do 13,00 časova. Kod svoje kuće je
pješke došla poslije 30 minuta , koje vrijeme joj je bilo potrebno da hodom
dodje do kuće. U dvorištu je zatekla supruga R. i okrivljenog D. Pošto sa
okrivljenim nije u dobrim odnosima iz razloga koje nije željela reći pred
sudom , to se sa njim nije niti  pozdravila niti mu se obratila već je odmah
ušla u kuću. Kako je zbog posjete bratovom grobu bila jako uznemirena i imala
glavobolju, odmah je popila tabletu za smirenje i legla da spava tako da iz
tog razloga i ne zna kada je okrivljeni D. otišao iz dvorišta njihove kuće. Na
ovaj način je, kao što je već navedeno, u potpunosti negirala odbranu
okrivljenog da je njihovu kuću napustio i pošao na svoje imanje negdje oko
14,20 - 14,30 časova, jer i u slučaju da se prihvati mogućnost da optuženi
K.D. nije odmah krenuo prema svom imanju nakon njenog dolaska kući, opet se ne
može prihvatiti da je to učinio u vrijeme koje tvrdi  jer se radi o periodu od
skoro jednog sata.  Ovo iz razloga jer je nelogično  da se optuženi,  nakon
izlaska iz kuće svjedoka G. R.radi odlaska na svoje imanje, sa njim u dvorištu
kuće zadrži još oko 1 sat vremena , pa i ova činjenica  takodje ukazuje  na
sračunatost ovakve  njegove odbrane radi izbjegavanja krivično pravne
odgovornosti za krivično djelo koje mu je privatnom tužbom tužioca G.M.
stavljeno na teret.  
Ako se  na kraju svemu izloženom dodaju i nesporne činjenice da je optuženi
već duži vremenski period pa i u vrijeme izvršenja predmetnog krivičnog djela
zaljubljen u kćerku privatnog tužioca G.A., da je tu ljubav prema njoj
pokazivao na neprihvatljiv pa čak i nezakonit način zbog čega je od strane
ovog suda već kažnjen na kaznu zatvora u trajanju od 45 dana za krivično djelo
nedozvoljene polne radnje , da joj je i nakon toga pa i tokom boravka u
zatvoru preko mobilnog telefona  često slao poruke neprimjerene sadržine zbog
čega ga je morala prijaviti Upravi zatvora, da je i poslije izlaska iz zatvora
takodje nastavio da joj šalje poruke iste sadržine te da je to činio i nakon
predmetnog slučaja, kao i da svoja osjećanja prema A. čak nije krio ni pred
sudom  u toku krivičnog postupka, to i ove činjenice, u sveukupnosti sa
ostalim utvrdjenim činjenicama,  takodje idu u prilog neprihvatljivosti
odbrane optuženog da nije izvršio krivično djelo koje mu je javnom optužbom
stavljeno na teret. Ovo iz razloga jer sve ove činjenice ne samo da nesporno
ukazuju na motiv odnosno razlog  izvršenja ovog krivičnog djela od strane
optuženog već  istovremeno potvrdjuju i  iskaze privatnog tužioca i svjedoka
G.A. i G.B. u pogledu istinitosti  njihovih tvrdnji  da su dana 06.05.2011
god. , oko 14,00 časova istog zatekle na tavanu svoje porodične kuće.
Zaključak suda u pogledu postojanja motiva okrivljenog za njegov neovlašćeni
ulazak u porodičnu kuću privatnog tužioca , pored iskaza privatnog tužioca i
svjedoka G.A. i G.B. kojima je sud poklonio punu vjeru,  ide i sama njegova
odbrana u vezi sa predmetnim slučajem kao i cjelokupno njegovo ponašanje prema
svjedoku G.A. u zadnjih nekoliko godina, koje je daleko od prihvatljivog. Tako
optuženi  u nastojanjima da sa sebe skine svu krivičnu odgovornost za
predmetno krivično djelo pokušava prikazati da su svjedokinje G.A. i G.B. sve
to izmislile i iskonstruisale kako bi ga ponovo poslale u zatvor,  što je ne
samo nejasno već i nelogično . Pri tom u svojim  pokušajima da iste što više
diskvalifikuje i omalovaži ide toliko daleko  da to čini na krajnje
neprimjeren način pokušavajući da ih čak i moralno diskredituje. Naime, u
svojim nastojanjima  da sudu prikaže da su ga svjedokinje G.A. i G.B. i
neosnovano i tendenciozno prijavile, optuženi  ne preza ni od tvrdnji da su
iste to učinile kako bi mu se osvetile zbog toga što ih je dana ,  kada se
desio predmetni dogadjaj, zatekao kako se na klupi ispred svoje porodične kuće
ljube  u usta  i diraju po tijelu i polnim organima. Pri tom je prilikom
davanja takve svoje odbrane u tolikoj mjeri neodredjen, neprecizan i nelogičan
da je i očigledno i jasno da takva njegova odbrana nije zasnovana na stvarnim
tj istinitim već na nestvarnim i izmišljenim činjenicama čija je jedina svrha
izbjegavanje krivično pravne odgovornosti za izvršeno krivično djelo.  
Zbog svega izloženog sud je iskazima privatnog tužioca G.M. i svjedoka G.A. ,
G.B. i G.S. u potpunosti povjerovao i iste u cjelosti prihvatio ocijenivši ih
jasnim, logičnim i što je najbitnije medjusobno saglasnim , a samim tim i
uvjerljivim .  
Istovremeno, sud odbranu optuženog K.D., kojom negira izvršenje krivičnog
djela koje mu je privatnom tužbom tužioca G.M., stavljeno na teret, kao
potpuno suprotnu prihvaćenim  iskazima  pomenutih svjedoka, nije prihvatio,
već ju je kao sračunatu i usmjerenu na izbjegavanje krivično - pravne
odgovornosti u cjelosti odbacio.  
Iz istog razloga sud nije prihvatio ni iskaz svjedoka G. R. u dijelu u kojem
potvrdjuje odbranu optuženog da se dana 06.05.2011 god. , kada se desio
predmetni dogadjaj, kod njega kući zadržao do 14,10 - 14,15 a moguće i do
14,30 časova,  nakon čega je pošao na svoje imanje, jer je našao da je i ovaj
njegov iskaz , kao i odbrana optuženog, takodje sračunat u cilju zaštite
optuženog od krivično pravne odgovornosti za krivično djelo  koje mu je
privatnom krivičnom tužbom tužioca G.M. stavljeno na teret.  
Sud inače nije prihvatio predlog odbrane da se u dopunu dokaznog postupka
izvedu dokazi pribavljanjem i čitanjem iskaza okrivljenog K.D. i svjedoka G.
R. i G.S.,  koje su isti dali  u vezi sa predmetnim slučajem pred ovlašćenim
službenicima Ispostave policije u Plavu, kao i pribavljanjem i čitanjem
službene zabilješke iste Ispostave u vezi sa predmetnim dogadjajem , obzirom
da takve izjave kao i službena zabilješka nijesu sačinjene u skladu sa
odredbama ZKP, te se samim tim i ne mogu prihvatiti kao valjani dokazi.  
Isto tako sud nije prihvatio ni predlog odbrane da se u dopunu dokaznog
postupka u svojstvu svjedoka sasluša službenik Ispostave policije Plav, V. L.,
koji je sačinio ovu službenu zabilješku kao i da se od Ispostave policije u
Plavu pribavi podatak o tome koliko je puta optuženi K.D. prijavljivao
svjedokinje G.A. i G.B. zbog prijetnji koje su mu iste ranije upućivale,
obzirom da je predloženi svjedok službenu zabilješku sačinio nepropisno i na
osnovu kazivanja svjedoka G.A. koju je sud već saslušao u toku dokaznog
postupka, dok se izvodjenjem predloženog dokaza odbrane pribavljanjem podataka
o broju prijava optuženog protiv svjedokinja G.A. i G.B., nebi niti utvrdilo
novo niti promijenilo već utvrdjeno činjenično stanje  već bi se njegovim
izvodjenjem samo nepotrebno odugovlačio krivični postupak.  
Kako iz svega izloženog  proizilazi da u pogledu utvrdjivanja krivičnog djela
koje je privatnom tužbom tužioca G.M. stavljeno na teret optuženom K.D.u,
nakon sprovedenog dokaznog postupka i ocjene izvedenih dokaza nije bila sporna
nijedna činjenica, sud je stao na stanovište da su činjenice iz činjeničnog
opisa izreke presude u svemu dokazane i da je optuženi   počinio predmetno
krivično djelo.  
Ocjenjujući pravno utvrdjeno činjenično stanje, sud nalazi da su u radnji
optuženog sadržana sva bitna obilježja krivičnog djela narušavanje
nepovredivosti stana  iz čl. 196. st. 1.  KZ, pa mu je za izvršeno krivično
djelo i izrekao kaznu bliže opisanu u izreci presude. Naime, nesporno
utvrdivši da je optuženi K.D. , dana 06.05.2011 god. neovlašćeno prodro tj.
provalio  u tudj stan - porodičnu kuću privatnog tužioca G.M. , na način što
je ključem, koji je oko 2 mjeseca prije toga oduzeo sa katanca od podrumskih
vrata kuće na kojem se nalazio zajedno sa ključem od podruma, otključao ulazna
vrata ove kuće i ušao u nju, to je takvom svojom radnjom i izvršio krivično
djelo narušavanje nepovredivosti stana iz čl. 169. st. KZ. , koje mu je
privatnom tužbom tužioca G.M. stavljeno na teret.  
Kako je sud u toku dokaznog postupka utvrdio na koji način je optuženi K.D.
neovlašćeno prodro u porodičnu kuću privatnog tužioca G.M. , to je u tom
pogledu i precizirao podnesenu privatnu tužbu  u njenom činjeničnom opisu ne
narušavajući takvim preciziranjem identitet optužbe i presude jer se radi samo
o preciznijem predstavljanju utvrdjenog činjeničnog stanja.  
Sud je cijenio i vinost, odnosno psihički odnos optuženog u odnosu na  radnju
izvršenja predmetnog krivičnog djela , pa je našao da je optuženi prilikom
izvršenja ovog krivičnog djela postupao sa umišljajem. Naime, optuženi   je
bio  svjestan činjenice da nasilnim  ulaženjem u porodičnu kuću privatnog
tužioca G.M. , čini krivično djelo ,  pa je i pored toga ušao u ovu kuću na
način opisan u izreci presude , čime je i manifestovao svoje htjenje za
njegovo izvršenje. Kod optuženog je istovremeno postojala i svijest da
ulaženje u porodičnu kuću privatnog tužioca čini neovlašćeno , što znači da je
i ova činjenica bila obuhvaćena njegovim umišljajem, čime je ispunjen i ovaj
elemenat predmetnog krivičnog djela.  
Prilikom izbora vrste i visine krivične sankcije koju treba primijeniti prema
optuženom  za izvršeno krivično djelo, sud je pored težine, načina izvršenja i
društvene opasnosti krivičnog djela uzeo u obzir i stepen krivične
odgovornosti optuženog   kao i sve ostale okolnosti koje se relevantne u tom
pogledu. Tako je od olakšavajućih okolnosti sud optuženom cijenio i uzeo u
obzir: da je nezaposlen, da još uvijek nije zasnovao porodicu i da je lošeg
imovnog stanja  dok mu je kao otežavajuću okolnost cijenio njegovu raniju
osudjivanost, pa je  sobzirom na sve cijenjene okolnosti našao da  prema istom
ima  mjesta primjeni blaže vrste kazne , obzirom da su za ovo djelo
alternativno predvidjene novčana i kazna zatvora, te  mu je i izrekao novčanu
kaznu u iznosu od 2.000,00 eura.  
Sud je uvjerenja da je izrečena kazna srazmjerna težini izvršenog krivičnog
djela i stepenu krivično pravne odgovornosti optuženog , te da će se u
konkretnom slučaju i ovom vrstom i visinom kazne, u okviru opšte svrhe
izricanja krivičnih sankcija, predvidjene čl. 4 st. 2 KZ CG, postići svrha
kažnjavanja propisana čl. 32 istog Zakona. Osnovano se može očekivati da će
izrečena kazna pozitivno djelovati na prevaspitanje optuženog i da će ista
uticati na njega  da ubuduće ne vrši krivična djela.  
Odluka o troškovima krivičnog postupka je zasnovana  na odredbi čl. 202 st. 1
ZKP-a.  
Troškovi krivičnog postupka  u ukupnom iznosu od 325,00 €, na koje je sud
obavezao optuženog, predstavljaju troškove koje je privatni tužilac imao u
vezi sa vodjenim krivičnim postupkom, od čega : 75,00 eura za sastav tužbe,
25,00 eura za sudsku taksu  i 225,00 eura (3 x 75,00 eura)  za zastupanje
angažovanog punomoćnika , adv. D.B.,  na 3 održana glavna pretresa,  dok je
paušalni iznos od 50,00 eura, odmjeren obzirom na složenost i trajanje
krivičnog postupka, te obzirom na imovno stanje optuženog , shodno čl. 199 st.
3 ZKP-a.  
Imovinsko - pravnog zahtjeva za naknadu štete nije bilo.  
Na osnovu iznijetih razloga odlučeno je kao u izreci presude.  
OSNOVNI SUD U PLAVU
Dana, 12.07.2011 godine.  
Zapisničar
S  U D I J A
Senada Radončić
Hilmija Sujković  
PRAVNA POUKA:  
Protiv ove presude može se izjaviti žalba
Višem sudu u Bijelom Polju ,  u roku od 8 (osam)
dana od dana  njenog prijema ,  preko ovog suda.  
DNA:
- 1 x spisi
- 1 x privatnom tužiocu
- 1 x optuženom K.D.u
- 1 x braniocu okrivljenog  adv. P. G.  