OSNOVNI SUD U PLAVU
K.br.41/2011  
U IME NARODA
OSNOVNI SUD U PLAVU, kao krivični po sudiji Elici Pantović, sa zapisničarem
Nerminom Nikočević, u krivičnom predmetu okrivljenih R. M. zv. M., i H.D., oba
iz B., zbog krivičnog djela kradje iz člana 239 stav 1.u vezi sa čl.23
Krivičnog zakonika Crne Gore, u saizvršilaštvu, po optužnom predlogu ODT u
Plavu, KT.br.23/2011 od 01.06.2011.godine, po održanom usmenom, javnom,
glavnom pretresu, u prisustvu  zamjenika ODT u Plavu, Drite Rugovac,
okrivljenog H. D. i oštećenog D. Z., a u odsustvu okrivljenog R. M., donio je
i javno objavio dana 15.07.2011godine  
P R E S U D U
Okrivljeni:  
1. R. M. zv. M., od oca  M. i majke E., rođ. A., rođenog ... godine u selu
K., opština B. P., sa prebivalištem u P., opština B., državljanin CG,
nezaposlen, neoženjen, završio srednju školu, lošeg imovnog stanja,
neosudjivan,  
2. H. D., od oca M. i majke E. rođ. O., rođenog ... godine u B., sa
prebivalištem u ul. M. K. br... državljanin CG, nezaposlen, oženjen, otac
dvoje djece, završio srednju školu, lošeg imovnog stanja, neosudjivan,  
K r i v i  s u
Što su:  
dana 22.marta 2011 godine, u selu D. kod G., opština P. iz podruma i iz
dvorišta ispred stare porodične kuće vlasništvo oštećenog D. Z., oduzeli
šporet marke "Smederevac" u vrijednosti od 23,00 eura i kazan za pečenje
rakije bez poklopca i lule, u vrijednosti od 230,00 eura, na način što su iz
dvorišta uzeli šporet i utovarili ga u vozilo marke "F." reg. oznaka BA...,
vlasništvo H. S., a zatim su ušli u nezaključani podrum iste kuće i iz njega
uzeli kazan z apečenje rakije bez poklopca i lule koji su takodje utovarili u
isto vozilo i nakon toga su se sa navedenim stvarima odvezli za B., a u
namjeri da njihovim prisvajanjem sebi pribave protivpravnu imovinsku korist,  
-čime su kao saizvršioci izvršili krivično djelo krađe iz čl.239 stav 1 u vezi sa članom 23 Krivičnog zakonika Crne Gore,  
Pa im sud za izvršeno krivično djelo  na osnovu navedenog zakonskog propisa te
primjenom čl.4, 32, 36, 42, 52, 53 i 54 KZ CG i čl. 364 ZKP-a, i z r i č e  
USLOVNU OSUDU
Kojom im utvrdjuje kazne zatvora u trajanju od po 2 (dva) mjeseca i
istovremeno odredjuje da se iste neće izvršiti ako okrivljeni za vrijeme od
1(jedne) godine dana po pravosnažnosti presude ne učine novo krivično djelo.  
Okrivljeni se obavezuju da solidarno naknade troškove krivičnog postupka u
iznosu od 55,00 eura, kao i da na ime paušala plate iznose od po 50,00 eura,
sve u roku od 15 dana po pravosnažnosti presude pod prijetnjom prinudnog
izvršenja.  
Okrivljeni  su dužni da na ime pričinjene štete oštećenom  Deljanin Zuferu  iz
Gusinja opština Plav, solidarno isplate iznos od 253,00 eura u roku od 15 dana
po pravosnažnosti presude, pod prijetnjom prinudnog izvršenja.  
O b r a z l o ž e n j e
Osnovno državno tužilaštvo u Plavu, optužnim predlogom Kbr.23/2011 godine od
01.06.2011 godine, optužilo je okrivljene R. M. i H. D., oba iz B., zbog
krivičnog djela kradje iz čl.239  stav 1 u vezi sa čl.23 Krivičnog zakonika
Crne Gore, kao saizvršioce.  
U završnoj riječi zamjenik ODT u Plavu, Rugovac Drita,  precizirala je
optužni predlog ODT u Plavu KT.br. 23/2011 od 01.06.2011 godine  u dijelu koji
se odnosi na vrijeme izvršenja predmetnog krivičnog djela i pri tako
preciziranom optužnom predlogu i ostala sve kraja i predložila sudu da
okrivljene R. M. i H. D. oglasi krivima kao saizvršioce za navedeno krivično
djelo i osudi ih po zakonu.  
Oštećeni D. Z. se u završnoj riječi pridružio krivičnom gonjenju protiv
okrivljenih R. M. i H. D. za krivično djelo kradja iz čl.239 stav 1 u vezi
čl.23 KZ CG, koje im je javnom optužbom stavljeno na teret. Ujedno je tražio
da sud okrivljene obaveže  na solidarno plaćanje štete u iznosu od 253,00
eura, kolika je vrijednost otudjenih stvari-šporeta "Smederevac" i kazana za
pečenje rakije bez poklopca i lule.  
Na glavni pretres dana 12.07.2011 godine nije pristupio okrivljeni R. M., pa
je sud održao glavni pretres u njegovom odsustvu shodno odredbi čl.453 stav 3
ZKP-a.  
Izjašnjavajući se o optužbi ODT u Plavu, okrivljeni R. M. u svojim odbranama
sa prethodnog postupka i sa glavnog pretresa, ne priznaje izvršenje krivičnog
djela koje mu je javnom optužbom stavljeno na teret. U svoju odbranu navodi
da su tačni navodi optužbe da su on i okrivljeni D. u drugoj polovini marta
mjeseca, ne sjeća se  datuma, iz B., gdje žive, došli u P. i G., kako bi
skupljali staro gvoždje, radi prodaje. To su učinili vozilom marke "F." crvene
boje, koje ima manji tovarni sanduk. Zna da su na području G. obilazili sela u
njegovoj okolini i iz korita i obala rijeka i iz dvorišta napuštenih kuća
sakupljali staro gvožđe, ali  pri tom nijesu izvršili obijanje niti jedne kuće
ili bilo kakvog drugog zatvorenog prostora, radi oduzimanja iz tih prostora
stvari od gvožđa. Naveo je da mu je poznata kamena kuća iz fotodokumentacije u
spisima predmeta, iz koje se javnom optužbom terete da su kritične prilike
oduzeli šporet "Smederevac" i bakarni kazan za pečenje rakije,  vlasništvo
oštećenog D. Z. Sjeća se, najprije je naveo, da iz dvorišta te kuće, zatim u
njenoj neposrednoj blizini, pronašli jedan šporet "Smederevac", dva metalna
bureta, nešto lima tj. lastre, neke stare plehove i šerpe i iste utovarili na
tovarni sanduk vozila. Predmetna kuća bila je napuštena, niko u njoj nije
stanovao, pa su smatrali da ove stvari nikom ne trebaju, pa su ih zbog toga i
oduzeli. Na toj kući, u njenom prizemlju, postojala je dvokrilna vrata, koja
su bila otključana, na vratima postojala je reza ali na njoj nije bilo
katanca. On i okrivljeni D., ulazili su kroz ova vrata u unutrašnjost
podrumskog prostora ali tamo nijesu našli ništa od starog gvožđa,  tako da
nijesu uzeli nikakav kazan za pečenje rakije. Putem, prilikom dolaska i
odlaska iz ovog sela, nikog nijesu sretali, niti su koga pitali da li
posjeduje staro gvožđe, koje bi im dao. Dodao je da kritične prilike, jesu
uzeli iz predmetne napuštene kuće šporet "Smederevac" ali ne i kazan za
pečenje rakije, pa pri povratku iz tog sela prema G. i dalje prema B., na
vozilu nijesu imali nikakav kazan za pečenje rakije. Medjutim, na glavnom
pretresu je naveo, da nije iz podruma predmetne kuće uzeo kazan za pečenje
rakije niti iz njenog dvorišta šporet "Smederevac", da sve što su toga dana
pokupili on i D., uzeli su pored rijeke, sa mjesta sa koja im nijesu branili,
kao i pored ograda napuštenih kuća. Da su kritične prilike prošli pored kuće
oštećenog Z. i pored njene ograde su pokupili staro gvožđe i obične plehove,
nijesu našli šporet "Smederevac" niti kazan, da isti nemogu ni stati na auto,
da u dvorište kuće oštećenog, nijesu ni ulazili. Objašnjavajući različitost u
iskazima sa prethodnog i sa glavnog pretresa naveo je da ostaje pri iskazu
kojeg je dao u prtehodnom postupku, obzirom da mu je sjećanje tada bilo
jasnije.  
Izjašnjavajući se o optužbi ODT u  Plavu, izvršenje krivičnog djela koje mu je
stavljeno na teret, ne priznaje ni okrivljeni H. D. U svoju  odbranu navodi da
je dana 22.03.2011 godine, sa okrivljenim R. M., vozilom marke "F." vlasništvo
njegovog brata H. S., došao u G., kako bi izvršili sakupljanje starog otpada
od gvožđa, radi prodaje. Sakupljanje gvožđa kritičnog dana su vršili na
području sela u okolini G., pa i sela D. To su činili u riječnim koritima, kao
i na obalama tih rijeka. Iz dvorišta kuća, kako napuštenih, tako i
nenapuštenih, kritičnog dana, nijesu uzimali  ništa. Zna da su kritičnog dana,
u riječnim koritima, pronašli i četiri stara šporeta, koja su utovarili na
tovarni sanduk vozila. Na vozilu toga dana, prilikom povratka, nijesu imali
nikakav kazan za pečenje rakije. Poznata mu je stara kamena kuća iz koje su
otudjeni šporet smederevac i kazan za pečenje rakije, a to obzirom da je kao
dijete dolazio u nju kod svoje tetke i tetka, koji su živjeli u njoj. Zna da
je kuća vlasništvo oštećenog D. Z., ali kritičnog dana nijesu prilazili ovoj
kući, niti su iz njenog dvorišta uzeli bilo što od starog gvoždja, jer je
rečno korito  sa kojeg su sakupljali staro gvoždje od ove kuće udaljeno oko
200 m, sa ove daljine nijesu prilazili kući, niti su iz njenog podruma i
okoline, bilo šta uzeli. Kako u B. ima desetak otkupljiača starog gvoždja, ne
sjeća se kome su toga dana prodali gvoždje koje su kritičnog dana sakupili na
području P. i G. Vozilom sa utovarenim gvožđem, prošli su kroz centar G., tako
da se nijesu krili. Objašnjavajući različitost  sa odbranom okrivljenog R. M.
kako sa prethodnog tako i sa glavnog pretresa, navodi da ostaje pri tvrdnji da
niti on, niti okrivljeni M.,  nijesu prilazili kući oštećenog Z.,  niti su iz
njenog dvorišta  uzimali bilo  kakve stvari  od gvoždja pa ni šporet
"Smederevac", niti su ulazili u podrumski dio ove kuće i nezna zbog čega je
okrivljeni M. dao takvu izjavu. Dodao je da pri povratku iz sela D. prema G.,
na jedno 500 do 600 m od napuštene predmetne kuće, sreo je nekoga ali nezna ko
je to bio, a uvijek sviranjem pozdravi iako ne poznaje ljude. U završnoj
rijeći je još jednom naveo da ne priznaje izvršenje krivičnog djela koje mu je
stavljeno na teret i predložio sudu  da ga oslobodi od optužbe.  
Sud je cijenio odbrane okrivljenih R. M. i H. D., kojima negiraju izvršenje
krivičnog djela koje im je javnom optužbom stavljeno na teret, pa je našao da
su iste ne samo nejasne i nelogične, već i protivuriječne,  kako same sebi
tako i izvedenim dokazima, te ih kao takve nije ni prihvatio.  
Naime, sud je radi provjere odbrana okrivljenih u dijelu u kojem negiraju
izvršenje krivičnog djela koje im je javnom optužbom stavljeno na teret,
odnosno radi što paravilnijeg i zakonitijeg rješavanja ove krivične stvari u
dokaznom postupku izveo sledeće dokaze: saslušao u svojstvu svjedoka oštećenog
D. Z., saslušao svjedoka D. I.,   pročitao zapisnik o uvidjaju sačinjen od
Ispostave policije u P. bez broja od 23.03-2011 godine, pročitao nalaz i
mišljenje vještaka  ekonomske struke Dj. R., iz P., od 24.05.2011 godine,
izvršio uvid u fotodokumentaciju sačinjenu od Ispostave policije u P. br... od
23.03.2011 godine i uvid u izvod iz kaznene evidencije za okrivljene, pa je
svestranom ocjenom izvedenih dokaza i njihovim uporedjivanjem sa navodima
javne optužbe i odbranama okrivljenih našao da su činjenice iz činjeničnog
opisa izreke presude u svemu dokazane i da su okrivljeni  kao saizvršioci,
počinili krivično djelo kradje iz čl.239 stav 1 u vezi čl.23 KZ CG.  
Ovakvo svoje utvrdjenje i odluku u pogledu krivice i krivično-pravne
odgovornosti okrivljenih R. M. i H. D., sud je zasnovao na sledećim razlozima:  
U toku krivičnog postupka je nesporno utvrdjeno, kako na osnovu odbrana
optuženih, tako i na osnovu iskaza svjedoka D. I. i ostalih izvedenih dokaza,
da su okrivljeni kritičnog dana bili u selo D., kod G., opština P., vozilom
marke "F." reg. oznaka BA ..., vlasništvo H. S., da su sakupljali staro gvožđe
i da prilikom povratka iz G. dalje prema B., na prikolici istog vozila imali
utovareno stvari  od gvožđa.  
Medjutim, obzirom da su obojica okrivljenih negirali navode javne optužbe u
pogledu izvršenja krivičnog djela koje im je javnom optužbom stavljeno na
teret,  da su kritične prilike  iz podruma i iz  dvorišta  ispred stare
porodične napuštene kuće u selo D., kod G., opština P., vlasništvo oštećenog
Z., oduzeli šporet "Smederevac" i kazan za pečenje rakije bez poklopca i lule,
to su samim tim u toku krivičnog postupka bile sporne ove činjenice, pa ih je
kao takve trebalo nesumnjivo utvrditi tj. dokazati.  
Da bi provjerio osnovanost odbrana okrivljenih u ovom dijelu a samim tim i
utvrdio pravo stanje stvari, sud je, kako je već navedeno, pored saslušanja
okrivljenih u toku dokaznog postupka izveo i sve potrebne dokaze, pa je
njihovom uporednom analizom i ocjenom nesumnjivo utvrdio da su okrivljeni
kritične prilike iz podruma i iz dvorišta ispred stare porodične kuće
vlasništvo oštećenog D. Z., koja se nalazi u selu D. kod G. opština P.,
oduzeli šporet marke "Smederevac"  i kazan za pečenje rakije bez poklopca i
lule na način bliže opisan u izreci presude, a  što je i potvrdjeno iskazom
svjedoka D. I.,  čijem iskazu sud je poklonio punu vjeru i isti prihvatio u
cjelosti  ocijenivši ga jasnim, logičnim i saglasnim sa  ostalim izvedenim
dokazima.  
Oštećeni D.Z., kojeg je sud saslušao u svojstvu svjedoka,   izjašnjavajući se
o predmetnom dogadjaju naveo da se kritične prilike nalazio u A., gdje ga je
kćerka koja živi u P., obavijestila da je nju  njegov komšija iz sela D.,
svjedok D. I., obavijestio da je dana 22.03.2011 godine na vozilu koje je
prošlo putem pored njegove kuće, primijetio šporet "Smederevac" i kazan za
pečenje rakije, da je iste prepoznao, da su njegovo-oštećenog vlasništvo, da
je nakon toga ona otišla u njegovu staru napuštenu kuću, gdje je držao kazan i
uvjerila se da kazana nije bilo u podrumu kuće i kradju prijavila policiji.
Inače, on je ovaj kazan držao u prizemnom dijelu stare napuštene  kamene kuće
i to samo dio koji služi za loženje i dio u kojem se stavlja voda, a poklopac
i lula ovog kazana držao je u drugu kuću. Kazan je bio star oko 10 godina. Da
na prizemlju stare napuštene  kuće u kojoj je držao oduzeti dio kazana postoje
stara dvokrilna vrata od dasaka, koja nikada nije zaključavao, tako da ista
nijesu bila zaključana ni u vrijeme oduzimanja ovog kazana, da se radi  o
staroj napuštenoj kući, koja nema prozorska okna i koja ima više vrata ali
nijedna od njih nije zaključavao, pa ni predmetna vrata, odnosno vrata od
poduma. Šporet "Smederevac" nalazio se pored ove stare kuće, a radilo se o
starom šporetu, koji bi se upotrebljavao samo ljeti, po potrebi.  
Odbrane okrivljenih R. M. i H. D., u  dijelu u kojem negiraju izvršenje
krivičnog djela koje im je javnom optužbom stavljeno na teret je u potpunosti
negirao  svjedok D. I., istakavši  da  je dana 22.03.2011 godine, radio nešto
na livadi u blizini svoje porodične kuće u selu D. Negdje oko 13,00 časova,
primijetio je kako putem koji prolazi pored ove livade i njegove kuće, iz
pravca G. u pravcu gornjeg dijela sela, prolazi vozilo crvene boje koje je
imalo manji tovarni sanduk. U vozilu su bila dva njemu nepoznata lica. Ovo
vozilo se vratilo  istim putem negdje oko 13,40 časova, pa prilikom prolaska
pored njega,  na tovarnom sanduku vozila primijetio je pored ostalog gvožđa i
jedan šporet "Smederevac" kao i bakarni kazan za pečenje rakije na kojem
nijesu bili poklopac i lula. Pošto mu je oštećeni D. Z. komšija i kako je
često boravio kod  njega dok bi pekao rakiju, prepoznao je da se radi o
njegovom kazanu i šporetu. Narednog dana tj.23.03.2011 godine u jutarnjim
časovima je pored njegove kuće naišla Z. kćerka C. S., pa kako je znao da se
Z. nalazi u A., to ju je zaustavio i ispričao joj kako je prethodnog dana na
jednom vozilu prepoznao Z. kazan za pečenje rakije i šporet, te da izvrši
provjeriu u kući odnosno da provjeri da li su iz kuće oštećenog, oduzete ove
stvari. Nakon što je izvršila provjeru, S. ga je obavijestila da je iz stare
napuštene kuće oduzet kazan za pečenje rakije kao i šporet "Smederevac" koji
se nalazio pored kuće, a kasnije je obavijestila i policiju .  
Konačno, odbrane  okrivljenih R. M. i H. D.,  kojima negiraju izvršenje
krivičnog djela koje im je javnom optužbom stavljeno na teret tvrdnjom da
nijesu izvršili predmetno krivično djelo, su u svemu obezvrijedili i izvedeni
pismeni dokazi, zapisnik  o uvidjaju   sačinjen od ovlašćenih službenih lica
Ispostave polivije u P.,  iz kojeg je utvrdjeno da  je dana 23.03.2011 godine
Dežurnoj službi ispostave policije P., G. D. , prijavio da je njegovom tastu,
oštećenom D. Z.  iz S. D., od strane NN  ili više njih obijena kuća, tj.
podrumske prostorije i iz istih otuđen kazan za pečenje rakije te da je uviđaj
od strane  ovlašćenog lica Ispostave policije, M. D., izvršen dana 23.03.2011
godine  sa početkom u 12,30 časova,  da je vrijeme bilo sunčano, vidljivost
dobra, da se lice mjesta nalazi u  selu D., mjesto G., opština P., predmet
uvidjaja stara kamena kuća, na kojoj po izjavi S. G. sa zapadne strane, na
dvokrilnim drvenim vratima podrumskih prostorija, podesnim sredstvom je obijen
katanac koji je zaključavao vrata i tom prilikom otudjen kazan za pečenje
rakije i to kako metalni tako i bakarni dio,  lice mjesta fotografisano,  a iz
fotodokumentacije Ispostave policije Plav br. 38-11 od 23.03.2011 godine,
utvrdjeno da se radi o staroj porodičnoj kući,  vlasništvo oštećenog D. Z.,
na kojoj je prikazana i ulazna vrata prostorije u prizemlju kuće, kao i
unutrašnjost prostorije u kojoj se nalazio otudjeni kazan za pečenje rakije,
kao i mjesto na vratima gdje se nalazio katanac.  
Iz nalaza  i mišljenja vještaka ekonomske struke Dj. R. utvrdjeno je da je
ovaj  vještak uvidom u cjenovnik maloprodajnih objekata  našao da vrijednost
novog  komplet kazana za pečenje raki je u  iznosu od 950,00 eura, pa kako
otudjeni kazan nije nov, tako  se vrijednost umanjuje shodno godina korišćenja
odnosno amortizacije, tako da  vrijednost komplet  predmetnog kazana na dan
22.03.2011 godine  iznosi 390,00 eura, pa kako predmetni kazan  nije imao
poklopac i lulu to je njegova vrijednost bez ovih djelova 230,00 eura. Dalje,
da vrijednost novog  šporeta je u iznosu od 170,00 eura, ali kako se radi o
starom šporetu,  po osnovu amortizacije  bi se vrijednost otpisala, ali isti
se imogao prodati kao staro gvoždje, pa tako bi njegova cijena   kada bi se
prodao kao staro gvožđe bila 23,00 eura.  
Zbog svega izloženog sud je iskazima oštećenog D. Z. i svjedoka D. I. u
potpunosti povjerovao i iste u cjelosti prihvatio ocijenivši ih jasnim,
logičnim i saglasnim, kako mejusobno tako i sa ostalim izvedenim dokazima, a
samim tim i uvjerljivim. Sud je bez rezerve prihvatio i nalaz i mišljenej
vještaka finansijske struke, dipl.ecc. Dj. R., jer je takodje našao da je isti
jasan, potpun i u dovoljnoj mjeri  stručno obrazložen, pa i ovi dokazi u
sklopu sa ostalim utvrdjenim dokazima, odbrane okrivljenih čine još
neosnovanijim  i neuvjerljivijim .  
Istovremeno, sud odbrane okrivljenih R. M. i H. D., kojima negiraju izvršenje
krivičnog djela koje im je javnom optužbom stavljeno na teret, kao potpuno
suprotne prihvaćenim dokazima, nije prihvatio, već ih je kao sračunate i
usmjerene na izbjegavanje krivično-pravne odgovornosti u cjelosti odbacio.  
Kako iz svega izloženog proizilazi da u pogledu utvrdjuvanja krivičnog djela
koje je optužnim predlogom Osnovnog državnog tužilaštva u Plavu stavljeno na
teret okrivljenima R. M. i H.D.,  nije bila sporna nijedna činjenica sud je
stao na stanovište da su činjenice iz činjeničnog opisa izreke presude u svemu
dokazane i da su okrivljeni počinili predmetno krivično djelo.  
Ocjenjujući pravno utvrdjeno činjenično stanje, sud nalazi da su u radnjama
okrivljenih sadržani svi bitni elementi, kako subjektivni tako i objektivni,
krivičnog djela kradje iz člana 239.stav 1. u vezi  sa čl.23 KZ CG, učinjeno u
saizvršilaštvu, pa im je za izvršeno krivično djelo izrekao  krivične sankcije
bliže opisane u izreci presude. Radnja izvršenja krivičnog djela koje su
počinili  okrivljeni se sastoji u oduzimanju tuđe pokretne stvari i to bez
pravnog osnova i sa namjerom da se takvim oduzimanjem ostvari protivpravna
imovinska korist što u stvari predstavlja subjektivni elemenat ovoga djela.
Konkretno, okrivljeni su  u predmetnom slučaju oduzeli šporet"Smederevac" i
kazan za pečenje rakije bez poklopca i lule, na način što su iz dvorišta i
podrumske prostorije  stare porodične kuće vlasništvo oštećenog D. Z., uzeli
predmetne stvari,  utovarili  u vozilo  kojim su se dovezli i nakon toga su se
sa navedenim stvarima odvezli za B.. Što se tiče objektivnog elementa koji
zasniva ovo djelo isti se sastoji u vrijednosti oduzete stvari, jer su u
predmetnom slučaju okrivljeni neovlašćeno oduzeli  predmetni šporet i kazan za
pečenje rakije  u ukupnoj vrijednosti od 253,00 Eura, kako je to u svom nalazu
utvrdio vještak ekonomske struke, koja vrijednost i predstavlja elemenat ovog
krivičnog djela.  
Sud je cijenio i vinost odnosno psihički odnos okrivljenih  u odnosu na radnju
izvršenja krivičnog djela pa je našao da su okrivljeni prilikom izvrešnja ovog
djela postupali sa direktnim umišljajem. Okrivljeni su bili svjesni ne samo
činjenice da su  predmetni šporet i kazan za pečenje rakije  tuđa stvar već i
da oduzimanjem  iste čine krivično djelo pa su i pored toga htjeli njegovo
izvršenje, odnosno nastupanje zabranjene posledice.  
Prilikom izbora, vrste i visine krivične sankcije koju treba primijeniti prema
okrivljenih  za izvršeno krivično djelo, sud je pored težine i načina
izvršenja krivičnog djela uzeo u obzir i stepen krivične odgovornosti
okrivljenih kao i sve ostale okolnosti koje su relevantne u tom pogledu.  
Tako je od olakšavajućih okolnosti sud okrivljenom R. M. cijenio i uzeo u
obzir da je mlad čovjek, neoženjen, nezapolen, lošeg imovnog stanja, kao i
njegovu raniju neosudjivanost.  
Tako je od olakšavajućih okolnosti sud okrivljenom H. D. cijenio i uzeo u
obzir da je porodičan čovjek, otac dvoje djece, nezapolen, lošeg imovnog
stanja, kao i njegovu raniju neosudjivanost.  
Kako otežavajućih okolnosti  na strani okrivljenih nije bilo, sud je našao da
u konkretnom slučaju ima uslova da se prema okrivljenima ne primjeni kazna već
da je dovoljno i samo upozorenje uz prijetnjom kaznom. Zbog toga je sud
okrivljenima, na osnovu čl.53 i 54 KZ CG , utvrdio kazne zatvora u trajanju od
po 2 (dva) mjeseca i istovremeno odredio da se iste neće izvršiti ako
okrivljeni za vrijeme od jedne godine dana po pravosnažnosti presude ne učine
novo  krivično  djelo.  
Sud je uvjerenja da je izrečena krivična sankcija  srazmjerna težini izvršenog
krivičnog djela i stepenu krivično-pravne odgovornosti okrivljenih, te da će
se u konkretnom slučaju i ovom vrstom i visinom krivične sankcije, u okviru
opšte svrhe izricanja krivičnih sankcija predvidjene čl.4 st.2 KZ CG, postići
svrha kažnjavanja propisana čl.52 istog Zakona. Osnovano se može očekivati da
će izrečena kazna pozitivno djelovati na prevaspitavanje okrivljenih i da će
ista uticati na njih da ubuduće ne vrše krivična djela.  
Odluka o troškovim krivičnog postupka je zanovana na odredbi člana 202. stav
3. ZKP-a.  i sud obavezao okrivljene da solidarno plate sudu na ime troškova
krivičnog postupka iznos od 55,00 eura, koliko je isplaćeno angažovanom
vještakom, Dj. R., kao i da  plate na ime sudskog paušala iznos od po 50,00
eura, a ovo imajući u vidu trajanje  i složenost krivičnog postupka i imovno
stanje okrivljenih shodno  članu 199.stav 3. ZKP-a.  
Obzirom da je u toku glavnog pretresa nesumnjivo utvrdjeno da su okrivljeni R.
M. i H. D., izvršenjem predmetnog krivičnog djela oštećenom  D. Z. iz G.
Opština P., počinili štetu u iznosu od 253,00 Eura, to je kod takvog
činjeničnog stanja na osnovu člana 212.stav 2. ZKP-a, iste valjalo obavezati
da na ime pričinjene štete solidarno  plate navedeni iznos.  
Na osnovu iznijetih razloga odlučeno je kao u izreci presude.  
OSNOVNI SUD U PLAVU
Dana,15.07.2011.godine  
S U D I J A
Elica Pantović s.r.
Zapisničar
Nermina Nikočević
Pravna pouka:
  Protiv ove presude može
se izjaviti žalba Višem sudu Bijelo Polje
u roku od 8 dana od dana prijema iste
a preko ovog suda.  
DNA:
1x ODT u Plavu
1x okrivljenom R. M. s.  P. opština B.,
1x  okrivljenom H. D. , ul M. K., br... B.,
1 x  oštećenom  D. Z. , iz G., opština P.  