OSNOVNI SUD U PLAVU
K. br.66/2011  
U IME CRNE GORE
Osnovni sud u Plavu,  sudija  Hilmija Sujković, u krivičnom predmetu optuženog
J. N., iz P., zbog krivičnog djela sprečavanje službenog lica u vršenju
službene radnje iz čl. 375. st. 3. u vezi st. 1. Krivičnog  zakonika, po
optužnici Osnovnog državnog tužilaštva u Plavu, Kt. br.  61/2011 od 19.08.2011
godine, po održanom usmenom, javnom, glavnom pretresu u prisustvu: optuženog,
zamjenika ODT u Plavu , Rugovac Drite, i oštećenog A. V., donio je dana
11.10.2011 god.  
P R E S U D U
Optuženi J. N. , od oca A. i majke S.,  rodj. K., rodjen ... god. u B., sa
prebivalištem u selu B. opština P., državljanin Crne Gore, nezaposlen,
neoženjen, otac  1 djeteta, pismen, završio osnovu školu, srednjeg imovnog
stanja, osudjivan presudama:  Višeg suda Bijelo Polje , K.br. 78/06 od
05.07.2007 god. zbog krivičnog djela iz čl. 387. st. 3 u vezi stava l. KZ CG
,na kaznu zatvora u trajanju od 1 godine i 6 mjeseci , Osnovnog suda Plav,
K.br. 11/2010 od 05.11.2010 god. zbog krivičnog djela iz čl. 217. st. 3. KZ CG
na novčanu kaznu u iznosu od 100,00 eura i Osnovnog suda Plav, K.br. 12/2010 ,
zbog krivičnog djela iz čl. 220. st. 1. KZ RCG  na novčanu kaznu u iznosu od
600,00 eura .  
K r i v  j e
Što je:  
Dana 29.07.2011 godine, oko 03,15 časova,  u mjestu "L. M.", opština P., silom
spriječio službeno lice - saobraćajnog policajca Ispostave policije Plav, A.
V., u vršenju službene radnje - čuvanje javnog reda i mira i kontrola javnog
saobraćaja, koju je preduzimao u okviru svojih ovlašćenja, na način što se,
nakon što je prethodno u G. narušio javni red i mir i oglušio se  na
naredjenje ovlašćenih policijskih službenika, svojim PMV marke "B..."  reg.
oznaka PL ... velikom brzinom udaljio u pravcu P., gdje dolaskom na pomenuto
mjesto nije htio postupiti po nalogu  oštećenog policajca koji ga je na
preglednom i dobro osvijetljenom dijelu puta sa podignutom palicom "STOP"
pokušao propisno zaustaviti radi kontrole, već je i pored toga što je istog
dobro vidio dodavanjem gasa povećao brzinu kretanja  vozila i uz upotrebu
svjetlosnog i zvučnog znaka upozorenja nastavio vožnju prema njemu , tako da
je isti, da bi izbjegao kontakt sa vozilom, bio primoran da se brzo skloni sa
kolovoza , nakon čega je optuženi vozilom prošao pored njega i udaljio se u
nepoznatom pravcu.  
-čime je izvršio krivično djelo sprečavanje službenog lica u vršenju službene radnje iz čl. 375. st. 3. u vezi st. 1. Krivičnog  zakonika.  
Pa ga sud za izvršeno, na osnovu navedenog zakonskog propisa te primjenom
čl:4,32,36,42,45 i 46 KZ i čl. 374 ZKP  
O S U D J U J E
Na kaznu zatvora u trajanju od 4 (četiri)  mjeseca.  
Vrijeme koje je optuženi proveo u pritvoru od 02.08.2011 godine do 18.08.2011
godine, uračunava mu se u izrečenu zatvorsku kaznu.  
Optuženi se obavezuje da na ime troškova krivičnog postupka- paušala, plati
iznos od 50,00 (pedeset) eura, u roku od 15 dana po pravosnažnosti presude,
pod prijetnjom prinudnog izvršenja.  
Imovinsko-pravnog zahtjeva za naknadu štete nije bilo.  
O b r a z l o ž e n j e
Osnovno državno tužilaštvo u Plavu, , optužnicom Kt. br. 61/2011 od 19.08.2011
god. optužilo je J. N., iz P., za krivično djelo sprečavanje službenog  lica u
vršenju službene radnje  iz čl. 375 st.3. u vezi st.1. KZ.  
Pri podnesenoj optužnici je sve do kraja krivičnog postupka ostala  u svemu i
zamjenik ODT u Plavu  Rugovac Drita , pa je u završnoj riječi predložila sudu
da optuženog J. N., oglasi krivim za navedeno krivično djelo i osudi ga na
kaznu zatvora u trajanju od 4 mjeseca.  
Oštećeni A. V.,  je u završnoj riječi naveo da se pridružuje krivičnom
gonjenju protiv optuženog ali da ne postavlja nikakav odštetni zahtjev.  
Izjašnjavajući se o optužnici ODT u Plavu , optuženi J. N. priznaje da u
vrijeme i na mjestu kako je navedeno u dispozitivu podnesene optužnice, nije
postupio po nalogu saobraćajnog policajca Ispostave policije  u Plavu, A. V.,
da zaustavi svoje vozilo, ali ne priznaje da je takvom svojom radnjom izvršio
krivično djelo koje mu je stavljeno na teret jer je to učinio iz razloga što
se plašio da će ga u slučaju zaustavljanja policajci iz saobraćajne patrole
tući. Naime, izjašnjavajući se o slučaju za koji je optužen kao i o
okolnostima koje su prethodile ovom slučaju, optuženi J. N. je u svojim
odbranama iz prethodnog postupka i sa glavnog pretresa istakao da su se  dana
29.07.2011 god. on i njegov brat od tetke Lj. A., sve do 03,15 časova,
nalazili u G., kada su zajedno  pošli do vozila koje je parkirao na trotoaru
ispred osnovne škole  "Dž. N.". Kada je prišao do vozila na njegovom
vjetrobranskom staklu je primijetio policijski nalog  za plaćanje kazne zbog
pogrešnog parkiranja. Nakon toga je sa vozilom pošao  do picerije koja se
nalazi preko puta Autobuske stanice u G., kako bi naručili pice.  Dok je A. u
ovoj piceriji naručivao pice, on je ostao da ga sačeka pored auta. U jednom
momentu je primijetio da  iz pravca G. nailazi policijsko službeno vozilo u
kojem su se nalazila četiri policajca. Pošto je u ovom vozilu pepoznao
policajca G. S., zaustavio je isto kako bi G. pitao šta da radi sa nalogom
koji je zatekao na svom vozilu. Pri tom je istog pitao da li su mu oni
napisali kaznu za pogrešno parikiranje istovremeno mu objašnjavajući da je i
prethodne noći vozilo parkirao na istom mjestu i da ga pri tom niko nije
dirao. G. mu je odgovorio da mu nalog za kaznu nijesu napisali niti on niti
kolege sa kojima je bio u patroli , već da je to učinio policajac R. Ž. Tada
je kazao policajcu G. S. da će lično da podje do  R. kako bi vidio šta dalje
da radi i ne čekajući A. povratak iz picerije sa vozilom pošao do Stanice
policije u G. Dok je u blizini zgrade policije u vozilu čitao nalog za kaznu
kako bi utvrdio da li je u istom upisano vrijeme njegovog izdavanja, sa lijeve
strane ulice se naspram njegovog vozila zaustavilo policijsko vozilo u kojem
se nalazio G. S. sa kolegama. Sva četiri policajca iz ovog vozila su se
uputila prema njegovom vozilu i nakon što su otvorili vrata dvojica od njih su
ga uhvatili za lijevu ruku. I pored pokušaja da ruku oslobodi povlačenjem,   u
tome nije uspio jer su ga oni čvrsto držali  za nju. I pored toga je uspio da
svojom desnom rukom pomjeri ručicu mjenjača i  vozilom krene naglo prema
naprijed. Tek tada su mu policajci pustili ruku ali su mu pri tom pocijepali
majicu koju je imao na sebi. To je učinio iz razloga što se uplašio da će ga
isti tući, jer mu se prilikom prilaženja kod vozila nijedan od njih nije
obratio riječima već su ga samo dvojica od njih bez ikakvog objašnjenja počeli
vući za ruku. Nakon nekoliko metara vožnje je zatvorio vrata od vozila i
pobjegao u pravcu P. Sjeća se da je prije nego što je vozilo stavio u pokret
na trotoaru  sa svoje desne strane primijetio uličnog čistača Č. Š. kako gura
ručna kolica,  ali se ne sjeća da li je tom  prilikom vozilom udario u njega
ili njegova kolica. Prilikom vožnje je zapazio da ga je policijsko vozilo
pratilo sve do mjesta zv. "K. v." nakon čega isto nije više vidio u
retrovizoru. Na mjestu zv. "L. m" je na kolovozu primijetio policajca koji je
na sebi imao fluoroscentni prsluk i fluoroscentno narukavlje . Isti ga je
pravilno zaustavljao znakom "STOP" koji je držao u ruci . I pored toga što je
ovog policajca dobro vidio, obzirom da je dio puta na kojem je stajao bio
pregledan i dobro osvijetljen uličnom rasvjetom, odlučio je da ne postupi po
njegovom nalogu za zaustavljanje. Zbog toga je uključio sva četiri migavca i
zvučni signal na vozilu kako bi ga obavijestio  da neće stati na njegov znak i
nastavio kretanje nesmanjenom brzinom. Kada je shvatio da on neće zaustaviti
svoje vozilo, policajac se uklonio sa kolovoza na lijevu stranu puta,  gledano
iz pravca iz kojeg je dolazio. Nakon što je sa lijeve strane  zaobišao
zaustavljeno vozilo koje je ovaj policajac prethodno kontrolisao,  nastavio je
put prema P. i dalje prema mjestu B. P.,  gdje ima vikendicu.U ovoj vikendici
je boravio 3- 4 dana, nakon čega se sam prijavio u Ispostavu policije P. Dalje
je naveo da nema položen vozački ispit i da je u noći kada se ovaj dogadjaj
desio u G. popio 2-3 piva,  ali da pri tom čak nije bio ni u pripitom stanju.
Na kraju je ponovo istakao da kritične prilike nije postupio po nalogu
saobraćajnog policajca iz razloga što je mislio da će ga isti nakon
zaustavljanja tući  obzirom da je prije toga u G, vozilom pobjegao policajcima
interventnog voda koji su ga bez objašnjenja pokušali izvući iz njega. U
završnoj riječi je još jednom priznao da kritične prilike nije htio zaustaviti
svoje vozilo po nalogu  saobraćajnog policajca A. V. i još jednom negirao
izvršenje krivičnog djela koje mu je stavljeno na teret. braneći se da je to
učinio iz straha da će ga isti u slučaju zaustavljanja tući.  
Sud je cijenio odbranu optuženog u dijelu u kojem priznaje da u vrijeme i na
mjestu, kako je navedeno u izreci presude, nije htio postupiti po nalogu
saobraćajnog policajca A. V. da zaustavi svoje vozilo, pa je našao da je ista
u svemu u skladu sa izvedenim dokazima te ju je kao takvu  u ovom dijelu u
cjelosti prihvatio.  
Medjutim, njegovu odbranu u dijelu da i pored takvog nepostupanja po nalogu
saobraćajnog policajca nije izvršio krivično djelo koje mu je javnom optužbom
stavljeno na teret, sud nije mogao prihvatiti, jer je našao da je ista ne samo
nejasna i nelogična već i protivrječna, kako sama sebi tako i izvedenim
dokazima.  
Naime, sud je radi provjere odbrane optuženog u dijelu u kojem negira
izvršenje predmetnog krivičnog djela odnosno radi što pravilnijeg i
zakonitijeg rješavanja ove krivične stvari, u dokaznom postupku izveo sledeće
dokaze: saslušao u svojstvu svjedoka oštećenog A. V.  i  svjedoke: V. L.,  R.
M., M. P., G. S., R. B. i Č. Š. i pročitao izvod  iz kaznene evidencije za
optuženog  J. N., izdat od Uprave  policije PJ B., pod br... od 19.08.2011.
god., pa je svestranom ocjenom izvedenih dokaza i njihovim uporedjivanjem sa
navodima javne optužbe i odbranom optuženog utvrdio da su činjenice iz
činjeničnog opisa izreke presude u svemu dokazane i da je optuženi počinio
krivično djelo sprečavanje službenog lica u vršenju službene radnje iz čl.
375. st.3. u vezi st.1. KZ.  
Ovakvo svoje utvrdjenje i odluku u pogledu krivice i krivično pravne
odgovornosti optuženog J. N., za navedeno krivično djelo, sud je zasnovao na
sledećim razlozima:  
U toku krivičnog postupka je nesporno utvrdjeno, kako na osnovu odbrane
optuženog tako i na osnovu izvedenih dokaza, da su svjedoci V. L., R. M., M.
P. i G. S.,  kao pripadnici Interventne grupe Ispostave policije P., u noći
29.07.2011 god. , oko 03,00 časova, u G., pokušali  da izvrše kontrolu vozila
marke ...,  reg. oznaka PL ..., koje je bilo parkirano preko puta Stanice
policije i u kojem se za volanom nalazio okrivljeni, ali da i pored takve
namjere ovu kontrolu nijesu uspjeli izvršiti obzirom da je u jednom trenutku
okrivljeni vozilo stavio u pokret i velikom brzinom se udaljio sa lica mjesta
u pravcu centra G. i dalje prema magistralnom putu koji ide za P. Na osnovu
odbrane tj. priznanja okrivljenog je dalje , takodje nesporno utvrdjeno da je
dolaskom na mjesto zv. "L. M." , na preglednom i dobro osvijetljenom dijelu
puta , jasno vidio saobraćajnog policajca, oštećenog  A. V. kako stoji na
kolovozu i propisno ga zaustavlja podignutim znakom "STOP". Konačno, na osnovu
odbrane okrivljenog i iskaza oštećenog i svjedoka R. B. je nesporno utvrdjeno
i to da i pored toga što je i vidio i shvatio da ga oštećeni policajac
zaustavlja , okrivljeni nije htio stati,  već je sa uključenom sirenom i sva
četiri migavca nastavio kretanje vozilom tako da se policajac A. V. morao brzo
ukloniti sa kolovoza kako ga okrivljeni vozilom nebi udario.  
Medjutim, obzirom da je okrivljeni i pored takvog priznanja negirao izvršenje
krivičnog djela koje mu je javnom optužbom stavljeno na teret tvrdnjom da
vozilo nije htio zaustaviti  po nalogu saobraćajnog policajca A. V. zbog
straha da će ga isti nakon zaustavljanja tući zbog dogadjaja u G., to je sud
radi provjere osnovanosti odbrane okrivljenog u ovom dijelu, pored saslušanja
okrivljenog izveo i sve potrebne dokaze , pa je njihovom uporednom analizom i
ocjenom nesumnjivo utvrdio da je njegova odbrana u ovom dijelu ne samo nejasna
i nelogična  već i u svemu protivrječna, kako sama sebi tako i sa ostalim
izvedenim dokazima, te je kao takvu nije ni prihvatio .  
Tako su svjedoci V. L.,  R. M., M. P. i  G. S., izjašnjavajući se na okolnosti
koje su prethodile predmetnom dogadjaju,  u potpunosti negirali odbranu
okrivljenog J. N. u ovom dijelu , saglasno istakavši da navodi okrivljenog u
pogledu osnovanosti njegovog straha da bi ga u slučaju postupanja po nalogu
saobraćajnog policajca A. V. i zaustavljanja svog vozila u mjestu zv. "L. M."
policajci iz saobraćajne patrole istukli zbog toga što im je prije toga u G.
pobjegao dok su ga kao pripadnici interventne grupe Ispostave policije u P. na
silu pokušali izvući iz njegovog vozila , nijesu tačni  Naime, izjašnjavajući
se na okolnosti koje su se dešavale prije nego što okrivljeni J. N.  u mjestu
zv. "L. m."  nije htio postupiti po nalogu saobraćajnog policajca A. V. da
zaustavi svoje vozilo, svjedoci V. L.,  R. M., M. P. i G. S., su saglasno
istakli da su dana 29.07.2011 god. , kao pripadnici Interventne grupe
Ispostave policije P. obavljali svoje redovne dužnosti na području G. Dok su
se negdje oko 03,00 časova  svojim službenim vozilom kretali  iz pravca centra
grada u pravcu P., u blizini  Autobuske stanice  ih je zaustavilo okrivljeni.
Kada ga je svjedok G. S., koji je  upravljao vozilom, pitao  šta mu treba,
okrivljeni mu je pružio neki papir i pitao ga da li su mu oni isti napisali .
Svjedok G. S. mu je odgovorio da se radi o nalogu za pogrešno parkiranje koji
je  izdao kolega R. Ž., čiji potpis se nalazio  na ovom nalogu. Zbog toga su
okrivljenog uputili da se javi pomenutom  policajcu u vezi ovog naloga. Odmah
nakon toga okrivljeni se uputio prema vozilu marke BMW i dok je otvarao vrata
od ovog vozila ,  okrenuo se prema njima i kazao im : Sad ću ja da nadjem
vašeg kolegu a vi dodjite da ga obezbijedite. Istovremeno je nekom od njih
kazao: "Šta se smiješ kao pizda" i nakon što je ušao u svoje vozilo sa istim
se naglo okrenuo i uputio prema centru G. Pošto su zapazili da je isti u vidno
alkoholisanom stanju te pošto im je svjedok R. M.  kazao da nema položen
ispit, koja činjenica mu je bila poznata jer je ranije obavljao poslove
saobraćajnog policajca, odlučili su da podju za njim. Kada su došli vozilom u
blizini zgrade Stanice policije,  u blizini ove zgrade su primijetili
parkirano vozilo okrivljenog. Vozilo je i dalje radilo i u njemu se na mjestu
vozača  nalazio okrivljeni. Dok su prilazili vozilu sa strane vozačevih vrata
koj su bila otvorena, svjedok G. S. se obratio okrivljenom riječima : "Šta
nije u redu dečko" . Odmah nakon toga okrivljeni je startovao vozilo velikom
brzinom i ne zatvarajući  vrata sa njim krenuo prema centru G. Tom prilikom su
se vrata pod inercijom sama zatvorila a okrivljeni je prednjim dijelom svog
vozila zakačio ručna kolica koja je ispred sebe   gurao čistač ulica Č. Š.
Pošto vozilo okrivljenog,  i pored toga što su krenuli za njim,  nijesu mogli
stići, svjedok  V. L. je kao vodja grupe radio vezom obavijestio saobraćajnu
patrolu koja se nalazila u mjestu zv. "L. m." da ovo vozilo zaustave. Pri tom
je saobraćajnoj patroli  ukazao da je vozač vozila J. N. u vidno alkoholisanom
stanju tako da postoji mogućnost da isti neće ispoštovati njiihov nalog za
zaustavljanje,  zbog čega trebaju biti oprezni. Nakon izvjesnog vremena su od
strane saobraćajnih policajaca A. V. i R. B. obaviješteni  da su u mjesto zv.
"L. m." pokušali zaustaviti vozilo okrivljenog, ali da isti nije htio
postupiti po ovom njihovom nalogu već se sa vozilom velikom brzinom udaljio u
pravcu P., zbog čega ga nijesu mogli stići i pored toga što su odmah krenuli
za njim.  
Odbranu okrivljenog u pogledu okolnosti koje su prethodile predmentom slučaju
je u svemu negirao i svjedok Č. Š. , istakavši da se prilikom pokušaja
kontrole okrivljenog J. N., ispred zgrade Stanice policije u G., od strane
policajaca Interventne grupe  Ispostave policije P., nalazio na manje od 2 m
od vozila okrivljenog i da je tom prilikom dobro čuo kada mu je neko od njih
samo tražio dokumenta. Okrivljeni je za to vrijeme sjedio u svom vozilu na
mjestu vozača i odmah nakon što mu je neko od policajaca zatražio dokumenta je
velikom brzinom startovao svoje vozilo i sa njim naglo krenuo u pravcu centra
grada. Tom prilikom je prednjim dijelom vozila udario  i prevrnuo ručna kolica
koja je gurao ispred sebe, dok njega nije zakačio . Dalje je naveo da niko od
policajaca iz interventne grupe prije toga okrivljenog nije  vukao niti  za
ruke   niti za rukave već su mu samo prilikom prilaženja tražili dokumenta
nakon čega je on odmah naglo krenuo sa svojim vozilom u pravcu centra grada.
Ovakvom svojom izjavom  je i ovaj svjedok, kao i svjedoci V. L., R. M., M. P.
i G. S., takodje negirao odbranu okrivljenog J. N. kako u  dijelu  da su ga
pomenuti svjedoci kritične prilike iz zaustavljenog vozila pokušali izvući
silom tako i u dijelu  da je iz tog razloga njegov strah da će ga u slučaju
postupanja po nalogu saobraćajnog policajca A. V. i zaustavljanja svog vozila
isti  tući  bio osnovan.  
Konačno, odbranu okrivljenog kojom negira izvršenje krivičnog djela koje mu je
javnom optužbom stavljeno na teret su u svojim iskazima u potpunosti negirali
i oštećeni A. V., koji je u svojstvu saobraćajnog policajca Ispostave policije
P. kritične prilike u mjestu zv. "L. m." pokušao zaustaviti okrivljenog i
svjedok R. B., koji je tom prilikom bio u saobraćajnoj patroli sa A., saglasno
istakavši da im je jedini zadatak i cilj te noći bio da po nalogu vodje
interventne grupe Ispostave policije P. V. L.,  vozilo okrivljenog zaustave na
mjestu gdje su vršili kontrolu, te da su samim tim tvrdnje okrivljenog da
vozilo nije htio zaustaviti zbog straha da će ga nakon zaustavljanja tući,  i
netačne i neosnovane. Tog dana su inače obavljali redovnu dužnost kontrole
javnog saobraćaja na području opštine P., kada su od patrole KOM 310
obaviješteni da radi kontrole zaustave PMV marke "BMW"  reg. oznaka PL...,
kojim u alkoholisanom stanju,  iz pravca G. u pravcu P. upravljao okrivljeni
J. N. Zbog toga su sa mjesta gdje su se nalazili prije poziva,  pošli u mjesto
zv. "L. m." kako bi postupili po dobijenom nalogu. Na ovom mjestu su vršili
kontrolu svih vozila koja su dolazila iz pravca G. Dok je svjedok A. V. vršio
kontrolu vozila marke "Pasat" beogradskih tablica,  a svjedok R. B. se nalazio
pored službenog vozila, primijetili su da iz pravca P. nailazi vozilo koje se
kretalo većom brzinom . Tada je svjedok A. V. koji je bio  propisno
uniformisan i opremljen fluoroscentnim prslukom i narukavljem,  sa palicom
"STOP" "koju je držao u lijevoj ruci pokušao isto zaustaviti. Medjutim i pored
toga što ga je vozač ovog vozila jasno vidio,  jer se radilo o preglednom i
dobro osvijetljenom dijelu puta , isti je samo prebacio menjač iz veće u manju
brzinu i dodajući gas nastavio sa vožnjom. Pri tom je još uključio sirenu i
ablendovao mu svetlima   tako da je shvatio da isti nema namjeru da postupi po
njegovom nalogu i zaustavi svoje vozilo.Zbog toga se počeo polako izmicati
prema desnoj strani puta, gledano iz pravca P. , kako ga ovo vozilo nebi
udarilo obzirom da se i dalje kretalo prema njemu. Nakon što je prošlo pored
mjesta na kojem ga je pokušao zaustaviti, vozilo okrivljenog  je velikom
brzinom skrenulo u pravcu P. , zbog čega ga nijesu mogli stići i pored toga
što su odmah krenuli za njim.  
Dakle, kako proizilazi iz iskaza oštećenog A. V. i saslušanih svjedoka , koje
je inače sud u potpunosti prihvatio ocijenivši ih jasnim, logičnim i što je
najbitnije medjusobno saglasnim , svi oni su ne samo potvrdili priznanje
okrivljenog u dijelu da kritične prilike nije postupio po nalogu oštećenog da
zaustavi svoje vozilo , već su istovremeno i negirali njegovu odbranu da je to
učinio zbog straha da će ga policajci nakon zaustavljanja tući  te da samim
tim nije ni izvršio krivično djelo koje mu je javnom optužbom stavljeno na
teret.  
Zbog toga sud njegovu odbranu u ovom dijelu, kao što je već navedeno, nije ni
mogao prihvatiti , tim prije što je ovakva njegova odbrana pored toga što je
suprotna iskazima oštećenog i saslušanih svjedoka još i nejasna, nelogična i
sama sebi protivrječna.  
Naime , ne samo da je nejasna već i nelogična odbrana okrivljenog da nije smio
postupiti po nalogu saobraćajnog policajca A. V. i zaustaviti svoje vozilo
zbog straha da će ga nakon zaustavljanja isti tući, ukoliko se ima u vidu
nesporna činjenica da ga je policajac A.  pokušao zaustaviti, kako to i sam
navodi u svojoj odbrani,  ne samo na preglednom i dobro osvijetljenom dijelu
magistralnog puta već i na dijelu na kojem sa obje strane puta ima mnoštvo
kuća , tako da i zbog ovih činjenica njegov strah da će ga nakon zaustavljanja
policajci tući nije imao nikakvog realnog osnova. Nejasnost i nelogičnost
odbrane okrivljenog u ovom dijelu je utoliko veća što je policajac A. V.,u
momentu njegovog nailaska vozilom iz pravca G., već  vršio kontrolu drugog
vozila koje je bilo zaustavljeno sa desne strane puta kojim se kretao, pa i
ova činjenica takodje ukazuje na nelogičnost i neosnovanost odbrane
okrivljenog da vozilo nije  htio zaustaviti  po nalogu oštećenog zbog straha
da će ga isti tući. Samim tim je nelogična i odbrana okrivljenog J. N. i u
dijelu da pri tom nije razmišljao niti na zaustavljeno vozilo ,  niti na lica
koja su se nalazila u ovom vozilu , niti na činjenicu  da je mjesto na kojem
ga je oštećeni zaustavljao dobro osvijetljeno i da se u neposrednoj blizini
ovog mjesta nalazi mnoštvo kuća, jer su sve ove činjenice ukazivale da u
takvoj situaciji nije bilo nikakve opasnosti da će okrivljeni nakon
zaustavljanja biti tučen od strane policajaca koji su ga zaustavljali i da je
samim tim takva njegova odbrana sračunata u cilju izbjegavanja krivično pravne
odgovornosti za izvršeno krivično djelo.  
Ako se svemu izloženom doda i nesporna činjenica da je okrivljeni J. N., u
noći kada se desio predmetni slučaj, vozilom upravljao bez položenog vozačkog
ispita i u alkoholisanom stanju jer je prema sopstvenom kazivanju te noći
popio 2 - 3 piva, to i ove činjenice takodje ukazuju na neosnovanost njegove
odbrane  u dijelu da je razlog njegovog nepostupanja  po nalogu saobraćajnog
policajca A. V. strah da će ga isti nakon zaustavljanja tući. Ovo iz razloga
jer je na osnovu svega izloženog i jasno i očigledno da je stvarni razlog
nezaustavljanja vozila od strane okrivljenog po nalogu pomenutog policajca,
ustvari upravljanje vozilom u alkoholisanom stanju i bez vozačke dozvole  a ne
strah da će ga saobraćajni policajci nakon zaustavljanja tući. Konačno, u
prilog neosnovanosti odbrane okrivljenog u dijelu da zbog straha od batina
nije htio zaustaviti svoje vozilo ide i njegovo cjelokupno ponašanje u G.,
nakon što je na vjetrobranskom staklu svog vozila pronašao nalog za plaćanje
kazne zbog nepropisnog parkiranja, jer takvo ponašanje ni u kom slučaju ne
pripada licu koje ima takav strah od policije. Naime,  ne samo da je nejasno
već i nelogično da okrivljeni J. N., ukoliko je  stvarno imao takav strah od
policije,  bez ikakve potrebe i razloga zaustavlja službeno vozilo  Ispostave
policije  u P., u kojem su se nalazili pripadnici Interventnog voda, kako bi
ih pitao da li mu je neko od njih napisao nalog za plaćanje kazne zbog
nepropisnog parkiranja i to u situaciji kada je prije toga konzumirao alkohol
i kada za upravljanje vozilom na koje se odnosi nalog za plaćanje kazne nema
položen vozački ispit. Još je nelogičnije da nakon što je od njih dobio
objašnjenje da je nalog napisan od strane policajca R. Ž., istima uputi riječi
: "Sad ću ja da nadjem vašeg kolegu ,  a vi dodjite da ga obezbijedite"  kao
i da još nekom od njih kaže : " Šta se smiješ kao pizda" a da nakon toga udje
u svoje vozilo , isto naglo okrene i sa njim podje prema centru G., gdje se
nalazi zgrada Stanice policije,  jer je bilo logično za očekivati da će ovakvo
njegovo ponašanje normalno izazvati intervenciju ovih policajaca u smislu da u
takvoj situaciji podju za njim, utoliko prije što su zapazili da je isti u
vidno alkoholisanom stanju i što im je bila poznata činjenica da okrivljeni
nema položen vozački ispit.  
Kako iz svega izloženog proizilazi da u pogledu utvrdjivanja krivičnog djela
koje je stavljeno na teret okrivljenom J. N., nakon sprovedenog dokaznog
postupka i ocjene izvedenih dokaza, nije bila sporna nijedna činjenica, sud je
stao na stanovište da su činjenice iz činjeničnog opisa izreke presude u svemu
dokazane i da je okrivljeni počinio predmetno krivično djelo.  
Ocjenjujući pravno utvrdjeno činjenično stanje, sud nalazi da su u radnji
okrivljenog činjenično opisanoj u izreci presude sadržani svi bitni elementi,
subjektivni i objektivni, krivičnog djela sprečavanje službenog lica u vršenju
službene radnje iz čl. 375 st.3. u vezi st.1. KZ, pa mu je za izvršeno
krivično djelo i izrekao kaznu bliže opisanu u izreci presude. Ovo iz razloga
jer se radnja izvršenja krivičnog djela koje je počinio okrivljeni sastoji u
tome što je u vrijeme i na mjestu, kako je navedeno u izreci presude,
upotrebom sile spriječio oštećenog A. V., saobraćajnog policajca Ispostave
policije u P.  u vršenju službene radnje koju je preduzeo u okviru svojih
ovlašćenja - zaustavljanje i kontrola vozila okrivljenog ,  na način koji je
takodje opisan u izreci presude. Naime, nesporno utvrdivši da je oštećeni J.
N., u svojstvu službenog lica, saobraćajnog policajca Ispostave policije P.,
bio na redovnom obavljanju dužnosti, da je u konkretnom slučaju vršio službenu
radnju tj. zaustavljanje vozila okrivljenog  radi njegove kontrole i  da je u
tome spriječen silom od strane okrivljenog, jasno je da svi ovi elementi čine
biće krivičnog djela sprečavanje službenog lica u vršenju službene radnje iz
čl. 375 st.3 u vezi st.1. KZ. Naime, jasno je da je u konkretnom slučaju
okrivljeni J. N., upotrijebom sile u vidu naglog ubrzanja kretanja svog vozila
prema oštećenom, zaobilaženja zaustavljenog vozila koje je oštećeni prethodno
kontrolisao i udaljavanjem vozilom sa lica mjesta, istog spriječio  u vršenju
planirane službene radnje -kontrole njegovog vozila,  čime je takvom svojom
radnjom i počinio navedeno krivično djelo.  
Sud je cijenio i vinost odnosno psihički odnos okrivljenog u odnosu na radnju
izvršenja predmetnog krivičnog djela, pa je našao da je okrivljeni  prilikom
izvršenja ovog djela postupao sa direktnim umišljajem. Okrivljeni  je bio
svjestan ne samo činjenice da je oštećeni A. V., koji ga je kritične prilike
zaustavljao, to činio kao službeno lice -  saobraćajni policajac Ispostave
policije P., već i da upotrebom sile na način kako je to inače učinio istog
sprečava u vršenju službene radnje-kontrole njegovog vozila, pa je i pored
takve svijesti naglim povećanjem brzine svog vozila istog udaljio sa mjesta na
kojem je stajao i propisno ga zaustavljao,  ne dozvolivši mu na taj način da
izvrši planiranu službenu radnju,  nakon čega je  zaobišao zaustavljeno vozilo
koje je oštećeni prethodno kontrolisao i udaljio se u nepoznatom pravcu, čime
je i manifestovao svoje htjenje za nastupanje zabranjene posledice odnosno za
izvršenje predmetnog krivičnog djela.  
Prilikom izbora, vrste i visine krivične sankcije koju treba primijeniti prema
okrivljenom za učinjeno krivično djelo, sud je pored težine, načina izvršenja
i društvene opasnosti krivičnog djela uzeo u obzir i stepen krivične
odgovornosti okrivljenog  kao i sve ostale okolnosti koje su relevantne u tom
pogledu. Tako je od olakšavajućih okolnosti sud okrivljenom  cijenio i uzeo u
obzir: da je nezaposlen, da je otac jednog maloljetnog djeteta, da je srednjeg
imovnog stanja ,  da je djelimično priznao izvršenje krivičnog djela koje mu
je javnom optužbom stavljeno na teret i da je zbog takvog svog postupka
izrazio žaljenje i izvinio se oštećenom A. V., dok mu je kao otežavajuću
okolnost cijenio njegovu raniju osudjivanost.  
Medjutim i pored cijenjene otežavajuće okolnosti - ranije osudjivanosti
okrivljenog , sud je našao da zbog navedenih olakšavajućih okolnosti,  koje je
i po broju i po značaju ocijenio kao osobito olakšavajućeg karaktera,  u
konkretnom slučaju ima mjesta primjeni kazne ispod zakonskog minimuma
propisanog za predmeto krivično djelo, pa mu je shodno čl. 45 i 46 KZ izrekao
kaznu zatvora u trajanju od 4 mjeseca, iako je zakonski minimum za ovo
krivično djelo 6 mjeseci.  
Sud je uvjerenja da je izrečena kazna srazmerna težini izvršenog krivičnog
djela i stepenu krivično  pravne odgovornosti okrivljenog, te da će se  u
konkretnom slučaju i ovako ublaženom kaznom, u okviru opšte svrhe izricanja
krivičnih sankcija predvidjene čl. 4. st.2 KZ, postići svrha kažnjavanja
propisana čl. 32 istog Zakona. Osnovano se može očekivati da će izrečena kazna
pozitivno djelovati na prevaspitanje okrivljenog i da će ista uticati na njega
da ubuduće ne vrši krivična djela.  
Na osnovu čl. 51 st.1. KZ,vrijeme koje je okrivljeni J. N.,   proveo u
pritvoru od 02.08.2011   godine,  do 18.08.2011 godine, uračunato mu je u
izrečenu kaznu zatvora.  
Odluka o troškovima krivičnog postupka je zasnovana na odredbi čl. 229 st.1.
ZKP. Troškovi krivičnog postupka- paušalni iznos od 50,00 eura, odmjeren je s
obzirom na složenost i trajanje krivičnog postupka te obzirom na imovno stanje
optuženog, shodno čl. 226 st.3. ZKP.  
Imovinsko-pravnog zahtjeva za naknadu štete nije bilo.  
OSNOVNI SUD U PLAVU
Dana 11.10.2011 godine  
Zapisničar
S U D I J A
Senada Radončić
Hilmija Sujković  
PRAVNA POUKA:
Protiv ove presude nezadovoljna stranka
ima pravo žalbe u roku od 8 dana od dana
prijema iste preko ovog sudaVišem sudu B. Polje.  
DNA: 1 x ODT u Plavu
  1 x okrivljenom J. N.
           1 x oštećenom A. V.  