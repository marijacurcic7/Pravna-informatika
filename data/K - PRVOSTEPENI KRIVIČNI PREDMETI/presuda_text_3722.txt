OSNOVNI SUD U PLAVU
K.br. 52/2011  
U IME CRNE GORE
Osnovni sud u Plavu, sudija Hilmija Sujković, sa zapisničarem Senadom Radončić
, u krivičnom predmetu okrivljenog C. Dž., iz P., zbog krivičnog djela laka
tjelesna povreda, iz čl. 152 st.2.u vezi st.1. Krivičnog Zakonika, po optužnom
predlogu Osnovnog državnog tužilaštva u Plavu, Kt. br.41/2011 od 29.06.2011
godine, po održanom usmenom, javnom, glavnom pretresu u prisustvu:
okrivljenog , zamjenika ODT u Plavu, Rugovac Drite i oštećene S. S., donio je
i javno objavio dana 11.10.2011 godine  
                                                              P R E S U D U

Okrivljeni C. DŽ., JMBG ..., od oca  Š. i majke N., rodj. G., rodjen ... god.
u P., gdje ima i prebivalište, naselje G., državljanin Crne Gore , nezaposlen,
oženjen, otac 2 djece, pismen, završio osnovnu školu, lošeg imovnog stanja,
osudjivan presudama Osnovnog suda u Plavu: K.br. 72/04 od 21.10.2004. god.
zbog krivičnog djela iz čl. 152. st. 2. KZ CG, na kaznu zatvora u trajanju od
2 mjeseca - uslovno za jednu godinu i K.br. 79/07 od 25.12.2007 god., zbog
krivičnog djela iz čl. 324. st. 1. KZ CG, na kaznu zatvora u trajanju od 30
dana i novčanu kaznu u iznosu od 600,00 eura.  
K r i v    j e
Što je:  
U noći 16.06.2011 god., oko 03,50 časova, u noćnom baru "G." u G., opština P.,
lako tjelesno povrijedio oštećenu S. S. i drvenim vratima, sredstvom podobnim
da se tijelo teško povrijedi ili zdravlje teško naruši, na način što joj je
prvo uputio riječi : "Kurvo jedna, jebem ti majku,  ko si ti, ima da mi
pjevaju" a nakon što je oštećena ušla u jednu prostoriju i zatvorila vrata za
sobom, pojurio za njom i nogom udario i otvorio ova vrata u momentu dok se
oštećena nalazila  sa njihove  druge strane, kojom prilikom su je ova vrata
udarila i nanijela joj lake tjelesne povrede u vidu krvnog podliva u predjelu
lijeve strane čela i oguljotine u predjelu desne šake,  
- čime je izvršio krivično djelo laka tjelesna povreda iz čl. 152 st.2. u
vezi st.1. KZ  
Pa ga   sud za izvršeno  krivično djelo na osnovu navedenog  zakonskog
propisa te primjenom  čl: 4, 32, 39, 42, 45 i 46 . KZ i čl. 374 ZKP  
O S U Đ U J E
Na novčanu kaznu u iznosu od 1.500,00 (jednahiljadaipetstotina) eura, koju je
dužan  platiti u 6 (šest)  jednakih mjesečnih rata , po pravosnažnosti
presude.  
Ukoliko se novčana  kazna  ne plati   u odredjenom roku, ista  će se
zamijeniti kaznom zatvora, računajući svakih započetih 25,00 € (dvadesetpet
eura) novčane kazne za 1 (jedan) dan zatvora.  
Okrivljeni se obavezuje da naknadi troškove krivičnog postupka u ukupnom
iznosu od 101,50 €  (jednastotinajedaneuroipedesetcenti ), u roku od 15 dana
po pravosnažnosti presude, pod prijetnjom prinudnog izvršenja.  
Imovinsko - pravnog zahtjeva za naknadu štete nije bilo.  
O  b r a z l o ž  e n j e
Osnovno državno tužilaštvo u Plavu, optužnim predlogom Kt. br. 41/2011 od
29.06.2011, optužilo je C. Dž., iz  P. ,  za krivično djelo laka tjelesna
povreda  iz čl. 152 st. 2 u vezi st.1. KZ.  
Pri podnesenom optužnom predlogu je sve do kraja krivičnog postupka u svemu
ostala i zamjenik ODT u Plavu Rugovac Drita , pa je u završnoj riječi
predložila sudu da okrivljenog C. Dž. oglasi krivim za navedeno krivično djelo
i osudi ga na novčanu kaznu u iznosu od 1.500,00 eura .  
Oštećena S. S. je u završnoj riječi istakla da se zbog izvinjenja okrivljenog
na glavnom pretresu i njegovog obećanja da će joj u roku od 3 dana od dana
okončanja postupka  u cjelosti isplatiti štetu u dogovorenom iznosu od 300,00
eura,  ne pridružuje njegovom krivičnom gonjenju niti postavlja bilo kakav
odštetni zahtjev.  
Izjašnjavajući se o optužnom predlogu ODT u Plavu, okrivljeni C. Dž.  je u
odbrani sa glavnog pretresa od 27.09.2011 god.  negirao da bi na glavnom
pretresu od 11.10.2011 god. i završnoj riječi u potpunosti priznao izvršenje
krivičnog djela koje mu je javnom optužbom stavljeno na teret. Naime, za
razliku od svoje odbrane sa ranijeg glavnog pretresa u kojoj negira da je u
vrijeme i na mjestu kako mu se javnom optužbom stavlja na teret, drvenim
vratima udario i povrijedio oštećenu S. S. u predjelu lijeve strane čela i
desne šake, okrivljeni C. Dž. na glavnom pretresu od 11.10.2011 god. i
završnoj riječi  priznaje da je na taj način povrijedio oštećenu , odnosno
priznaje izvršenje krivičnog djela koje mu je stavljeno na teret. To je učinio
iz razloga što je te noći bio u pripitom stanju tako da zbog toga nije
razmišljao o posledicama takve svoje radnje. Pri tom je bio svjestan da se
oštećena S. S., u trenutku kada je udario nogom u vrata od prostorije u koju
je ušla , mogla nalaziti pored ovih vrata i da je na taj način može
povrijediti , pa je i pored takve svijesti ova vrata udario i otvorio nogom
kojom prilikom je  oštećenoj i nanio povrede koje mu se stavljaju na teret.
Dalje je naveo da mu je žao zbog takvog njegovog postupka i da se kaje zbog
toga. Ujedno se oštećenoj izvinio zbog takvog postupanja prema njoj i izrazio
spremnost da joj u potpunosti nadoknadi pričinjenu štetu.  U završnoj riječi
je još jednom priznao izvršenje krivičnog djela koje mu je javnom optužbom
stavljeno na teret i molio sud da ga za izršeno krivično djelo što blaže kazni
obzirom da je nezaposlen i da ima dvoje mal. djece koju izdržava.
Sud je cijenio priznanje okrivljenog  C. Dž., pa je našao da je  isto jasno,
logično, potpuno i u svemu u skladu sa izvedenim dokazima te ga  je kao takvo
u potpunosti prihvatio. Naime, sud je radi provjere priznanja okrivljenog
odnosno radi što pravilnijeg i zakonitijeg rješavanja ove krivične stvari u
dokaznom postupku izveo sledeće dokaze: saslušao u svojstvu svjedoka oštećenu
S. S. i svjedoke Ć. S. i R. S.  pročitao izvještaj ljekara  Jedinice za hitnu
medicinsku pomoć  u Plavu od 16.06.2011 god. na ime oštećene S. S. i nalaz i
mišljenje  vještaka medicinske struke, dr D. B. od 27.06.2011 god. i izvršio
uvid u izvod iz kaznene evidencije za okrivljene C. Dž., pa je ocjenom
izvedenih dokaza i njihovim uporedjivanjem sa odbranom okrivljenog utvrdio da
isti u potpunosti potvrdjuju njegovo priznanje.  
Tako je oštećena S. S.,  koju  je sud saslušao u svojstvu svjedoka,
potvrdila  priznanje okrivljenog kako u pogledu vremena i mjesta izvršenja
predmetnog  krivičnog  djela tako i  u pogledu načina na koji ju okrivljeni
povrijedio kritične prilike. Naime, izjašnjavajući se  o predmetnom slučaju
povredjivanja od strane okrivljenog kao i o okolnostima koje su prethodile
ovom slučaju, oštećena S. S. je istakla da se u noći u kojoj se ovaj dogadjaj
desio, sve do negdje 03,40 časova, odmarala u jednoj od prostorija noćnog bara
"G." čiji je suvlasnik, nakon čega je ušla u unutrašnjost ovog bara. Odmah po
ulasku u bar je rukom dala znak muzičarima da prestanu sa daljim sviranjem
obzirom da je radno vrijeme bilo do 04,00 časova. Nakon što je muzika prestala
sa daljom svirkom, primijetila je da prisutni okrivljeni C. Dž. glasno
negoduje zbog toga.Vidjela je da je isti otišao do muzičara i tražio od njih
da nastave sa muzikom što oni nijesu htjeli učiniti. Nakon toga je tražio od
pjevača da mu vrati nazad novac koji mu je navodno dao za pjevanje. Odmah
poslije toga okrivljeni je prišao i do njenog stola i tražio od nje da dozvoli
muzici da i dalje svira. Objasnila mu je da zbog kraja radnog vremena muzika
više ne može svirati,  da bi odmah nakon toga okrivljeni počeo da je psuje i
vrijedja govoreći joj da je kurva. Pošto su neki od gostiju prišli do
okrivljenog kako bi ga uklonili od nje,  to se iz tog razloga pored njenog
stola napravila gužva. Iskoristila je stvorenu gužvu i otišla do prostorije
koja joj je služila za stanovanje . Dok je sa unutrašnje strane ove prostorije
zaključavala vrata, tačnije odmah nakon što je ova vrata zaključala, sa
spoljašnje strane se začuo udar u njih. Usled  ovog udara vrata su se otvorila
i udarila je u predjelu lijeve strane čela i u predjelu desne šake jer se u
tim trenutcima nalazila u njihovoj blizini. Zbog toga je odmah iz ove
prostorije pozvala Stanicu policije u G. Nakon otprilike 15 minuta u noćni bar
su došla dva policajca koji su izveli okrivljenog na terasu gdje su sa njim
nešto pričali. U jednom trenutku , okrivljeni je i pored ovih policajaca
ponovo ušao u unutrašnjost lokala i sa nečim gadjao i polomio staklo od
rashladne vitrine. Pošto su kasnije ovi policajci pustili okrivljenog da
napusti lokal , o ovom slučaju je telefonom obavijestila Ispostavu policije u
P.  
Priznanje okrivljenog C. Dž. u pogledu izvršenja predmetnog krivičnog djela,
odnosno u pogledu načina povredjivanja oštećene S. S.  je u svemu potvrdio i
svjedok R. S., istakavši da je lično vidio kada je oštećena , nakon što je
okrivljeni tražio od nje da muzičari nastave sa svirkom te nakon što je ona
ovaj njegov zahtjev odbila, ušla u prostoriju koja joj služi za stanovanje i
kada je okrivljeni pošao za njom i nogom udario i otvorio vrata od ove
prostorije koja je oštećena poslije  ulaska u nju  zatvorila . Te noći je
inače u noćnom baru "G." u kojem se ovaj dogadjaj desio radio kao konobar u
smjeni od 21,00 do 04,00 časova. Kada su  negdje oko 03,50 časova,  muzičari
završili sa svirkom na zahtjev gazdarice S. S., prisutni okrivljeni C. Dž. je
počeo da negoduje. Tražio je od muzičara da mu vrate pare koje im je dao za
muziku. Pošto muzičari nijesu htjeli nastaviti sa sviranjem i pjevanjem,
zahtijevao je od oštećene da im to naredi. Kako mu je oštećena odgovorila da
zbog završetka radnog vremena muzika više ne može svirati, to se zbog reakcije
okrivljenog na ove riječi oštećene morao uključiti i redar  M. S.,
pokušavajući da umiri okrivljenog. U jednom trenutku oštećena Slavica je
otišla u prostoriju koja joj služi za stanovanje , u koju prostoriju se inače
ulazilo kroz vrata iz unutrašnjosti bara. Okrivljeni Dž. je pošao za njom i
kada je došao do vrata od ove prostorije udario je nogom u njih usled čega su
se ista otvorila. Zna da su u tom trenutku  vrata bila zatvorena ali ne zna da
li su bila i zaključana. Zbog gužve koja se stvorila nije primijetio da li  je
okrivljeni nakon toga ulazio u ovu prostoriju. Inače, nakon što je oštećena S.
izašla iz prostorije , na njenom čelu je primijetio povredu za koju je znao da
je zadobila udarom vrata.  
Što se tiče iskaza svjedoka Ć. S., sud iskaz ovog svjedoka nije posebno niti
cijenio niti obrazlagao. Ovo iz razloga  jer je iskaz pomenutog svjedoka u
pogledu načina odvijanja predmetnog dogadjaja ne samo nejasan i nelogičan već
i u svemu suprotan kako priznanju samog okrivljenog tako i iskazima oštećene
S. S. i svjedoka R. S. Ovo utoliko prije što je ovakav iskaz svjedok Ć. S. dao
na glavnom pretresu od 27.09.2011 god. , što znači prije nego što je
okrivljeni u potpunosti priznao izvršenje krivičnog djela koje mu je javnom
optužbom stavljeno na teret, što jasno upućuje na zaključak da je isti
sračunat u cilju zaštite okrivljenog od krivično pravne odgovornosti za
izvršeno krivično djelo, zbog čega ga sud kao takvog nije ni prihvatio.  
Što se tiče vrste i težine povreda koje je kritične prilike zadobila oštećena
S. S., na osnovu izvještaja ljekara Jedinice za hitnu medicinsku pomoć u Plavu
od 16.06.2011 god. i nalaza i mišljenja vještaka medicinske sturke dr D. B. je
utvrdjeno da je oštećena zadobila povrede u vidu krvnog podliva u predjelu
lijeve strane čela i oguljotine u predjelu desne šake i da se ove povrede i
pojedinačno i zbirno kvalifikuju kao laka tjelesna povreda. Na osnovu
mišljenja pomenutog vještaka je dalje utvrdjeno da su opisane povrede nanesene
tupom mehaničkom silom te da su iste, sobzirom na njihovu vrstu i lokaciju,
mogle biti nanesene i udarom vrata na način kako to opisuje oštećena S. S.,
čime je potvrdjeno priznanje okrivljenog i u pogledu sredstva sa kojim je
kritične prilike  povrijedio oštećenu.  
Inače, pošto je priznanje okrivljenog C. Dž., kako proizilazi iz izloženog, ne
samo jasno i potpuno već i u svemu potkrijepljeno izvedenim dokazima , to je
sud na osnovu odredbe čl. 340 ZKP, na  saglasan predlog stranaka odlučio da ne
izvodi dokaze  saslušanjem svjedoka D. S. i M. S., koji se nijesu odazvali na
glavni pretres .  
Kako iz svega izloženog proizilazi da u pogledu utvrdjivanja krivičnog  djela
koje je javnom optužbom stavljeno na teret okrivljenom  C.  Dž., nije bila
sporna nijedna činjenica, sud je stao na stanovište da su činjenice iz
činjeničnog opisa izreke presude u svemu dokazane i da je  okrivljeni počinio
predmetno  krivično djelo.  
Ocjenjujući pravno utvrdjeno činjenično stanje sud nalazi da su u radnji
okrivljenog , činjenično opisanoj u izreci presude, sadržana sva bitna
obilježja,  subjektivna i objektivna,  krivičnog djela laka tjelesna povreda
iz čl. 152 st. 2. u vezi st. 1. KZ, pa mu je za izvršeno krivično djelo i
izrekao kaznu bliže opisanu u izreci presude. Radnja  izvršenja krivičnog
djela koje je počinio  okrivljeni se sastoji u tome što je drvenim vratima,
koja po nalaženju suda predstavljaju podobno sredstvo da se sa njim tijelo
teško povrijedi ili zdravlje teško naruši, oštećenoj S. S. nanio laku tjelesnu
povredu u vidu krvnog podliva u predjelu lijeve strane čela i oguljotine u
predjelu desne šake. Naime, jasno je da drvena vrata sa kojima je okrivljeni
udario i povrijedio oštećenu, prema svojim osobinama i karakteristikama u
svakom slučaju imaju  sva obilježja sredstva koje je podobno da se sa njim
tijelo teško povrijedi ili zdravlje teško naruši, čime je ispunjen i ovaj
objektivni elemenat krivičnog djela laka tjelesna povreda iz čl. 152. st. 2. u
vezi st. l. KZ.  
Sud je cijenio i vinost odnosno psihički odnos okrivljenog  u odnosu na radnju
izvršenja predmetnog  krivičnog  djela, pa je našao da je okrivljeni  prilikom
izvršenja ovog djela postupao  sa umišljajem. Okrivljeni je bio svjestan da
drvena vrata sa kojim je udario i povrijedio oštećenu predstavljaju podobno
sredstvo da se sa njim tijelo oštećene S.  S. teško povrijedi  ili njeno
zdravlje teško naruši, pa je i pored toga htio ovakvu posledicu udarivši je
vratima u predjelu lijeve strane čela i desne šake.  
Prilikom izbora vrste i visine krivične sankcije koju treba primijeniti prema
okrivljenom  za izvršeno krivično djelo, sud je pored težine, načina izvršenja
i društvene opasnosti krivičnog  djela uzeo u obzir i stepen krivične
odgovornosti okrivljenog, kao i sve ostale okolnosti koje se relevantne u tom
pogledu. Tako je od olakšavajućih okolnosti sud okrivljenom  cijenio i uzeo u
obzir: da je porodičan čovjek, da je otac dvoje mal. djece , da je nezaposlen,
da je lošeg imovnog stanja  , da je u potpunosti priznao sve odlučne činjenice
za utvrdjivanje svoje krivične odgovornosti,  da je izrazio kajanje i žaljenje
zbog izvršenog krivičnog djela kao i spremnost da oštećenu S. S. u potpunosti
obešteti, dok mu je kao otežavajuću okolnost cijenio njegovu raniju
osudjivanost.  
Medjutim i pored činjenice što je okrivljeni ranije osudjivan, sud je našao da
u konkretnom slučaju, s obzirom na navedene olakšavajuće okolnosti  koje je
cijenio kao osobito olakšavajućeg karaktera,  ima uslova  da se  prema
krivično odgovornom  učiniocu  primijeni blaža vrsta kazne, pa mu je shodno
čl. 45 i 46 KZ, umjesto kazne zatvora koja je inače predvidjena za ovu vrstu
krivičnog djela, izrekao novčanu kaznu u naznačenom iznosu .  
Sud je uvjerenja da je  izrečena novčana kazna srazmjerna težini izvršenog
krivičnog djela i stepenu krivično-pravne odgovornosti okrivljenog  te da će
se u konkretnom slučaju i ovom vrstom i visinom kazne, u okviru opšte svrhe
izricanja krivičnih sankcija predvidjene čl. 4 st. 2 KZ, postići svrha
kažnjavanja propisana čl. 32 istog Zakona. Osnovano se može očekivati da će
izrečena kazna pozitivno djelovati na prevaspitanje okrivljenog   i da će ista
uticati na njega  da ubuduće ne vrši krivična djela.  
Odluka o troškovima krivičnog postupka je zasnovana  na odredbi čl. 229 st. 1
ZKP. Visina troškova u ukupnom iznosu od 101,50 eura, predstavlja izdatke iz
budžetskih sredstava suda, od kojeg iznos od 71,50 eura , predstavlja nagradu
vještaku medicinske struke  dr D. B., dok iznos od 30,00 eura,  predstavlja
paušal koji je odmjeren s obzirom na složenost i trajanje krivičnog postupka
te obzirom na imovno stanje okrivljenog, shodno čl. 226 st.3. ZKP.  
Imovinsko pravnog zahtjeva za naknadu štete nije bilo.  
Na osnovu iznijetih razloga odlučeno je kao u izreci presude.  
OSNOVNI SUD U PLAVU
Dana, 11.10.2011  .godine
Zapisničar
S  U D I J A
Senada Radončić
Hilmija Sujković  
PRAVNA POUKA:  
Protiv ove presude može se izjaviti žalba
Višem sudu u Bijelom Polju ,  u roku od 8 (osam)
dana od dana  njenog prijema ,  preko ovog suda.  
DNA: 1 x ODT u Plavu
  1 x okrivljenom C. Dž.
  1 x oštećenoj S. S.  