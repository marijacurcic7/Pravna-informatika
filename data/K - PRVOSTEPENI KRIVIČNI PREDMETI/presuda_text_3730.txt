OSNOVNI SUD U DANILOVGRADU
K.br. 304/09
Dana 27.07.2011.godine  
U IME NARODA
OSNOVNI SUD U DANILOVGRADU kao krivični, u vijeću sastavljenom od sudije
Vladimira Novovića, kao predsjednika vijeća i sudija porotnika Dejane
Savićević i Veljka Ikovića, kao članova vijeća, uz učešće Ane Ivanović, kao
zapisničara u krivičnom predmetu okrivljenog D.R. iz D., koga brani adv. N.B.
iz P., zbog krivičnog djela utaja poreza i doprinosa iz čl.264 st.3 u vezi
st.1 KZ u sticaju sa krivičnim djelom falsifikovanje službene isprave iz
čl.414 st.1 KZ, po optužnici Osnovnog državnog tužioca iz Podgorice
Kt.br.45/05 od 04.12.2006.godine, koju je na glavnom pretresu zastupao Ivan
Petrović, zamjenik ODT-a Podgorica, nakon održanog glavnog i javnog pretresa
dana 22.07.2011.godine, u prisustvu zastupnika optužbe, okrivljenog i branioca
okrivljenog, donio je dana 27.07.2011.godine i istog dana javno obavio  
P R E S U D U
Okrivljeni D.R., od oca Č. i majke R., rodjene T., rodjen ...godine u selu K.
- opština P1., sa mjestom prebivališta u D. - S. bb, državljanin Crne Gore,
pismen, završio Pravni fakultet, zaposlen u DOO "A." u S., oženjen, otac dvoje
djece, vojsku služio 1982.godine u Kragujevcu i Vojnom pravobranilaštvu u
Beogradu, vodi se u vojnoj evidenciji u D., srednjeg imovnog stanja, kome je
presudom Osnovnog suda u D. K.br.72/94 od 13.04.1998.godine, zbog krivičnog
djela iz čl.161 st.3 KZ RCG izrečena novčana kazna od 250,00 dinara, koja
osuda je brisana rješenjem Osnovnog suda u D. Kv.br.17/11 od
23.02.2011.godine, koje je postalo pravosnažno dana 01.03.2011.godine  
Kriv je
Što je:  
U aprilu 2003.godine u D. i P., kao osnivač, vlasnik i izvršni direktor DOO
"A2." iz D., odgovorno lice, u namjeri da izbjegne plaćanje poreza, prikrio
podatke koji se odnose na utvrdjivanje poreskih obaveza i podatke utvrdjene
poreske obaveze, na način što je u službenu ispravu - konačan izvještaj o
dobrovoljnoj likvidaciji unio neistinit podatak da je kao osnivač označenog
preduzeća izmirio sve obaveze prema državnim organima i isti svojeručno
ovjerio potpisujući se imenom P.M. i službenim pečatom iako to preduzeće nije
platilo porez na promet proizvoda i usluga za 2000.godinu u iznosu od 2.266,99
eura, niti je prijavio i platio porez na promet proizvoda i usluga za
2001.godinu u iznosu od 8.123,79 eura, za 2002.godinu u iznosu od 19.701,81
eura, za prva tri mjeseca 2003.godine u iznosu od 5.015,90 eura, niti je
platio porez na dodatu vrijednost za 2003.godinu u iznosu od 579,33 eura, niti
je za 2003.godinu prijavio i platio ukalkulisani porez na dodatu vrijednost u
zalihama robe u iznosu od 4.807,69 eura, nakon čega je takvu ispravu predao
P.s. u P. u postupku likvidacije DOO "A2." prikrivajući činjenicu da označeno
preduzeće nije izmirilo poreske obaveze prema budžetu Crne Gore u ukupnom
iznosu od 40.495,51 eura, pa je Privredni sud dana 09.05.2003.godine izvršio
likvidaciju DOO "A2.", a okrivljeni izbjegao plaćanje poreskih obaveza u
označenom iznosu,  
- čime je počinio krivično djelo utaja poreza i doprinosa iz čl.264 st.3 u
vezi st.1 KZ u sticaju sa krivičnim djelom falsifikovanje službene isprave iz
čl.414 st.3 u vezi st.1 KZ.  
Pa sud okrivljenom D.R. primjenom citiranih zakonskih odredbi, te čl.4, 5, 15,
32, 36, 39, 42, 45, 46 i 48 st.1 KZ, prethodno utvrdjuje:  
- Za krivično djelo utaja poreza i doprinosa iz čl.264 st.3 u vezi st.1 KZ,
kaznu zatvora u trajanju od 7 (sedam) mjeseci i novčanu kaznu u iznosu od
1.200,00 (jednahiljadaidvijestotine) eura.  
- Za krivično djelo falsifikovanje službene isprave iz čl.414 st.3 u vezi
st.1 KZ, kaznu zatvora u trajanju od 2 (dva) mjeseca.  
Pa sud okrivljenog D.R., primjenom citiranih zakonskih odredbi, te čl.48 st.2
tač.2 i st.3 KZ i čl.199, 202 i 364 ZKP-a,  
OSUĐUJE
Na jedinstvenu kaznu zatvora u trajanju od 8 (osam) mjeseci i novčanu kaznu u
iznosu od 1.200,00 (jednahiljadaidvijestotine) eura.  
Okrivljeni će izrečenu novčanu kaznu platiti u roku od tri mjeseca po
pravosnažnosti presude.  
Ukoliko okrivljeni ne plati navedenu novčanu kaznu u navedenom roku ista će se
zamijeniti kaznom zatvora, tako što će se za svakih započetih 25,00 eura
(dvadesetpeteura) novčane kazne odrediti 1  (jedan) dan kazne zatvora, s tim
što kazna zatvora ne može biti duža od šest mjeseci.  
Na osnovu čl.212 st.2 ZKP-a obavezuje se okrivljeni da na ime imovinsko-
pravnog zahtjeva uplati oštećenoj P.U.C.G. iznos od 40.495,51 eura, a u roku
od 15 dana po pravosnažnosti presude, dok se u dijelu mimo dosudjenog oštećena
P.U. upućuje na parnični postupak.  
Dužan je okrivljeni da na ime troškova krivičnog postupka uplati ovom sudu
iznos od 242,00 eura i po osnovu sudskog paušala iznos od 30,00 eura, a sve u
roku od 15 dana po pravosnažnosti presude.  
O b r a z l o ž e nj e
Optužnicom ODT-a iz Podgorice Kt.br.45/05 od 04.12.2006.godine, okrivljenom
D.R. stavljeno je na teret izvršenje krivičnog djela utaja poreza i doprinosa
iz čl.264 st.2 u vezi st.1 KZ u sticaju sa krivičnim djelom falsifikovanje
službene  isprave iz čl.227 st.1 KZ RCG.  Zastupnik optužbe je na glavnom
pretresu u završnoj riječi izmijenio činjenični opis krivičnih djela iz
dispozitiva optužnice, na način bliže odredjen u izreci ove presude,
stavljajući na teret okrivljenom izvršenje krivičnog djela utaja poreza i
doprinosa iz čl.264 st.3 u vezi st.1 KZ u sticaju sa krivičnim djelom
falsifikovanje službene isprave iz čl.414 st.1 KZ. Predložio je da sud
okrivljenog oglasi krivim i osudi po zakonu.  
Okrivljeni D.R. u odbrani datoj u istražnom postupku u bitnom je naveo da je
osnivač i vlasnik DOO "A2.", čije je sjedište u D., te da je tokom marta
mjeseca 2003.godine podnio zahtjev P.s. u P. za izvršenje dobrovoljne
likvidacije predmetnog društva, a iz razloga što nije našao ekonomskog
interesa za daljim radom. Tvrdi da su se bile nagomilale obaveze prema državi
i dobavljačima. Po tada važećem zakonu bio je u obavezi da imenuje nekog za
likvidatora, pa je pitao svog prijatelja P.M. da li bi mogao formalno da ga
odredi kao likvidatora, bez ikakvih njegovih obaveza da što dalje preduzima u
tom postupku. Pošto mu je P.M. dao pristanak, donio je Odluku o imenovanju
likvidatora i podnio P.s. zahtjev za likvidaciju preduzeća. Nije se mogao
sjetiti da li je donosio bilo kakvo punomoćje za P.M. da kod P.s. preduzima
pravne radnje u postupku likvidacije. Sve radnje je on lično preduzimao.
Shodno važećem zakonu u postupku dobrovoljne likvidacije, bilo je potrebno da
priloži konačan izvještaj o likvidaciji preduzeća i u tom izvještaju su bile
navedene sve formalnosti koje su bile potrebne. Istakao je da se obratio U.p.
PJ D. da mu izda potvrdu da je izmirio sve obaveze po osnovu poreza, zaključno
sa martom 2003.godine, a koju potvrdu je dobio i priložio u postupku
likvidacije. Još je pojasnio da je tačno da nije izmirio dio poreske obaveze
za period od 2000. do 2003.godine, odnosno da ne zna tačno sa sigurnošću za
koji period nijesu bile izmirene, ali time nije htio da utaji porez, već mu je
namjera bila samo da izvrši likvidaciju preduzeća. Naveo je i da mu namjera
nije bila da utaji porez, obzirom da se nakon likvidacije preduzeća više puta
obraćao usmeno rukovodiocu P.u. R.S. da izmiri poreske obaveze u nekom
razumnom roku, ali mu je rečeno da mora odmah uplatiti cjelokupni iznos
poreza, što nije mogao učiniti, a što ni do dana saslušanja nije uspio da
učini. Dodao je i da je sačinio konačan izvještaj o dobrovoljnoj likvidaciji
preduzeća i u njemu unio sve podatke i potpisao ga imenom i prezimenom
likvidatora kojeg je imenovao, tj. stavio je potpis „M.P.“. Samim tim, M.P.
nije bio u saznanju, niti je učestvovao u bilo kakvim pravnim radnjama i
sačinjavanjima dokumenata, već je samo formalno figurirao kao likvidator u
odluci o imenovanju likvidatora.  
Okrivljeni D.R. u odbrani datoj na glavnom pretresu u bitnom je naveo da je
osnivač i vlasnik DOO "A2.", da je privredno društvo osnovao 1992.godine, te
da je bio i izvršni direktor ovog privrednog društva. U toku 2003.godine,
donio je poslovnu odluku da likvidira privredno društvo iz razloga što nije
našao ekonomskog interesa da više posluje, obzirom da je teško izmirivao
dospjele obaveze prema dobavljačima i državi. Otišao je do P.s. i tamo je
saznao šta mu je sve potrebno da pokrene postupak i likvidira svoje privredno
društvo. Sjeća se da je kao likvidatora imenovao P.M.. Uz konačan izvještaj o
dobrovoljnoj likvidaciji preduzeća, koji je lično potpisao imenom likvidatora,
tj. stavio potpis "M.P.", predao je svu potrebnu dokumentaciju neophodnu za
likvidaciju, a izmedju ostalog i potvrdu P.u. da je izmirio poreske dažbine. U
maju mjesecu 2003.godine izvršena je likvidacija privrednog društva DOO "A2.".
Negdje u junu mjesecu 2003.godine, u kontrolu je došla finansijska policija,
odnosno inspektor finansijske policije N.V. Tom prilikom ista je utvrdila da
njegovo privredno društvo na ime neplaćenih poreza duguje iznos od oko
42.000,00 eura. Tvrdi da je to saznao tek u tom trenutku. Nakon likvidacije
preduzeća, više puta je kontaktirao sa rukovodiocem P.u. R.S., a u pogledu
izmirenja poreskih obaveza. Htio je platiti poreske obaveze na rate, no
medjutim, u P.u. su bili spremni da mu dozvole plaćanje na neki manji broj
rata, u skladu sa tada važećom uredbom Vlade, što nije mogao ispoštovati, zbog
loše finansijske situacije. Njegovom privrednom društvu knjige je vodila
agencija "P3." iz P., a naloge za plaćanje poreza za period od 2000.godine do
2003.godine, je potpisivao samo on. Za cijeli ovaj period uredno je dostavljao
dokumentaciju agenciji "P3.", a isto tako je i ova agencija njemu dostavljala
urednu dokumentaciju za prijavljivanje poreza, što je potpisivao i dostavljao
P.u., odnosno D.j.p.. Svakog mjeseca dostavljao je podatke agenciji "P3.", a
ova agencija je njemu svakomjesečno dostavljala izvještaj u pogledu obračuna
poreza na zarade i ostalih obaveza. Tvrdi da za period od 2000.godine do
likvidacije preduzeća nije dobijao bilo kakvu opomenu, niti rješenje o
poreskom dugu od strane D.j.p.. Pojasnio je da je redovno podnosio mjesečne i
godišnje izvještaje nadležnom poreskom organu, da je prijavljivao i porez na
dodatu vrijednost i to nakon stupanja na snagu Zakona o PDV-u, a sjeća se i da
je dobio rješenje o registraciji. Nije mogao da se izjasni zašto nije sačuvao
svu dokumentaciju koja se odnosi na poslovanje likvidiranog privrednog društva
DOO "A2.". Još je dodao da je kao komercijalista sada zaposlen u privrednom
društvu DOO "A." iz S.a, a da je vlasnik i izvršni direktor tog privrednog
društva njegova supruga. Ostvaruje mjesečnu zaradu od 180,00 do 200,00 eura,
dok njegova supruga ostvaruje mjesečnu zaradu u iznosu od oko 240,00 eura.
Djeca mu nijesu zaposlena i studenti su, a izdržavaju ih on i njegova supruga.
Ne posjeduje putničko motorno vozilo, a živi u kući koju je naslijedila
njegova supruga zajedno sa još dvoje nasljednika. Okrivljeni D.R. u završnoj
riječi je kazao da u potpunosti prihvata završnu riječ svoga branioca, da je u
pogledu krivičnog djela falsifikovanje službene isprave iz čl.414 st.1 KZ
nastupila apsolutna zastarjelost krivičnog gonjenja, jer se može raditi jedino
o krivičnom djelu falsifikovanje isprave iz čl.412 st.1 KZ. Dodao je i da mu
je žao što nije sačuvao poslovnu dokumentaciju njegovog privrednog društva, a
da je zakonski rok čuvanja ove dokumentacije 5 godina.  
Branilac okrivljenog D.R., adv. N.B. u završnoj riječi je kazao da njegov
branjenik nije ništa falsifikovao, a da isprava koja je predmet krivičnog
djela koje se njegovom branjeniku stavlja na teret, nije službena isprava, već
obična isprava, tako da je u tom dijelu ujedno nastupila i apsolutna
zastarjelost krivičnog gonjenja. U odnosu na krivično djelo utaja poreza i
doprinosa iz čl.264 st.3 u vezi st.1 KZ, zastupao je tezu da njegov branjenik
nije prikrio, niti utajio porez, već samo isti nije platio, tako da se radi o
običnom dugu. Tvrdi da P.u. za period od 4 godine nije opominjala njegovog
branjenika za nedostavljanje obračuna ili neplaćanje duga, a da je čak P.u.
izdala dokument njegovom branjeniku da nije ništa dužan, a po osnovu kojeg
dokumenta je njegov branjenik i inicirao postupak likvidacije, koji je okončan
pravosnažnim rješenjem. Uz to je dodao da u radnjama njegovog branjenika nema
direktnog umišljaja, koji je nužan za izvršenje krivičnog djela utaja poreza i
doprinosa iz čl.264 st.3 u vezi st.1 KZ. Na kraju je predložio da sud njegovog
branjenika oslobodi od optužbe, a tražio je i troškove krivičnog postupka za
okrivljenog u ukupnom iznosu od 4.000,00 eura.  
Sud je u dokaznom postupku na glavnom pretresu pročitao iskaz ovlašćenog
predstavnika oštećene P.u. C.G. M.A. sa zapisnika o saslušanju svjedoka
Ki.br.18/06 od 05.05.2006.godine, pročitao iskaz svjedoka Š.R. sa zapisnika o
saslušanju svjedoka Kri.br.18/06 od 09.11.2006.godine i sa glavnog pretresa od
20.05.2008.godine, saslušao svjedoka G.V., izvršio uvid  spise predmeta P.s.
u P. br.11683, izvršio uvid u rješenje D.j.p.-F.p.-O.n.k.P.
br.03/2-3-1083/1-2003 od 24.06.2003.godine, pročitao nalaz i mišljenje
vještaka ekonomsko-finansijske stuke dipl. ekonomiste M.B. K.br.304/09 od
02.02.2011.godine i saslušao ovog vještaka, izvršio uvid u rješenje Osnovnog
suda u D. Kv.br.17/11 od 23.02.2011.godine, koje je postalo pravosnažno dana
01.03.2011.godine i pročitao izvod iz kaznene evidencije Uprave policije PJ
Pljevlja br.03-245/08-3268.  
Ovlašćeni predstavnik oštećene P.u. C.G. M.A. u iskazu je u bitnom navela da
se pridružuje krivičnom gonjenju protiv okrivljenog i da postavlja zahtjev za
naknadu štete u iznosu od 42.685,66 eura.  
Svjedok Š.R. u iskazu datom u istražnom postupku i na glavnom pretresu u
bitnom je naveo da je u D.j.p. E.D. bio zaposlen kao savjetnik na poslovima za
utvrđivanje poreza na dobit pravnih lica. Sjeća se da je okrivljeni D.R.
tražio da mu se izda uvjerenje o izmirenju dospjelih obaveza po osnovu
razrezanih poreza na dobit i imovinu. Tvrdi da je, nakon što je izvršio
provjere u službenoj evidenciji, potpisao i izdao uvjerenje od
25.03.2003.godine da je DOO „A2.“ izmirio dospjele obaveze po osnovu
razrezanih poreza na dobit i imovinu, a predmetno uvjerenje je dato radi
ostvarivanja prava na pribavljanja putne isprave uz upozorenje da se u druge
svrhe ne može koristiti. Isto tako u aprilu 2003.godine na zahtjev DOO „A2.“
izdato je uvjerenje da su od strane tog privrednog društva podmireni porezi i
doprinosi na ime ličnih primanja za zaposlene.  
Svjedok G.V., šef računovodstva u agenciji „P3.“ iz P., u iskazu datom na
glavnom pretresu u bitnom je navela da je klijent agencije „P3.“ bio DOO „A2.“
iz S.a čiji je vlasnik bio okrivljeni D.R.. Taj poslovni odnos je uspostavljen
2000. ili 2001.godine i trajao je sve do likvidacije privrednog društva
okrivljenog. Posao agencije „P3.“ bio je da vrši knjigovodstveno evidentiranje
dokumentacije o poslovnim događajima i obračunavanje obaveza za poreze.
Obračun poreza vršen je kumulativno tj. svakog mjeseca i konačni obračun
jedanput godišnje. Ti obračuni vršeni su na osnovu dokumentacije koju je
klijent svakomjesečno dostavljao. Nakon što bi agencija poslije dostavljene
dokumentacije obračunala poreze, obračuni bi bili dostavljeni privrednom
društvu DOO „A2.“. Ovo s toga što je sjedište agencije u P., a privredno
društvo DOO„A2.“ kao i još dva privredna društva sa kojima su poslovali su
bili poreski obveznici u opštini D.. Tvrdi da je agencija redovno na podatke
dobijene od DOO „A2.“ vršila obračune i dostavljala ih klijentu, a da je
okrivljeni D.R. u početku redovno dolazio u agenciju, da bi kasnije dolaske
prorijedio, dok u zadnjoj godini gotovo da nije ni dolazio. U konačnom
obračunu za jednu godinu nije obuhvaćen poreski dug iz prethodne godine jer je
on obuhvaćen prethodnim konačnim obračunom. Pojasnila je da je agencija „P3.“
za svaku godinu poslovne saradnje sa DOO „A2.“ radila konačni izvještaj i
završni račun, da je u toku 2003.godine službenik finansijske policije dolazio
u prostorije agencije, da je tom prilkom vršio kontrolu obračuna poreza na
promet, poreza na dobit i poreza i doprinosa na lična primanja i da mu je
pružena na uvid sva dokumentacija koju je tražio. Dodala je i da u zaključnom
listu stoji podatak koliko je poreza obračunato, koliko je plaćeno i koliko je
ostalo neizmireno.  
Iz spisa predmeta P.s.  u P. br.11683 formiranih povodom postupka dobrovoljne
likvidacije DOO „A2.“ utvrđuje se da se u istima između ostalog nalazi
formular o likvidaciji od 07.04.2003.godine, oglasi za objavljivanje u
Službenom listu RCG, zahtjev okrivljenog kao osnivača za likvidaciju DOO „A2.“
od 07.04.2003.godine, odluka okrivljenog kao osnivača DOO „A2.“ o imenovanju
P.M. za likvidatora u postupku dobrovoljne likvidacije, izjava likvidatora o
prihvatanju dužnosti likvidatora, konačan izvještaj o dobrovoljnoj likvidaciji
DOO „A2.“ D. od 07.04.2003.godine  u kojem je između ostalog navedeno da je
osnivač izvršio sve obaveze prema poslovnim partnerima, zaposlenima i državnim
organima na kojem se nalazi potpis „P.M.“ i pečat privrednog društva DOO
„A2.“, bilans stanja na dan 31.12.2002.godine, bilans uspjeha od
01.01.2002.godine do 31.12.2002.godine, uvjerenje D.j.p. E. D. od
10.04.2003.godine kojim se potvrđuje da je DOO „A2.“ obračunao i isplatio
zarade zaposlenima zaključno sa martom 2003.godine, potvrda CBCG od
03.04.2003.godine kojom se potvrđuje da je žiro-račun DOO „A2.“ likvidan u
momentu izdavanja potvrde, uvjerenje D.j.p. od 25.03.2003.godine, kojim se
potvrđuje da je DOO „A2.“ izmirio sve dospjele obaveze po osnovu razrezanih
poreza-poreza na dobit i na imovinu zaključno sa datumom izdavanja, te da se
ovo uvjerenje može koristiti isključivo u postupku ostvarivanja prava na
pribavljanje putnih isprava, punomoćje i potvrda fonda PIO od
27.03.2003.godine u kojoj je navedeno da je DOO „A2.“ izmirilo doprinose za
penzijsko i invalidsko osiguranje za pet radnika zaključno sa februarom
2003.godine.  
Iz rješenja D.J.U.-F.P.-O.N.K.P. br.03/2-3-1083/1-2003 od 24.06.2003.godine
utvrđuje se da je nakon izvršene finansijske kontrole-obračuna i uplate javnih
prihoda, koja je bila u periodu od 05.06.2003.godine do 20.06.2003.godine,
naloženo DOO „A2.“ da izvrši uplatu poreza na promet proizvoda za 2000.godinu
u iznosu od 2.266,99 eura, za 2001.godinu u iznosu od 8.123,79 eura, za
2002.godinu u iznosu od 19.701,81 eura i za 2003.godinu u iznosu od 5.015,90
eura, poreza na dodatu vrijednost za 2003.godinu u iznosu od 579,33 eura,
ukalkulisanog poreza na dodatu vrijednost u zalihama robe u iznosu od 4.807,69
eura i kamate za neblagovremeno plaćanje u iznosu od 2.190,15 eura, što sve
ukupno iznosi 42.685,66 eura, a na žiro-račun budžeta Crne Gore. Kontrolom je
utvrđeno da je privredno društvo DOO „A2.“ iz D. likvidirano dana
09.05.2003.godine.  
Iz nalaza i mišljenja vještaka ekonomsko-finansijske struke dipl. ekonomiste
M.B. K.br.304/09 od 02.02.2011.godine, koji je ovaj vještak dao na osnovu
uvida u arhivu P.u. P., Zapisnika o izvršenoj finansijskoj kontroli
br.03/2-3-1083-2003, rješenja D.J.U.-F.P.-O.N.K.P. br.03/2-3-1083/1-2003 od
24.06.2003.godine, konačnog obračuna poreza na promet proizvoda i usluga za
2000.godinu, analitičke kartice DOO „A2.“ za 2003.godinu, uvida u spise
sudskog predmeta, uvida u elektronsku arhivu agencije „P3.“ gdje se nalazi
glavna knjiga privrednog društva DOO „A2.“, zaključni list i analitičke
kartice do 09.05.2003.godine, te dokumentacije koju je okrivljeni stavio na
raspolaganje i saslušanja ovog vještaka sa glavnog pretresa utvrđuje se da u
arhivi P.u. nema konačnog obračuna poreza na promet proizvoda i usluga za
2001.godinu, za 2002.godinu i prva tri mjeseca 2003.godine, za privredno
društvo DOO „A2.“ iako je obaveza privrednih subjekata da sa predajom završnog
računa za poslovnu godinu dostave i konačan obračun poreza na promet proizvoda
i usluga. Okrivljeni je stavio na uvid prijavu poreza na dobit za 2002.godinu
sa završnim računom i devetomjesečni obračun poreza na promet za 2001.godinu,
ali porez na dobit nije bio predmet vještačenja, dok je devetomjesečna prijava
kumulativnog obračuna poreza na promet proizvoda i usluga nebitna, jer se
konačnom prijavom utvrđuje porez za neku poslovnu godinu. Zapisnik o izvršenoj
finansijskoj kontroli br.03/2-3-1083-2003 je urađen na osnovu knjigovodstva
koje se nalazi kod agencije „P3.“ u P. i svi navedeni porezi poreskog
inspektora po godinama i vrstama nalaze se u zaključnom listu, glavnoj knjizi
i analitičkoj evidenciji. Iz glavne knjige za 2003.godinu utvrđuje se da nije
plaćen porez na promet proizvoda i usluga za 2000.godinu u iznosu od 2.266,99
eura, da nije plaćen porez na promet proizvoda i usluga za 2001.godinu u
iznosu od 8.123,79 eura, da nije plaćen porez na promet proizvoda i usluga za
2002.godinu u iznosu od 19.701,81 eura, da nije plaćen porez na promet
proizvoda i usluga za prva tri mjeseca 2003.godine u iznosu od 5.015,90 eura,
te da nema dokaza da je konačni obračun poreza na promet proizvoda i usluga
predat i prijavljen P.u. za 2001.,2002., i prva tri mjeseca 2003.godine. Iz
analitičke poreske kartice proizilazi da je privredno društvo DOO „A2.“ za
april i maj 2003.godine prijavilo porez na dodatu vrijednost u iznosu od
657,15 eura, da je od tog iznosa plaćeno 77,82 eura, a da je ostalo neplaćeno
579,33 eura. Ukalkulisani porez na dodatu vrijednost u zalihama iznosi
4.807,69 eura i isti je trebalo prijaviti i platiti danom prestanka poslovanja
odnosno danom pokretanja postupka dobrovoljne likvidacije, jer je nakon
likvidacije ostalo robe u iznosu od 37.547,00 eura. U zahtjevu za dobrovoljnu
likvidaciju koji je upućen P.s. dana 07.04.2003.godine podnosilac je naveo da
su izmirene sve obaveze privrednog društva. Međutim, samo sedam dana prije
ovoga okrivljeni je potpisao i predao završni račun za poslovnu 2002.godinu,
gdje se u bilansu stanja jasno vide dugovi za poreze. Ovo su podaci iz bilansa
stanja koji je predat P.u. i slažu se sa zaključnim listom. Bilans stanja za
2002.godinu, koji se nalazi u sudskim spisima i koji je predat P.S. u P., uz
zahtjev za likvidaciju, je u neravnoteži sa onim koji je predat P.u., pa je
kao takav neupotrebljiv i netačan, i u tom bilansu nema poreskih obaveza.
Vještak je mišljenja da u konkretnom slučaju nije prijavljen konačni obračun
poreza na promet proizvoda i usluga za 2001.godinu, za 2002.godinu i za prva
tri mjeseca 2003.godine, da nije prijavljen porez na dodatu vrijednost u
zalihama robe, te da nije plaćen porez na promet proizvoda i usluga za
2000.godinu, za 2001.godinu, za 2002.godinu, za prva tri mjeseca 2003.godine,
da nije plaćen porez na dodatu vrijednost za 2003.godinu, a u iznosima kako je
to naprijed navedeno, te da je odgovorno lice bilo upoznato sa poreskim
obavezama prije kontrole poreskog inspektora. Na glavnom pretresu vještak je
pojasnio da je imao dovoljno dokumentacije za izradu nalaza i mišljenja. Iz
zaključnog lista i bilansa stanja privrednog društva DOO "A2.", vidi se da je
izvršen obračun poreza na promet proizvoda i usluga za 2001., 2002. i prva tri
mjeseca 2003.godine, a da je porez na promet proizvoda i usluga u privrednom
društvu DOO "A2." za 2001., 2002. i prva tri mjeseca 2003.godine, bio iskazan
u poslovnim knjigama ovog privrednog društva, ali obračun poreza u privrednom
društvu i iskazivanje u glavnoj knjizi i završnom računu ne znači i da je taj
porez prijavljen. Ukupno neplaćeni porez privrednog društva "A2." za period od
2000.godine, pa do likvidacije, a koji se odnosi na neplaćeni porez na promet
proizvoda i usluga, kao i na porez na dodatu vrijednost iznosi 40.495,51 eura.  
Iz izvoda iz kaznene evidencije Uprave policije PJ Pljevlja br.03-245/08-3268,
izdatog na ime okrivljenog D.R. i rješenja Osnovnog suda u D. Kv.br.17/11 od
23.02.2011.godine, koje je postalo pravosnažno dana 01.03.2011.godine,
utvrdjuje se da je okrivljenom D.R. presudom Osnovnog suda u Danilovgradu
K.br.72/94 od 13.04.1998.godine, zbog krivičnog djela iz čl.161 st.3 KZ RCG
izrečena novčana kazna od 250,00 dinara, koja osuda je brisana rješenjem
Osnovnog suda u Danilovgradu Kv.br.17/11 od 23.02.2011.godine, koje je postalo
pravosnažno dana 01.03.2011.godine.  
Sud je cijenio iskaz svjedoka G.V., pa je našao da se ista istinito, tačno i
ubjedljivo izjašnjavala o činjenicama važnim za ovu krivičnu stvar, a iskaz
ovog svjedoka stoji u skladnoj vezi sa nalazom i mišljenjem vještaka
ekonomsko-finansijske struke dipl.ekonomiste M.B. K.br.304/09 od
02.02.2011.godine i pojašnjenjem ovog vještaka sa glavnog pretresa.  
Sud je cijenio i iskaz svjedoka Š.R., pa je našao da se isti objektivno
izjašnjavao o činjenicama koje su mu poznate, pri tom ne upuštajući se u
izjašnjavanje o činjenicama koje mu nijesu poznate.  
Na osnovu naprijed izložene činjenične gradje koja proizilazi iz dokaza
provedenih na glavnom pretresu, sud je utvrdio da su se u radnjama okrivljenog
D.R. stekla sva bitna obilježja bića krivičnog djela utaja poreza i doprinosa
iz čl.264 st.3 u vezi st.1 KZ u sticaju sa krivičnim djelom falsifikovanje
službene isprave iz čl.414 st.3 u vezi st.1 KZ. Naime, okrivljeni je u aprilu
2003.godine u D. i P., kao osnivač, vlasnik i izvršni direktor DOO "A2." iz
D., odgovorno lice, u namjeri da izbjegne plaćanje poreza, prikrio podatke
koji se odnose na utvrdjivanje poreskih obaveza i podatke utvrdjene poreske
obaveze, na način što je u službenu ispravu - konačan izvještaj o dobrovoljnoj
likvidaciji unio neistinit podatak da je kao osnivač označenog preduzeća
izmirio sve obaveze prema državnim organima i isti svojeručno ovjerio
potpisujući se imenom P.M. i službenim pečatom iako to preduzeće nije platilo
porez na promet proizvoda i usluga za 2000.godinu u iznosu od 2.266,99 eura,
niti je prijavio i platio porez na promet proizvoda i usluga za 2001.godinu u
iznosu od 8.123,79 eura, za 2002.godinu u iznosu od 19.701,81 eura, za prva
tri mjeseca 2003.godine u iznosu od 5.015,90 eura, niti je platio porez na
dodatu vrijednost za 2003.godinu u iznosu od 579,33 eura, niti je za
2003.godinu prijavio i platio ukalkulisani porez na dodatu vrijednost u
zalihama robe u iznosu od 4.807,69 eura, nakon čega je takvu ispravu predao
P.S. u P. u postupku likvidacije DOO "A2." prikrivajući činjenicu da označeno
preduzeće nije izmirilo poreske obaveze prema budžetu Crne Gore u ukupnom
iznosu od 40.495,51 eura, pa je P.S. dana 09.05.2003.godine izvršio
likvidaciju DOO "A2.", a okrivljeni izbjegao plaćanje poreskih obaveza u
označenom iznosu.  
Okrivljeni D.R. u odbranama datim u istražnom postupku i na glavnom pretresu
nije sporio da je privredno društvo DOO "A2." iz D. osnovao 1992.godine, tj.
da je bio osnivač, vlasnik i izvršni direktor ovog privrednog društva, da je
nakon donijete odluke o likvidaciji za likvidatora imenovao P.M., da je u toku
2003.godine podnio zahtjev P.s. u P. za izvršenje dobrovoljne likvidacije
pomenutog privrednog društva, da je konačan izvještaj o dobrovoljnoj
likvidaciji preduzeća, koji je podnio uz zahtjev za likvidaciju, on sastavio i
svojeručno potpisao imenom likvidatora, tj. stavio potpis M.P., te da je nakon
sprovedenog postupka u maju mjesecu 2003.godine izvršena dobrovoljna
likvidacija. Uz to, u odbrani datoj na glavnom pretresu nije poricao da je
njegovom privrednom društvu knjige vodila agencija "P3." iz P., da je naloge
za plaćanje poreza za period od 2000.godine do 2003.godine potpisivao samo on,
da je uredno dostavljao poslovnu dokumentaciju agenciji "P3.", a da je isto
tako i ova agencija njemu dostavljala urednu dokumentaciju za prijavljivanje
poreza, što je potpisivao i dostavljao poreskom organu.  
Iz iskaza svjedoka V.G., šefa računovodstva u agenciji "P3." iz P., utvrdjuje
se da je okrivljeni koristio usluge agencije "P3." za sporni period, da je
obračun poreza vršen svakog mjeseca, a konačan obračun jedanput godišnje, na
osnovu knjigovodstvene evidencije koju je dostavljao okrivljeni, a da su
obračunati iznosi poreza dostavljani privrednom društvu okrivljenog, što znači
da je okrivljeni bio upoznat sa poreskim obavezama, te neplaćenim porezom na
promet proizvoda i usluga za 2000.godinu, za 2001.godinu, za 2002.godinu, za
prva tri mjeseca 2003.godine, te neplaćenim porezom na dodatu vrijednost za
2003.godinu i neprijavljenim porezom na promet proizvoda i usluga za
2001.godinu, za 2002.godinu i prva tri mjeseca 2003.godine i neprijavljenim i
ukalkulisanim porezom na dodatu vrijednost u zalihama robe. Dalje se iz nalaza
i mišljenja vještaka ekonomsko-finansijske struke dipl. ekonomiste M.B.
K.br.304/09 od 02.02.2011.godine i pojašnjenja ovog vještaka sa glavnog
pretresa, utvrdjuje da okrivljeni nije platio porez na promet proizvoda i
usluga za 2000.godinu u iznosu od 2.266,99 eura, da nije prijavio i platio
porez na promet proizvoda i usluga za 2001.godinu u iznosu od 8.123,79 eura,
za 2002.godinu u iznosu od 19.701,81 euro, za prva tri mjeseca 2003.godine u
iznosu od 5.015,90 eura, niti je platio porez na dodatu vrijednost za
2003.godinu u iznosu od 579,33 eura, niti je za 2003.godinu prijavio i platio
ukalkulisani porez na dodatu vrijednost u zalihama robe u iznosu od 4.807,69
eura, tako da nije izmirio poreske obaveze prema budžetu Crne Gore u ukupnom
iznosu od 40.495,51 eura, a što je sve kao odgovorno lice znao, obzirom da je
porez na promet proizvoda i usluga u privrednom društvu DOO "A2." za 2001.,
2002. i prva tri mjeseca 2003.godine, bio iskazan u poslovnim knjigama ovog
privrednog društva, a to istovremeno ne znači i da je taj porez prijavljen.
Takodje, iz nalaza i mišljenja vještaka ekonomsko-finansijske struke
dipl.ekonomiste M.B. i spisa predmeta P.s. u P. br.11683, proizilazi da je
okrivljeni uz zahtjev za dobrovoljnu likvidaciju P.s., izmedju ostalog, predao
bilans stanja za poslovnu 2002.godinu, a koji bilans stanja je u neravnoteži
sa onim koji je predat P.u. i to samo 7 dana prije upućenog zahtjeva za
dobrovoljnu likvidaciju od 07.04.2003.godine, u kojem bilansu stanja koji je
predat P.u. se vide dugovi za poreze, koji nijesu iskazani u bilansu stanja za
poslovnu 2002.godinu koji je predat P.s. u P.. I ova činjenica ukazuje da je
okrivljeni sa namjerom P.s. u P., uz zahtjev za dobrovoljnu likvidaciju,
predao netačan i neupotrebljiv bilans stanja, želeći da na taj način likvidira
svoje privredno društvo i izbjegne plaćanje poreskih obaveza.  
Iz spisa predmeta P.s. u P. br.11683, utvrdjuje se da je okrivljeni tom sudu,
uz formular o likvidaciji od 07.04.2003.godine, predao oglase za objavljivanje
u Službenom listu RCG, zahtjev okrivljenog kao osnivača za likvidaciju DOO
"A2." od 07.04.2003.godine, odluku okrivljenog kao osnivača DOO "A2." o
imenovanju P.M. za likvidatora u postupku dobrovoljne likvidacije, izjavu
likvidatora o prihvatanju dužnosti likvidatora, konačan izvještaj o
dobrovoljnoj likvidaciji DOO "A2." D. od 07.04.2003.godine, u kojem je,
izmedju ostalog, navedeno da je osnivač izvršio sve obaveze prema poslovnim
partnerima, zaposlenima i državnim organima na kojem se nalazi potpis P.M. i
pečat privrednog društva DOO "A2.", bilans stanja na dan 31.12.2002.godine,
bilans uspjeha od 01.01.2001.godine od 31.12.2002.godine, uvjerenje D.J.P.
E.D. od 10.04.2003.godine kojim se potvrđuje da je DOO „A2.“ obračunao i
isplatio zarade zaposlenima zaključno sa martom 2003.godine, potvrdu CBCG od
03.04.2003.godine kojom se potvrđuje da je žiro-račun DOO „A2.“ likvidan u
momentu izdavanja potvrde, uvjerenje D.J.U. od 25.03.2003.godine, kojim se
potvrđuje da je DOO „A2.“ izmirio sve dospjele obaveze po osnovu razrezanih
poreza-poreza na dobit i na imovinu zaključno sa datumom izdavanja te da se
ovo uvjerenje može koristiti isključivo u postupku ostvarivanja prava na
pribavljanje putnih isprava, punomoćje i potvrdu fonda PIO od
27.03.2003.godine u kojoj je navedeno da je DOO „A2.“ izmirilo doprinose za
penzijsko i invalidsko osiguranje za pet radnika zaključno sa februarom
2003.godine.  
Okrivljeni u odbrani datoj u istražnom postupku i na glavnom pretresu nije
sporio da je sačinio i svojeručno potpisao konačan izvještaj o dobrovoljnoj
likvidaciji imenom i prezimenom P.M., a koji je ovjeren i službenim pečatom,
pa kada se to dovede u vezu sa nalazom i mišljenjem vještaka ekonomsko-
finansijske struke dipl.ekonomiste M.B. i njegovim pojašnjenjem na glavnom
pretresu da je odgovorno lice - okrivljeni bio, u vrijeme podnošenja zahtjeva
za likvidaciju, upoznat da nije plaćen porez na promet proizvoda i usluga za
2000.godinu u iznosu od 2.266,99 eura, da nije prijavljen i plaćen porez na
promet proizvoda i usluga za 2001.godinu u iznosu od 8.123,79 eura, za
2002.godinu u iznosu od 19.701,81 euro, za prva tri mjeseca 2003.godine u
iznosu od 5.015,90 eura, da nije plaćen porez na dodatu vrijednost za
2003.godinu u iznosu od 579,33 eura, da nije prijavljen i plaćen za
2003.godinu  ukalkulisani porez na dodatu vrijednost u zalihama robe u iznosu
od 4.807,69 eura, a da je i pored toga u konačan izvještaj o dobrovoljnoj
likvidaciji unio neistinit podatak da je kao osnivač privrednog društva
izmirio sve obaveze prema državnim organima, što se utvrdjuje iz spisa
predmeta P.S. u P. br.11683, na taj način okrivljeni je u postupku likvidacije
u namjeri da izbjegne plaćanje poreza prikrio podatke koji se odnose na
utvrdjivanje poreskih obaveza i podatke utvrdjene poreske obaveze, pa je
predmetnu ispravu - konačan izvještaj o dobrovoljnoj likvidaciji predao P.s. u
P., uz drugu dokumentaciju, prikrivajući činjenicu da njegovo privredno
društvo nije izmirilo poreske obaveze prema budžetu Crne Gore u ukupnom iznosu
od 40.495,51 eura. Iz rješenja D.J.U.-F.P.-O.N.K.P. br.03/2-3-1083/1-2003 od
24.06.2003.godine i spisa predmeta P.S. u P. br.11683, utvrdjeno je da je
privredno društvo DOO "A2." po zahtjevu okrivljenog iz aprila mjeseca
2003.godine likvidirano dana 09.05.2003.godine, pa je na taj način okrivljeni
izbjegao plaćanje poreskih obaveza u ukupnom iznosu od 40.495,51 eura.  
Krivično djelo utaja poreza i doprinosa iz čl.264 st.3 u vezi st.1 KZ čini
onaj ko, u namjeri da on ili neko drugo fizičko ili pravno lice potpuno ili
djelimično izbjegne plaćanje poreza, doprinosa ili drugih propisanih dažbina,
daje lažne podatke o zakonito stečenim prihodima, o predmetima ili drugim
činjenicama koje su od uticaja na utvrdjivanje ovakvih obaveza ili ko u istoj
namjeri, u slučaju obavezne prijave, ne prijavi zakonito stečeni prihod,
odnosno predmete ili druge činjenice koje su od uticaja na utvrdjivanje
ovakvih obaveza ili ko u istoj namjeri na drugi način prikriva podatke koji se
odnose na utvrdjivanje navedenih obaveza, a iznos obaveze čije se plaćanje
izbjegava prelazi 10.000,00 eura. U konkretnom slučaju, okrivljeni je kao
odgovorno lice, tj. kao osnivač, vlasnik i izvršni direktor DOO "A2." iz D. u
postupku dobrovoljne likvidacije, sa namjerom da izbjegne plaćanje poreza
likvidacijom privrednog društva, prikrio podatke koji se odnose na
utvrdjivanje poreskih obaveza i podatke utvrdjene poreske obaveze, jer iako je
znao da nije platio porez na promet proizvoda i usluga za 2000.godinu u iznosu
od 2.266,99 eura, da nije prijavio i platio porez na promet proizvoda i usluga
za 2001.godinu u iznosu od 8.123,79 eura, za 2002.godinu u iznosu od 19.701,81
eura, za prva tri mjeseca 2003.godine u iznosu od 5.015,90 eura, da nije
platio porez na dodatu vrijednost za 2003.godinu u iznosu od 579,33 eura, da
nije za 2003.godinu prijavio i platio ukalkulisani porez na dodatu vrijednost
u zalihama robe u iznosu od 4.807,69 eura, ipak je u konačan izvještaj o
dobrovoljnoj likvidaciji unio neistinit podatak da je izmirio obaveze prema
državnim organima, a koji izvještaj je potpisao imenom i prezimenom
likvidatora P.M. i ovjerio pečatom, a zatim uz ostalu dokumentaciju predao
P.S. u P., koji je likvidirao DOO "A2." dana 09.05.2003.godine, kada je
okrivljeni usljed prikrivanja podataka izbjegao plaćanje poreskih obaveza
prema budžetu Crne Gore u ukupnom iznosu od 40.495,51 eura. Imajući u vidu sve
naprijed navedeno, a cijeneći psihički odnos okrivljenog prema počinjenom
krivičnom djelu utaja poreza i doprinosa iz čl.264 st.3 u vezi st.1 KZ, sud
nalazi da je isti bio svjestan svog djela i htio je njegovo izvršenje, što
znači da je postupao sa direktnim umišljajem, a što ga sve čini krivim.  
Krivično djelo falsifikovanje službene isprave iz čl.414 st.3 u vezi st.1 KZ
čini odgovorno lice u privrednom društvu, ustanovi ili drugom subjektu koje u
službenu ispravu, knjigu ili spis unese neistinite podatke ili ne unese važan
podatak, ili svojim potpisom, odnosno službenim pečatom ovjeri službenu
ispravu, knjigu ili spis sa neistinitom sadržinom ili koje svojim potpisom,
odnosno službenim pečatom omogući pravljenje službene isprave, knjige ili
spisa sa neistinitom sadržinom. U navedenom slučaju, okrivljeni je kao
odgovorno lice u službenu ispravu konačan izvještaj o dobrovoljnoj likvidaciji
unio neistinit podatak da je kao osnivač privrednog društva DOO "A2." izmirio
sve obaveze prema državnim organima i isti svojeručno ovjerio potpisujući se
imenom P.M. i službenim pečatom, a na način kako je to sve činjenično
utvrdjeno, nakon čega je takvu ispravu upotrijebio predajući je P.S. u P., u
postupku likvidacije DOO "A2.". Po nalaženju ovog suda, konačan izvještaj o
dobrovoljnoj likvidaciji predstavlja službenu ispravu, obzirom da je
sačinjavanje takve isprave u nadležnosti likvidatora, kao odgovornog lica,
koga imenuje nadležni organ društva,  koji zastupa društvo u likvidaciji kod
suda, prema državnim organima i prema trećim licima, a čijim imenovanjem
prestaju ovlašćenja upravljačkih struktura društva i zakonom je propisana
obavezna forma takvog izvještaja sa objašnjenjem kako je likvidacija
sprovedena.  
Zbog toga su se u radnjama okrivljenog D.R. stekla i sva bitna obilježja
krivičnog djela falsifikovanje službene isprave iz čl. 414 st.3 u vezi st.1
KZ. Iz iznijetih razloga, sud nije prihvatio pravnu kvalifikaciju krivičnog
djela iz optužnice da se radi o krivičnom djelu falsifikovanje službene
isprave iz čl.414 st.1 KZ.  
Sud je cijenio psihički odnos okrivljenog D.R. prema krivičnom djelu
falsifikovanje službene isprave iz čl. 414 st.3 u vezi st.1 KZ, pa je našao da
je isti postupajući na naprijed opisani način, bio svjestan svog djela i htio
je njegovo izvršenje, što znači da je postupao sa direktnim umišljajem.  
Okrivljeni D.R. se branio da je za neplaćene poreze saznao tek nakon kontrole
finansijske policije koja je uslijedila nakon likvidacije privrednog društva
DOO "A2.". Ovakva odbrana okrivljenog je obesnažena nalazom i mišljenjem
vještaka ekonomsko-finansijske struke dipl.ekonomiste M.B. i pojašnjenjem ovog
vještaka sa glavnog pretresa, iz kojih dokaza proizilazi da je okrivljeni u
vrijeme podnošenja zahtjeva za likvidaciju bio upoznat sa neprijavljenim i
neplaćenim porezom na promet proizvoda i usluga i porezom na dodatu
vrijednost. Zbog toga je odbrana okrivljenog neistinita i sračunato je data u
cilju izbjegavanja krivično-pravne odgovornosti. Na drugačiju odluku suda nije
od uticaja bila ni činjenica da je okrivljeni uz zahtjev za dobrovoljnu
likvidaciju predao, izmedju ostalog, i uvjerenje D.J.U. od 25.03.2003.godine,
kojim se potvrdjuje da je DOO "A2." izmirio sve dospjele obaveze po osnovu
razrezanih poreza na dobit i na imovinu, zaključno sa datumom izdavanja, a što
se utvrdjuje iz spisa predmeta P.S. u P. br.11683, obzirom da iz ovog
uvjerenja proizilazi da je okrivljeni izmirio samo razrezane poreze na dobit i
na imovinu, a ne i poreze koji mu se stavljaju na teret, a okrivljeni kao
dugogodišnji privrednik i izvršni direktor je svakako dobro upoznat sa svim
vrstama poreza koji opterećuju jedno privredno društvo, čime je njegova
odbrana da je bio u zabludi lišena svakog osnova.  
Branilac okrivljenog i okrivljeni su prigovorili nalazu i mišljenju vještaka
ekonomsko-finansijske struke dipl.ekon.M.B., i to iz razloga da je vještak
naveo da je dao nalaz i mišljenje na osnovu nepotpune knjigovodstvene
dokumentacije, da je vještak sam naveo da su bilansi stanja koje je vještačio
netačni, te da je vještak vještačio izvedenu, a ne vjerodostojnu
dokumentaciju. Ovakvi prigovori branioca okrivljenog i okrivljenog su lišeni
svakog osnova, obzirom da je vještak naveo da je nalaz i mišljenje dao na
osnovu dokumentacije o poslovanju privrednog društva DOO "A2.", koja je bila
"manjkava", odnosno nekompletirana, ali da je u svakom slučaju bilo dovoljno
dokumentacije za izradu nalaza i mišljenja. Nalaz i mišljenje vještaka
temeljio se na uvidu u arhivu P.u. P., Zapisniku o izvršenoj finansijskoj
kontroli br.03/2-3-1083-2003, rješenju D.J.U.-F.P.-O.N.K.P.
br.03/2-3-1083/1-2003 od 24.06.2003.godine, konačnom obračunu poreza na promet
proizvoda i usluga za 2000.godinu, analitičkoj kartici DOO „A2.“ za
2003.godinu, uvidu u spise sudskog predmeta, uvidu u elektronsku arhivu
agencije „P3.“ gdje se nalazila glavna knjiga privrednog društva DOO „A2.“,
zaključni list i analitičke kartice do 09.05.2003.godine, te dokumentaciji
koju je okrivljeni stavio na raspolaganje. Pri tom je vještak u nalazu i
mišljenju naveo da bilans stanja za 2002.godinu, koji je predat P.u. i u koji
je izvršio uvid, se slaže sa zaključnim listom kod agencije "P3.", a da bilans
stanja za 2002.godinu koji je predat P.s. u P., uz zahtjev za likvidaciju, ne
odgovara tom bilansu stanja, pa zato vještak i govori da je bilans stanja koji
je predat P.s. u P. netačan i neupotrebljiv.  
Sud je na glavnom pretresu od 01.04.2011.godine, na osnovu čl.43 st.3 ZKP-a u
vezi čl.119 ZKP-a, odbio kao neosnovan zahtjev za izuzeće vještaka ekonomsko-
finansijske struke dipl.ekonomiste M.B., a koji je podnio branilac
okrivljenog. Naime, branilac okrivljenog je naveo da je vještak bio
pristrasan, da je vještačio na štetu okrivljenog, koji navodi branioca
okrivljenog nijesu osnovani i bili su paušalni, obzirom da je vještak, po
nalaženju ovog suda, dao nalaz i mišljenje nepristrasno, istinito i u skladu
sa pravilima struke i nauke.  
Sud je odbio predlog branioca okrivljenog da se u dokaznom postupku u svojstvu
svjedoka saslušava V.N., ovlašćeni službenik D.J.U., koja je vršila
finansijsku kontrolu u preduzeću okrivljenog, a na okolnosti predmetne
kontrole. Ovo stoga što je ovaj svjedok, kao ovlašćeni službenik D.J.U., o
predmetnoj kontroli sačinila zapisnik - javnu ispravu, koji je bio analiziran
u nalazu i mišljenju vještaka ekonomsko-finansijske struke, a na koji zapisnik
okrivljeni nije imao primjedbi, niti prigovora, što se utvrdjuje iz nalaza i
mišljenja vještaka ekonomsko-finansijske struke dipl.ekonomiste M.B., pa je po
nalaženju ovog suda činjenično stanje u tom pravcu bilo dovoljno utvrdjeno, a
saslušanje svjedoka vodilo je nepotrebnom odugovlačenju postupka.  
Sud je odbio i predlog branioca okrivljenog da se u dokaznom postupku provede
novo finansijsko vještačenje po drugom vještaku finansijske struke, a ovo iz
razloga što su u tom pravcu bile utvrdjene sve odlučne činjenice i to nalazom
i mišljenjem vještaka ekonomsko-finansijske struke dipl.ekonomiste M.B., koji
je sud prihvatio kao nepristrasan, istinit i dat u skladu sa pravilima struke
i nauke, pa je provodjenje novog finansijskog vještačenja po drugom vještaku
bilo nepotrebno i vodilo je odugovlačenju postupka.  
Sud je prilikom odlučivanja o vrsti i visini krivične sankcije imao u vidu sve
okolnosti na strani okrivljenog, koje su od značaja za njen izbor i visinu u
smislu čl.42 KZ, pa je od olakšavajućih okolnosti našao da je okrivljeni
oženjen, da je otac dvoje djece, veliki protek vremena od izvršenja krivičnih
djela, te da je neosudjivan, obzirom da je okrivljenom rješenjem Osnovnog suda
u Danilovgradu Kv.br.17/11 od 23.02.2011.godine, a koje je postalo pravosnažno
dana 01.03.2011.godine, brisana osuda izrečena presudom Osnovnog suda u
Danilovgradu K.br.72/94 od 13.04.1998.godine, kojom mu je zbog krivičnog djela
iz čl.161 st.3 KZ RCG izrečena novčana kazna od 250,00 dinara, pa se shodno
čl.118 st.1 KZ okrivljeni ima smatrati neosudjivanim licem, dok otežavajućih
okolnosti nije bilo, pa je sud okrivljenom u smislu čl.48 st.1 KZ prethodno
utvrdio kazne za izvršena krivična djela, a cijeneći olakšavajuće okolnosti na
strani okrivljenog kao naročito olakšavajuće okolnosti u smislu čl.45 KZ i
smatrajući da iste daju osnova da se okrivljenom izreknu kazne ispod zakonskog
minimuma, a u okviru granica propisanih čl.46 KZ, te da se i ublaženim kaznama
može postići svrha kažnjavanja, pa mu je za krivično djelo utaja poreza i
doprinosa iz čl.264  st.3 u vezi st.1 KZ utvrdio kaznu zatvora u trajanju od 7
(sedam) mjeseci, a za krivično djelo falsifikovanje službene isprave iz čl.414
st.3 u vezi st.1 KZ, kaznu zatvora u trajanju od 2 (dva) mjeseca, a za
krivično djelo utaja poreza i doprinosa iz čl.264 st.3 u vezi st.1 KZ na
osnovu čl.39 KZ i novčanu kaznu u iznosu od 1.200,00 eura, kojom prilikom je
sud imao u vidu i imovinske prilike okrivljenog da je srednjeg imovnog stanja,
da je zaposlen, te da ostvaruje mjesečnu zaradu u iznosu od 180,00 do 200,00
eura u privrednom društvu "A." koje je vlasništvo njegove supruge, pa je
okrivljenom, primjenom čl.48 st.2 tač.2 i st.3 KZ izrekao jedinstvenu kaznu
zatvora u trajanju od 8 (osam) mjeseci i novčanu kaznu u iznosu od 1.200,00
eura, a koju novčanu kaznu je okrivljeni dužan platiti u roku od 3 mjeseca po
pravosnažnosti presude, s tim da ukoliko okrivljeni ne plati novčanu kaznu u
ovom roku, ista će se zamijeniti kaznom zatvora tako što će se za svakih
započetih 25,00 eura novčane kazne odrediti jedan dan kazne zatvora, s tim da
kazna zatvora ne može biti duža od 6 mjeseci. Zbog toga sud nalazi da će se
jedinstvenom kaznom zatvora u trajanju od 8 (osam) mjeseci i novčanom kaznom u
iznosu od 1.200,00 eura u potpunosti ostvariti svrha kažnjavanja iz čl.32 KZ,
a u okviru opšte svrhe izricanja i propisivanja krivičnih sankcija iz čl.4
st.2 KZ.  
Na osnovu čl.212 st.2 ZKP-a, a shodno činjeničnom utvrđenju, okrivljeni je
obavezan da na ime imovinsko-pravnog zahtjeva uplati oštećenoj P.u. CG iznos
od 40.495,51 eura, a u roku od 15 dana po pravosnažnosti presude, dok se u
dijelu mimo dosudjenog oštećena upućuje na parnični postupak.  
Obzirom da je okrivljeni oglašen krivim, na osnovu čl.199 i 202 ZKP-a,
obavezan je da  na ime troškova krivičnog postupka uplati ovom sudu iznos od
242,00 eura, a koji iznos predstavlja nagradu odmjerenu za rad vještaka
ekonomsko-finansijske struke dipl.ekon.M.B., kao i da po osnovu sudskog
paušala plati iznos od 30,00 eura, a koji paušal je odmjeren shodno trajanju i
složenosti postupka, uz ocjenu imovinskih prilika okrivljenog, a sve u roku od
15 dana po pravosnažnosti presude.  
Na osnovu svega izloženog, a primjenom  čl. 364 ZKP-a, odlučeno je kao u
izreci ove presude.  
ZAPISNIČAR,
PREDSJEDNIK VIJEĆA–SUDIJA ,
Ana Ivanović, s.r
Vladimir Novović, s.r  
PRAVNA POUKA: Protiv ove presude može se izjaviti žalba Višem sudu u P. u roku
od 15 dana od dana prijema pismenog otpravka, a preko ovog suda.  