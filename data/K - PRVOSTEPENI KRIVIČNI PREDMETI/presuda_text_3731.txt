OSNOVNI SUD U ROŽAJAMA
K.br. 29/11  
                                                   U IME CRNE GORE

        Sudija Osnovnog suda u Rožajama Milosav Zekić, uz učešće zapisničara Luboder Aide , rješavajući po optužnici Osnovnog državnog tužilaštva iz Rožaja Kt.br. 10/11 od 22.02.2011.g. podnijeta protiv okrivljenih  H. M. i S. M. z Rožaja, zbog krivičnog djela teška krađa iz čl. 240. st. 1. tač 1 u vezi čl. 23. st. 2.  Krivičnog zakonika koje su izvršili kao saizvršioci, nakon održanog glavnog i javnog pretresa dana 15.11.2011.g. u prisustvu Zamjenika Osnovnog državnog tužioca Kalač Aldina ,okrivljenog H. M. i njegovog branioca adv. M.S., okrivljenog S. M. i njegovog branioca adv. B. M. po zamjeničkom punomoćju branioca adv. J. M., a u odsustvu uredno pozvanog Zaštitnika Imovinsko pravnih interesa Crne Gore, dana 17.11.2011.g. donio je i javno objavio

                                                     P R E S U D U


        Okrivljeni  H. M., JMBG 1302965270019,  od oca  H.   i majke  V. , rodj.D. , rodjen 13.02.1965.g. u Beranama, gdje i  živi-  Ul. "Jasikovačka" br. 11., drž. CG, razumije crnogorski jezik, njegov  jezik je bosanski , pismen, završio SSS, zaposlen, oženjen-bez djece, siromašnog imovnog stanja, neosudjivan.


        Okrivljeni  S. M., JMBG 2904981270162 od oca D.    i majke M., rodj. Š., rodjen 29.04.1981.g. u Beranama, gdje i  živi - Ul. "Miljana Vukova" br. 17. , drž. CG, razumije crnogorski jezik, njegov  jezik je srpski , pismen, završio SSS, zaposlen, oženjen-otac jednog maloletnog djeteta, siromašnog imovnog stanja, neosudjivan.


                                                        K R I V I   S U

        Što su:

dana 21.01.2011. godine, u krugu fabrike AD »Gornji Ibar« u Rožajama,
zajednički u namjeri da sebi pribave protivpravnu imovinsku korist u iznosu od
6.030,67 Eura, provaljivanjem zatvorenog pogona »Stolarije« oduzeli tuđe
pokretne stvari i to: testeru sa motorom-ručni cirkular, tri hladnjaka,
remenicu od kompresora, gusani radijator, 50 kg. zvezda-eksera, elektromotor
sa kompresorom, elektromotor sa klipom i klipnjačom, pet držača sa ležajevima
za osovinu, rotor elektromotora, četiri krivine za preusmeravanje vodene pare,
kompresor zapremine 850 L tip NF 1010, dva reduktora marke «Himel» snage 4,2
kv, pet prozorskih okvira, razni alat (dvije libele, pet ručnih blanjalica,
pet aparata za silikon, jednu ručnu turpiju, jedna kliješta, dva šrafcigera-
odvijača, četiri ručna odvijača i jednu ručnu stegu), 55 komada raznih kružnih
testera, 29 komada noževa za nutnovanje različitih dimenzija, dihtunge za
stolariju dužine 100 m, 185 komada baglama za stolariju, 30 komada raznih
profila za stolariju, dva oluka, 60 komada uložaka-kvaka za vrata, 10 komada
pneumatskih pištolja i 15 komada klinastih kaiša dimenzija 22x2.750,
vlasništvo Vlade Crne Gore-Ministarstva finansija, na način što su upotrebom
originalnog ključa koji je dužio S. M., neovlašćeno otključali vrata pogona,
nakon čega su ušli u pogon i iz istog oduzeli navedene stvari, tako što su u
putničko motorno vozilo marke «Golf II» reg. oznaka BA AB 022 vlasništvo H. M.
smjestili testeru sa motorom-ručni cirkular, tri hladnjaka, remenicu od
kompresora, dok su pored vrata pogona odvojili i pripremili preostale navedne
predmete kako bi i njih kasnije oduzeli.  
- čime su kao saizvršioci izvršili krivično djelo teška krađa iz čl. 240.
st.1. tačka 1. u vezi čl. 23. st. 2. Krivičnog zakonika.  
        pa ih sud primjenom pomenutih zakonskih propisa iz čl. 4, 13, 15, 32, 36, 42, 45, 46, stav 1. tač. 4. Krivičnog zakonika i čl. 374 Zakonika o krivičnom postupku

O S U Đ U J E  
        NA KAZNU ZATVORA u trajanju od po 4 (četiri)  mjeseca, u koju kaznu im se ima uračunati vrijeme provedeno u pritvoru od 21.01.2011.g. do 02.02.2011.g.

        Da plate ovome sudu na ime troškova krivičnog postupka iznos od po 340,00 eura i na ime paušala iznos od po 40,00 eura u roku od 15 dana po pravosnažnosti ove presude.  
        Oštetnog zahtjeva nije bilo.


                                                    O b r a z l o ž e nj e

        Osnovno državno tužilaštvo iz Rožaja, podnijelo je ovome sudu optužnicu    Kt.br. 10/11 od 22.02.2011.g. protiv okrivljenih  H. M. i S. M.  iz Berana  zbog krivičnog djela teška teška krađa iz čl. 240. st. 1. tač.1. u vezi čl. 23. st.2. Krivičnog zakonika (KZ) koje su izvršili kao saizvršioci.  
        Na glavnom pretresu  zamjenik   ODT-a  Kalač Aldin je ostao pri podnijetoj optužnici, te je predložio da sud okrivljene oglasi krivim zbog kriv. djela koje im je optužbom stavljeno na teret i da ih osudi na kaznu zatvora u trajanju od po šest mjeseci.  
        Branilac okrivljenog H. M. adv. M. S. je u završnoj riječi predložio da sud njegovog branjenika oslobodi od optužbe, jer u njegovim radnjama nema elemenata krivičnog djela koje mu je optužbom stavljeno na teret, zbog toga što nije dokazano da su on i okrivljeni S. M.  stvari nađene u gepeku "Golfa" i druge stvari htjeli da prisvoje, tako da u radnjama njegovog branjenika nema subjektivnog elementa djela tj. nema umušljaja a navedeno delo se može izvršiti samo sa umišljajem.  
        Branilac okrivljenog S. M. adv. B. M. po zamjeničkom punomoćju branioca adv. J. M. je u završnoj riječi predložio da sud njegovog branjenika oslobodi od optužbe, jer nije dokazano su on i H.M. htjeli da prisvoje stvari koje su nađene u vozilu "Golf" i druge stvari, te u konkretnom slučaju nije postupao sa umišljajem, a ako ga oglasi krivim predložio je da ga što blaže kazni, jer na njegovoj strani postoje brojne olakšavajuće okolnosti.  
        Na glavnom pretresu nije pristupio uredno pozvani  Zaštitnik imovinsko pravnih interesa Crne Gore, pa je sud pretres održao u njegovom odsustvu.  
        Okrivljeni H. M. je u svojoj odbrani u istrazi na zapisniku Ki.br. 3/11 od 22.01.2011.g. istakao, da okrivljenog  S. M.  poznaje od ranije  jer su zajedno radili u Beranama,   nakon čega je M. prešao da  radi u obezbeđenju AD "Gornji Ibar" u Rožajama. Da je dana 21.01.2011.g. svojim putničkim motornim vozilom marke "Golf II"  reg.br. BA AB-022 došao u Rožaje  da poseti sestičinu i da  na pijaci kupi sir. Kada je pošao za Berane, oko 17 h, čuo se  telefonom sa  M. koji mu je rekao da se nalazi kod portirnice AD "Gornji Ibar", pa je svratio kod njega. Kada je krenuo prema Beranama M. je pošao sa njim da obiđe pogon koji je udaljen od portirnice oko 400 m u pravcu Berana. Kada su došli do ovog pogona zaustavio je vozilo na proširenju po lijevoj strani, nakon čega je M. otključao vrata a zatim su zajedno ušli u pogon  koji nije bio osvijetljen. Tada su čuli da nešto lupa na suprotnoj strani pogona i neku galamu na tom dijelu hale i vidjeli dva lica koja su bila udaljena od njih nekoliko metara, kako idu prema izlaznim vratima koja su se nalazila na drugoj strani pogona,gdje se bolje vidjelo od uličnog osvetljenja, ali ih nije prepoznao jer su pobjegla. Vidjeli su da je  na sredini pogona na jednoj gomili ostavljeno nekoliko predmeta - remenica od kompresora, testera sa motorom, tri hladnjaka i druge stvari. M. mu je kazao da uzmu lakše stvari tj.  remenicu od kompresora, testeru sa motorom, tri hladnjaka i da  ih  unesu u vozilo i prevezu do portirnice, što je prihvatio nakon čega su ove stvari iznijeli iz pogona i stavili ih u gepek njegovog vozila, dok su ostale-teže  stvari, koje nijesu mogli iznijeti, ostale u pogonu. M. je nakon toga žicom zatvorio vrata kroz koja su pobjegla ova lica, i zaključao vrata na koja su oni ušli a zatim su  pošli vozilom prema portirnici. Kada su došli do portirnice zaustavio je vozilo i dok je  M.  otvarao kapiju da bi  ušao  vozilom u krug  došlo  je policijsko vozilo iz kojeg su izašla dva policajca i tražili im da otvore gepek od vozila i pogledaju šta ima u istom, pa im je kazao da se u istom nalaze navedene stvari koje namjeravaju  da   ostave kod portirnice na čuvanje, nakon čega su privedeni u stanicu. Istakao je da su kod sebe imali mobilne telefone ali ne zna zbog čega nijesu pozvali policiju dok su bili u pogonu.  
        Na glavnom pretresu okrivljeni H. M. je istakao kao u istrazi, s tom razlikom što je naveo, da nijesu planirali da kolima ulaze u krug preduzeća kod portirnice  i da otvaraju kapiju, već da vozilo  ostave ispred kapije i da  navedene stvari iznesu iz istog  i  odnesu ih do portirnice, tako da M. u kritičnom momentu nije otvarao veliku kapiju kroz koju  ulaze  vozila u krug preduzeća, već je otvorio malu kapiju  kroz koju prolaze pješaci a ne vozila i  dok je on otvarao gepek od vozila, koje je bilo okrenuto prema gradu,  došla je  policija. Istakao je da je istina ono što je kazao na pretresu a ne u istrazi. Predložio je da ga sud oslobodi od optužbe  jer nije izvršio djelo za koje je optužen.

        Okrivljeni S. M. je u svojoj odbrani u istrazi na zapisniku Ki.br. 3/11 od 22.01.2011.g. istakao da radi u agenciji za obezbeđenje DOO "Guardian" sa sjedištem  u Nikšiću a raspoređen je na radno mjesto obezbeđenja AD "Gornji Ibar" u Rožajama. Da ga je dana 21.01.2011.g. dok je bio na dužnosti, oko 17 h mobilnim telefonom  pozvao H. M., kojeg je od ranije poznavao, i kazao mu da je došao u Rožaje  vozilom i da želi da ga vidi, pa su se dogovorili da se nađu kod portirnice. Kada je M. došao popili su kafu u portirnici a zatim pješice  obišli   pogon "Panela" koji se nalazi u blizini portirnice. Kada su se vratili iz "Panela", pošli su vozilom do pogona "Stolarije" i vozilo parkirali u krugu ovog pogona. Da je ključem otključao ulazna vrata od pogona, jer je posedovao ključeve od svih pogona, a zatim su ušli u pogon koji nije bio osvijetljen, pa je isti osvetljavao baterijskom lampom. Tada su čuli da nešto lupa i neku galamu, pa su pošli u tom pravcu i na udaljenosti oko 30-40 m su vidjeli  siluete od dva lica koja su pobjegla kroz jedna vrata na sporednom izlazu,koja su na visini od oko dva metra od patosa. Vidjeli su tragove od patika ovih lica u snijegu nakon što su izašli iz pogona. Da je  on zatvorio ova vrata pomoću žice, nakon čega su pošli prema  sredini pogona gdje su vidjeli neke predmete koji su bili pripremljeni za odnošenje a radilo se o lakšim predmetima tj.  remenici, hladnjaku i radijatoru, dok su pored prozora vidjeli i druge, teže predmete - motore i dr. djelove pripremljene takođe za odnošenje. Pošto je predpostavio da ova lica mogu da se vrate i uzmu ove lakše  predmete, predložio je M. da uzmu remenicu, radijator i kompresor i da ih vozilom prevezu do portirnice-prijavnice i tamo ih ostave, da bi ih on  čuvao, a da   teže predmete ova lica neće moći iznijeti zbog njihove težine. Nakon toga su zajedno  utovarili ove lakše predmete u gepek vozila a zatim je zaključao vrata od pogona  i vozilom su pošli prema portirnici. Kada su došli kod portirnice on je izašao iz vozila, da bi otvorio kapiju, da bi M. ušao vozilom unutra do portirnice gdje su planirali da stvari istovare. Tada je došla patrola policije vozilom   i tražila da otvore gepek u kojem su se nalazile navedene stvari, što su oni i učinili, a zatim su privedeni u stanicu policije. Istakao je da  prije nego što je došla policija nije obavijestio svog komandira ni policiju da je zatekao nepoznata lica u pogonu i da će   stvari dotjerati kolima do portirnice sa M., a trebalo je da obavijesti komandira o tome, da bi on obavijestio policiju.  
        Na glavnom pretresu okrivljeni S. M.  je istakao kao u istrazi, s tom razlikom što je naveo da ni on ni M. nijesu planirali da kolima ulaze u krug preduzeća kod portirnice, već da ih ostave na ulici do kapije i da djelove unesu u krug do portirnice  kroz malu kapiju. Kada su došli do kapije M. je kola zaustavio  na ulici, okrenuta prednjim dijelom prema gradu, do je on  izašao iz istih i otvorio malu kapiju kroz koju ulaze pješaci . U tom momentu je došla policija i zatekla stvari  u gepeku, koji nije bio otvoren prije njihovog dolaska. Objasnio je da je M. zaposlen u istoj agenciji i da radi  u Beranama, te da je iz pogona "Stolarije" pokušao da pozove policiju telefonom kada je primjetio ova nepoznata lica u pogonu, ali ih nije dobio jer   nije imalo signala na tom dijelu. Istakao je da je istina ovo što je kazao na pretresu a ne ono u istrazi. Predložio je da ga sud oslobodi od optužbe  jer nije izvršio djelo za koje je optužen.  
        Po ovoj krivičnopravnoj stvari sud je izveo dokaze, saslušao svjedoke V. J., M. S.K. H., K. Dž., H. A., pročitao nalaz i mišljenje vještaka mašinske struke M. S.dat na zapisniku iz istrage Ki.br. 3/11 od 10.02.2011.g., potvrdu o privremeno oduzetim predmeti Ispostave rožaje Ku.br. 12 od 21.01.2011.g., izvještaj o kriminalističkom tehničkom pregledu lica mjesta Ispostave Rožaje br. Sl/11 od 21.01.2011.g. , službenu zabilješku br. Ku. 12 od 26.01.2011.g., uvid u fotodokumentaciju Ispostave Rožaje br. Sl-11 od 21.01.2011.g. i br. 14/2011 od 24.01.2011.g. i uvid u izvode iz kaznenih evidencija na ime okrivljenih.  
        Svjedok V. J. je posvjedočio da radi u DOO "Gardijan" sa sjedištem u Nikšiću, kao komandir sektora za Berane, Rožaje i Bijelo Polje. Pored ostalih objekata ovo preduzeće obezbeđuje i preduzeće AD "Gornji Ibar" u Rožajama gdje je zaposlen  S.M. i fabriku "Poliex" u Beranama gdje je saposlen H.M.. Da  je dana 21.01.2011.g.Mirko bio u smjeni od 07 do 19 časova  i negdje oko 17 i 33 časa ga je pozvao mobilnim telefonom i saopštio mu da je prilikom obilaska pogona "Stolarije" našao da su obijena vrata od istog, pa je ušao unutra i primjetio četiri lica koja su pokušala  da oduzmu neke predmete, te kada su ga primjetila pobjegla su a nije mogao da ih identifikuje. Tada nije  pominjao H.M.. Nakon desetak minuta ponovo ga je pozvao telefonom M. i rekao mu da je kod njega svratio H. M.na pet minuta i pitao ga šta da radi sa ovim stvarima koje su bile pripremljene za odnošenje ida li će iste prenijeti u Upravnu zgradu, pa mu je kazao da to ne radi već da obavijesti policiju i da to može uraditi tek nakon završenog uviđaja. Nakon određenog vremena ga je telefonom pozvala Inspektorka policije H. A. i obavijestila ga da su ispred glavne kapije Preduzeća "Gornji Ibar" zatekli vozilo H. M. u kojem su se nalazile neke stvari oduzete iz pogona i pozvala ga da dođe da da izjavu povodom toga. Nakon toga ga je ponovo pozvao telefonom  M. i rekao mu da ima problema jer je policija u vozilu H. M. pronašla neke predmete koje su on i M.  htjeli  da prevezu do Upravne zgrade koja se nalazi pored portirnice. Istakao je da je M. posedovao ključeve od svih objekata, jer se ključevi nalaze u prijavnici-portirnici i sa njima su zaduženi stražari.  
        Svjedok M. S. je posvedočio da radi u Upravi policije Ispostava Rožaje kao policajac. Da je dana 21.01.2011.g. po nalogu svog predspostavljenog  pošao do prijvanice Preduzeća AD "Gornji Ibar" gdje  je na ulici ispred kapije koja je bila zatvorena zatekao putničko motorno vozilo marke "Golf" Beranskih tablica okrenuto u pravcu Berana, koje su obezbeđivali njegove kolege  K. Dž. i K. H.. Pored vozila su se nalazili S. M. i H. M. a u vozilu su bili neki predmeti  koji su prema njihovim kazivanjima poticali iz pogona "Stolarije". Da su ova lica priveli u stanici a dalje aktivnosti su preduzeli Inspektori Ispostave.  
        Svjedok K. H. je posvjedočio  da radi u Upravi policije Ispostava Rožaje kao policajac. Da je dana 21.01.2011.g. sa svojim kolegom K. Dž. bio na dužnosti,  te  su dobili operativna saznanja da se u Preduzeću AD "Gornji Ibar" oduzimju neki predmeti,  pa su pošli do kapije ovog Preduzeća, i  zatekli vozilo marke "Golf" zelene boje, koje je bilo parkirano pored kapije, okrenuto prema Beranama. Tada su iz prostorije u kojoj borave radnici izašli okrivljeni, koji su otvorili gepek u kojem su našli neke stvari - hladnjak i dr.  
        Svjedok K. Dž. je posvedočio da radi u Upravi policije Ispostava Rožaje kao policajac. Da je dana 21.01.2011.g. bio na dužnosti sa svojim kolegom K.H., kada su dobili nalog da pođu do glavne kapije Preduzeća "Gornji Ibar" jer se u nekom vozilu nalaze oduzeti predmeti iz ovog Preduzeća, pa su pošli i kod ove kapije i zatekli vozilo marke "Golf", zelene boje, Beranskih tablica  okrenuto u pravcu Berana. Nakon toga iz prijavnice su izašli okrivljeni, koji su otvorili gepek u kojem su našli metalne predmete, nalik na radijatore.  
        Svjedok H. A. je posvjedočila da radi u Upravi policije, Ispostava Rožaje kao  Komesar za suzbijanje opšteg kriminaliteta. Da je dana 21.01.2011.g. obaviještena da su iz pogona "Stolarije" oduzete neke stvari koje su nađene u vozilu marke "Golf" H. M. nakon čega   su M.i S.  M.  privedeni u stanicu policije a zatim je izvršen uviđaj na lice mjesta. Prilikom uviđaja vrata od pogona nijesu bila obijena ni zaključana već potkočena kamenom. Do ulaznih vrata  nađeni su razni deponovani predmeti na dva mjesta i to radijatori, paketi sa ekserima za stolariju i dr. predmeti u drvaneim kašadima, koji su pripremljeni za odnošenje, koje su popisali, a kasnije je iste identifikovao i vještak mašinske struke, te da su stvari oduzete od istih.  
        Iz potvrde o privremeno oduzetim predmetima Ispostave Rožaje se vidi da su od  H. M. dana 21.01.2011.g., oduzeta tri hladnjaka, testera sa motorom i remenica od kompresora, kao i putničko vozilo marke "Golf II " reg.br. BA AB-022.  
        Iz izvještaja o kriminalističkom tehničkom pregledu na lice mjesta, vidi se da su prilikom uviđaja našli da su vrata od pogona "Stolarije"  zatečena u otvorenom položaju. Ispred ulaznih vrata pronađeni su razni metalni predmeti na jednoj gomili pripremljeni za otuđenje, koji su fiksirani fotografijom a u unutrašnjost pogona su takođe pronađeni metalni predmeti pripremljeni za otuđenje koji su fiksirani fotografijom.  
        Iz nalaza i mišljenja vještaka mašinske struke M.S. iz službene zabilješke od 26.01.2011.g. u kojoj su navedeni nađeni predmeti na lice mjesta,  vidi se da  su u vozilu H. M. pronađene stvari i to: testera sa motorom- ručni cirkular, tri hladnjaka i aluminiska remenica od kompresora, dok su pored vrata i unutar pogona pronađene stvari pripremljene za odnošenje i to: gusani radijator, 50 kg. zvezda-eksera, elektromotor sa kompresorom, elektromotor sa klipom i klipnjačom, pet držača sa ležajevima za osovinu, rotor elektromotora, četiri krivine za preusmeravanje vodene pare, kompresor zapremine 850 L tip NF 1010, dva reduktora marke «Himel» snage 4,2 kv, pet prozorskih okvira, razni alat (dvije libele, pet ručnih blanjalica, pet aparata za silikon, jednu ručnu turpiju, jedna kliješta, dva šrafcigera-odvijača, četiri ručna odvijača i jednu ručnu stegu), 55 komada raznih kružnih testera, 29 komada noževa za nutnovanje različitih dimenzija, dihtunge za stolariju dužine 100 m, 185 komada baglama za stolariju, 30 komada raznih profila za stolariju, dva oluka, 60 komada uložaka-kvaka za vrata, 10 komada pneumatskih pištolja i 15 komada klinastih kaiša dimenzija 22x2.750 čija ukupna vrijednost iznosi 6.030,67 eura.  
        Cijeneći odbrane okrivljenih i sve izvedene dokaze kako pojedinačno tako i u međusobnoj vezi u smislu čl. 370. st. 3. Zkonika o krivičnom postupku (ZKP), sud je nesumljivo utvrdio činjenično stanje kao u dispozitivu ove presude.  
        Utvrđeno činjenično stanje proizilazi iz dokaza izvedenih u postupku, a nalazi oslonca i u iskazima okrivljenih.  
        Naime, okrivljeni ne spore da su u kritičnom periodu radili  u agenciji za obezbeđenje DOO "Guandian" i da je okrivljeni S. M. radio na obezbeđenju AD "Gornji Ibar" u  Rožajama a okrivljeni H. M. na obezbeđenje fabrike "Poliex" u Beranama. Ne spore da je M. kritičnog dana oko 17 h  došao u Rožaje kod M. , koji je bio u smjeni i da su zajedno pošli do pogona stolarije putničkim vozilom marke "Golf" reg. oznake BA AB-022, vlasništvo okrivljenog M., te da je okrivljeni  M. otključao ulazna vrata od pogona nakon čega su zajedno ušli u pogon i iz istog uzeli remenicu, testeru sa motorom, tri hladnjaka i remenicu od kompresora koje su zajedno iznijeli iz pogona i utovarili u gepek vozila, dok je u pogonu ostalo  još stvari pripremljenih za  nošenje. Ne spore da  je patrola policije zatekla ove stvari u vozilu, na ulici do kapije do koje se nalazi portirnica i da prije nego što je došla policija  nijesu  obavijestili policiju niti je M. obavijestio  svog predpostavljenog-komandira da su ove stvari iznijeli iz pogona, a znali su da su bili dužni da to učine.  
        Iskaze okrivljenih, u ovom dijelu, sud je prihvatio obzirom da su isti jasni, objektivni i nlaze oslonca u iskazima saslušanih svjedoka i pismeno izvedenim dokazima, tako da nema sumnje u drugačije činjenično stanje.  
        Međutim okrivljeni se brane da nijesu oduzeli stvari koje su prevozili  vozilom tj. da nijesu namjeravali da ih prisvoje, te da nijesu pripremili za odnošenje ni ostale stvari koje su nađene do vrata i unutar pogona, već su iste pripremili za odnošenje nepoznata lica koja su pobjegla kada su oni ušli u pogon, pa su dio ovih lakših stvari uzeli u vozilo da bi ih M. čuvao kod portirnice, a ne da bi ih oduzeli. U istrazi okrivljeni M. ističe  da je u momentu kada je policija došla M. otvarao kapiju da bi on vozilom ušao unutar kruga do portirnice, dok  okrivljeni M.   ističe da prije dolaska policije  nije  otvorio kapiju, a namjeravao je da to učini  da bi M. ušao vozilom u krug,  da bi na glavnom pretresu izmijenili iskaze u tom dijelu ističući da nijesu namjeravali da otvaraju veliku  kapiju da bi vozilom ušli u krug, već su vozilo zaustavili ispred kapije prednjim krajem okrenuto prema Rožajama i planirali da  djelove iz gepeka vozila  unesu u krug i ostave ih kod portirnice na čuvanje, te da M. nije otvarao veliku kapiju već samo malu kapiju kroz koju prolaze pješaci prije dolaska policije.  
        Iskaze okrivljenih u ovom dijelu sud nije prihvatio, obzirom da su isti neobjektivni, neuvjerljivi, nelogični i protivrečni sami sa sobom i dokazima izvedenim u postupku, tako da je očigledno da okrivljeni sa ovakvim odbranama smišljeno i sračunato nastoje da izbjegnu krivičnopravnu odgovornost.  
        Naime, kod nesporno utvrđenih činjenica, da okrivljeni H. M. u kritičnom periodu nije radio u obezbeđenju AD "Gornji Ibar" u Rožajama i da je kritičnog dana oko 17 h došao svojim vozilom kod okrivljenog S. M. koji je radio u obezbeđenju ovog Preduzeća i  bio u smjeni, te da su zajedno došli vozilom do pogona Stolarije i u trenutku kada ništa nije ukazivalo da je pogon obijen, otključali vrata ključem koji je dužio M., ušli u pogon i iz istog iznijeli remenicu od kompresora, testeru sa motorom i tri hladnjaka, utovarili ih u gepek vozila i udaljili se sa lica mjesta, a kod vrata su ostavili još stvari koje su pripremljene za odnošenje, te da o preduzetim radnjama nijesu obavijestili policiju, niti M. svog predpostavljenog V. J., jasno se zaključuje da pogon "Stolarije" nije bio obijen od strane nepoznatih lica, niti su ta lica predmetne stvari pripremila za odnošenje, već su to učinili okrivljeni i dio stvari utovarili u vozilo u namjeri da ih prisvoje i sebi pribave protivpravnu imovinsku korist, a ne da ih prevezu do portirnice i obezbijede od krađe nepoznatih lica, kako to oni navode. Da bi prikrili da su oni oduzeli ove stvari i da bi opravdali nestanak istih, M. je, nakon što su izašli iz kruga pogona, obavijestio svog predpostavljenog V. J., a ne i policiju da je navodno obijen ovaj pogon od NN lica ne navodeći da je našao otiske patika u snijegu, prikrivajući mu činjenicu da je kod njega došao M. i da su zajedno ulazili u pogon i dio stvari iznijeli iz istog i utovarili u M. vozilo, da bi kasnije kada su procijenili da mogu biti otkriveni ponovo pozvao J. i kazao mu da je M. sa njim i tražio da mu dozvoli da prenese dio stvari do portirnice, pokušavajući da na taj način naknadno obezbijedi saglasnost za radnje koje su već preduzeli bez njegovog znanja, koju nijesu dobili jer im nije dozvolio da to urade prije nego što obavijeste policiju i izvrši se uviđaj. Suočeni sa tom činjenicom kao i činjenicom da je stvari policija pronašla u vozilu i da je inspektorka obaviejstila J.o tome, okrivljeni M. mu tek tada saopštava da su stvari utovarili u vozilo da bi ih navodno obezbijedili od krađe NN lica, pokušavajući tako da izbjegnu odgovornost za radnje koje su preduzeli. Na to upućuje iskaz svjedoka V. J. koji je sud prihvatio kao jasan, objektivan i uvjerljiv a dovodeći isti u vezu sa iskazima svjedoka M. S., K. H. i  K. Dž.  iz kojih se utvrđuje da je vozilo u kojem su pronašli navedene stvari zatečeno na ulici okrenuto prema Beranama, a ne prema ulaznoj kapiji tj. prema Rožajama, kako to navode okrivljeni, kao i u vezi sa iskazom svjedoka H. A. i nalazom i mišljenjem vještaka mašinske struke M.S. , te navodima iz pismenih dokaza, jasno se utvrđuje da su okrivljeni kritičnog dana iz pogona "Stolarije" oduzeli testeru sa motorom-ručni cirkular, tri hladnjaka i remenicu od kompresora, gusani radijator, 50 kg.zvezda-eksera, elektromotor sa kompresorom, elektromotor sa klipom i klipnjačom, pet držača sa ležajevima za osovinu, rotor elektromotora, četiri krivine za preusmeravanje vodene pare, kompresor zapremine 850 L tip NF 1010, dva reduktora marke «Himel» snage 4,2 kv, pet prozorskih okvira, razni alat (dvije libele, pet ručnih blanjalica, pet aparata za silikon, jednu ručnu turpiju, jedna kliješta, dva šrafcigera-odvijača, četiri ručna odvijača i jednu ručnu stegu), 55 komada raznih kružnih testera, 29 komada noževa za nutnovanje različitih dimenzija, dihtunge za stolariju dužine 100 m, 185 komada baglama za stolariju, 30 komada raznih profila za stolariju, dva oluka, 60 komada uložaka-kvaka za vrata, 10 komada pneumatskih pištolja i 15 komada klinastih kaiša dimenzija 22x2.750 u vrijednosti od 6.030,67 eura, te da su testeru sa motorom, tri hladnjaka i remenicu od kompresora iznijeli iz pogona i utovarili u vozilo, dok su ostale stvari  ostavili kod izlaznih vrata i u pogonu pripremljene za odnošenje.  
        Dakle iz izvedenih dokaza jasno proizilazi da su se  okrivljeni M. i M. kritičnog dana dogovorili da provale u zatvoreni pogon "Stolarije" tako što će otključati vrata od pogona orginalnim ključem, koji je dužio okrivljeni M., ući u pogon i iz istog  oduzeti određene stvari vlasništvo Vlade Crne Gore, Ministarstvo finansija,  nakon čega su pošli u pogon potničkim vozilom marke "Golf II" BA AB-022 vlasništvo H. M., koje su zaustavili ispred pogona, a zatim otključali vrata orginalnim ključem koji je dužio okrivljeni  M., a zatim ušli u pogon i pripremili za odnošenje  navedene stvari do izlaznih vrata i unutar pogona i tako uspostavili pritežanje na istima, a zatim  dio tih stvari tj. testeru sa motorom-ručni cirkular, tri hladnjaka, remenicu od kompresora utovarili u putničko vozilo i  izašli iz  kruga pogona na ulicu gdje su zatečeni od strane policije, a preostale stvari su ostavili pored vrata pogona da bi ih kasnije uzeli.  
        Stoga su odbrane okrivljenih da nijesu namjeravali da prisvoje  ove stvari već da ih ostave kod portirnice da ih Mirko  čuva i da nijesu pripremili ostale stvari za odnošenje, već da su to učinila nepoznata lica, neuvjerljive i usmjerene ka izbjegavanju krivičnopravne odgovornosti.  
        Cijeneći psihički odnos okrivljenih prema učinjenom djelu, sud je našao da su isti bili svjesni svog djela i svjesni da zajednički  vrše krivično djelo tj. svjesni da na opisani način zajednički provaljuju u zatvoreni prostor i da iz istog oduzimaju navedene tuđe pokretne stvari u namjeri da sebi pribave protiv pravnu imovinsku korist u navedenom iznosu i to su htjeli, pa su krivično djelo izvršili sa umišljajem kao saizvršioci.  
        Sa navedenih razloga sud nije prihvatio tezu odbrane, branilaca okrivljenih da njihovi branjenici nijesu izvršili krivično djelo, koje im je stavljeno na teret, jer nije dokazano da su htjeli da prisvoje  predmetne  stvari , pa samim tim nijesu ni postupali sa umišljajem.  
        Pravnom ocenom utvrđenog činjeničnog stanja sud je našao da su u radnjama okrivljenih sadržani svi bitni elementi krivičnog djela, teška krađa iz čl. 240. st. 1. tač. 1. u vezi čl. 23. st. 2. KZ koje su izvršili kao saizvršioci, za koja djela je sud iste oglasio krivim i osudio ih na kaznu zatvora u trajanju od po četiri mjeseca, kao ublaženu kaznu primjenom čl. 45 i 46. st. 1. tač. 4. KZ  u koju kaznu im se u smislu čl. 51. KZ ima uračunati  vrijeme provedeno u pritvoru od 21.01.2011. do 02.02.2011.g.   
        Prilikom odlučivanja o izboru vrste i visine kazne sud je imao u vidu sve okolnosti koje utiču da kazna bude veća ili manja iz čl. 42. KZ, pa je okrivljenima od olakšavajućih okolnosti cijenio raniju neosuđivanost, porodične prilike i siromašno imovno stanje, koje su u svojoj ukupnosti cijenjene kao naročito olakšavajuće okolnosti, dok otežavajućijh okolnosti na njihovoj strani nije bilo.  
        Cijeneći navedene okolnosti kao i okolnosti pod kojima je djelo izvršeno i  držanje okrivljenih nakon izvršenih djela,  sud je našao da je imalo mjesta izricanju ovakve vrste i visine kazne ubijeđen da  su izrečene kazne u naznačenom trajanju, kao ublažene kazne, srazmjerne  težini učinjenog krivičnog djela i stepenom krivice okrivljenih i dovoljne za ostvarenje svrhe kažnjvanja iz čl. 32. u okviru opšte svrhe krivičnih sankcija iz čl. 4. istog zakona.  
        Na osnovu čl. 229. u vezi čl. 226. st. 2. tač. 1. i  7\. i st. 4. ZKP, sud je obavezao okrivljene da plate ovome sudu na ime troškova krivičnog postupka iznos od po 340,00 eura, koji troškovi se odnose na ime troškova za branioce Š. B. i K. F.postavljene po službenoj dužnosti  u predkrivičnom postupku, za branioca H. U.postavljenog po službenoj dužnosti u istrazi dok su okrivljeni bili u pritvoru, troškova za vještačenje i troškova za pristup svedoka V. J. na pretresu.  
        Na osnovu čl. 229. u vezi čl. 226. st. 2. tač. 9. i st. 3 ZKP, sud je obavezao okrivljene da plate ovom sudu na ime paušala iznos od po 40,00 eura.  
        Oštetnog zahtjeva niej bilo.  
        Sa izloženog odlučeno kao u dispozitivu ove presude.


        OSNOVNI SUD U ROŽAJAMA, dana 17.11.2011.g.

Zapisničar,
S U D I J A,
Aida Luboder  s.r.
Milosav Zekić  s.r.  
PRAVNA POUKA: Protiv ove presude može se izjaviti žalba u roku od 15 dana od
dana prijema iste i to Višem sudu u Bijelom Polju, a preko ovog suda.  