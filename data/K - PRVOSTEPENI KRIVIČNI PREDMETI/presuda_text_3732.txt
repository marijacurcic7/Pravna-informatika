OSNOVNI SUD U ROŽAJAMA
K.br.189/11.
                                      U IME CRNE GORE      
        OSNOVNI SUD U ROŽAJAMA i to Predsjednik suda Camić Zahit, kao sudija pojedinac, sa zapisničarem Dacić Azrom, odlučujući po optužnom predlogu Osnovnog Državnog Tužilaštva iz Rožaja Kt.br.97/11. od 21.10.2011. godine, protiv okrivljenog D. S. iz s. Balotiće, opština Rožaje, zbog krivičnog djela šumska kradja iz čl. 324.st.1. Krivičnog Zakonika, nakon održanog glavnog i javnog pretresa u prisustvu Zamjenika Osnovnog Državnog Tužioca Kalač Aldina iz Rožaja i okrivljenog, dana 11.11.2011. godine, donio je i javno objavio  
                                  P R E S U D U

      Okrivljeni D.  S. JMBG 2601959272027, od oca H. i majke Z., rodj. H., rodjen 26.01.1959.g. u Balotiće, Opština Rožaje, gdje i živi, drž. CG, razumije crnogorski jezik, njegov jezik je bosanski, pismen, završio srednju školu, nezaposlen, oženjen, otac 5 djece, od kojih 1 maloljetno, siromašnog imovnog stanja, osudjivan Presudom ovog suda K.br.245/79. od 07.5.1980.godine zbog KD iz čl. 143.st.1. KZ SRCG na novčanu kaznu u iznosu od 1.000 dinara,  K.br.354/85. od 16.5.1986.g. zbog KD iz čl. 143.st.1. KZ SRCG na novčanu kaznu u iznosu od 6.000 dinara,  K.br.127/86. od 14.4.1987.godine, zbog KD iz čl. 176.st.1. KZ uslovno 6 mjeseci zatvora za jednu godinu,  K.br.285/02. od 18.11.2002.godine zbog KD iz čl. 136.st.1. KZ RCG uslovno 30 dana zatvora za jednu godinu,  i  K.br.246/02. od 23.10.2002.g. zbog KD iz čl. 136.st.1. KZ RCG na kaznu zatvora u trajanju od 30 dana.

                                  K R I V   J E  
      Što je,  
      dana 05.05.2011.godine, u mjestu zv. "Alagin vrh", Opština Rožaje, radi kradje u državnoj šumi oborio 1 bukovo stablo ukupne kubne mase od 1,11 m3, pričinivši tako Upravi za šume Pljevlja-Područnoj jedinici Rožaje štetu,  
      -čime je izvršio krivično djelo šumska kradja iz čl. 324. st. 1. Krivičnog zakonika  
      pa ga sud primjenom pomenutog zakonskog propisa i čl. 4, 13, 15, 32, 36, 39, 42. Krivičnog zakonika, čl. 226, 229, 232. st. 2. i čl. 374. Zakonika o krivičnom postupku

                                  O S U DJ U J E

      NA KAZNU ZATVORA u trajanju od 30 (trideset) dana.  
      Da plati ovome sudu na ime troškova krivičnog postupka paušalni iznos od 40,00 eura, u roku od 15 dana po pravosnažnosti ove presude.  
      Oštećena Uprava za šume Pljevlja-Područna jedinica Rožaje se radi ostvarivanja odštetnog zahtjeva upućuje na gradjansku parnicu i

      NA NOVČANU KAZNU u iznosu od 200,00 (dvije stotine) eura. Ako osudjeni ne plati novčanu kaznu u roku od 15 dana po pravosnažnosti ove presude ista će se zamijeniti kaznom zatvora tako što će se za svakih započetih 25,00 eura novčane kazne odrediti jedan dan kazne zatvora.

                                  O b r a z l o ž e n je

      ODT iz Rožaja podnio je optužni predlog Kt.br.97/11. od 21.10.2011. godine protiv D. S. iz s. Balotiće, opština Rožaje, zbog krivičnog djela iz čl. 324.st.1. KZ.  
      Na glavnom pretresu Zamjenik ODT-a predložio je da sud okrivljenog oglasi krivim za izvršeno krivično djelo i obzirom da je do sada više puta osudjivan da  istog osudi na kaznu zatvora u trajanju od 30 dana i na novčanu kaznu u iznosu od 200 eura.  
      Na glavnom pretresu okrivljeni je priznao izvršenje krivičnog djela i krivicu za krivično djelo za koje je optužen. Objasnio je  da je predmetno stablo oborio radi obezbjedjenja ogrijevnog drveta za svoje domaćinstvo. Isto nije bilo doznačeno  da se može oboriti. Zbog kvaliteta isto se moglo upotrijebiti jedino za ogrijevno drvo. Čuvar šuma ga je zatekao na licu mjesta te je istom priznao da je stabla oborio.  
      Na glavnom pretresu sud je izveo dokaze saslušanjem u svojstvu svjedoka D. J., pročitao zapisnik o izvršenom pregledu čuvara šuma br. 1. od 05.5.2011. godine i pročitao izvod iz kaznene evidencije na ime okrivljenog.  
      Sud je cijeneći priznanje okrivljenog za izvršeno krivično djelo i izvedene dokaze pojedinačno i u vezi sa ostalim izvedenim dokazima te je na osnovu takve ocjene utvrdio činjenično stanje opisano u izreci presude.  
      Utvrdjeno čijenično stanje proizilazi iz priznanja okrivljenog za izvršeno krivično djelo, čije je priznanje sud prihvatio kao tačno i isto uzeo kao dokaz jer je u svemu potvrdjeno izvedenim dokazima.  
      Pravnom ocjenom utvrdjenog činjeničnog stanja sud je našao da su u radnjama okrivljenog sadržani svi bitni elementi krivičnog djela šumska kradja iz čl. 324.st1. KZ izvršenog na način, vrijeme i mjestu kako je to opisano u izreci presude. Naime, okrivljeni je pomenutog dana nemajući odobrenje nadležnog organa u namjeri kradje u pomenutom mjestu oborio jedno bukovo stablo u kubnoj masi od 1,11 m3,  te je za izvršeno krivično djelo i krivičnopravno odgovoran.  
      Cijeneći psihički odnos okrivljenog prema izvršenom krivičnom djelu sud je našao da je isti u konkretnom slučaju postupao sa umišljajem, jer je znao da predmetno stablo nije doznačeno za obaranje, da nema odobrenje da isto može oboriti, te je pristao na zabranjenu posledicu obaranjem predmetnog stabla. Za izvršeno krivično djelo sud je okrivljenog oglasio krivim pošto je našao da nema elemenata koji bi isključivali njegovu krivičnopravnu odgovornost i obzirom na kumulativnu propisanost kazni u zakonu za ovo krivično djelo istog osudio na kaznu zatvora u trajanju od 30 dana i na novčanu kaznu u iznosu od 200 eura, kao minimalne kazne pripisane u KZ.  
      Prilikom odmjeravanja kazni okrivljenom u granicama koje su Zakonom propisane za ovo krivično djelo, a imajući u vidu sve okolnosti iz čl. 42. KZ (olakšavajuće i otežavajuće okolnosti), sud je kao olakšavajuće okolnosti istom uzeo u obzir njegovo priznanje za izvršeno krivično djelo i odnos prema izvršenom krivičnom djelu, pobude iz kojih je isto izvršio obzirom da mu je predmetno stablo bilo potrebno za ogrijevno drvo. Njegove porodične prilike, kao i imovno stanje, dok mu je kao otežavajuću okolnost sud uzeo u obzir to što je do sada više puta osudjivan i to upravo za ovu vrstu krivičnog djela, pa ga je sud u tom smislu vodeći računa o stepenu nastupjele posledice osudio na pomenute kazne ubijedjen da će se sa istima postići svrha kažnjavanja iz čl. 4. u vezi čl. 32. KZ.  
      U smislu čl. 226. i 229. ZKP sud je obavezao okrivljenog da plati na ime troškova krivičnog postupka - paušala iznos od 40 eura, imajući u vidu trajanje i složenost krivičnog postupka.  
      U smislu čl. 239.st.2. ZKP oštećena Uprava za šume Područna jedinica Rožaje radi ostvarivanja odštetnog zahtjeva upućena je na gradjansku parnicu. Ovo sa razloga što podaci krivičnog postupka nijesu pružali dovoljno podataka u pogledu odlučivanja o visini istog.


      OSNOVNI SUD U ROŽAJAMA, dana 11.11.2011.godine.

ZAPISNIČAR                                                      PREDSJEDNIK
SUDA
Dacić Azra s.r.
Camić Zahit s.r.  
PRAVNA POUKA: Protiv ove presude može se
izjaviti žalba u roku od 8 dana od dana prijema
iste i to Višem sudu u Bijelom Polju, a preko ovog suda.  