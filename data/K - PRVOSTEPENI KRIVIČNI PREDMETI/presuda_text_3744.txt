OSNOVNI SUD U ROŽAJAMA
K.br. 8/11 (spojen mu K 10/11)
U IME CRNE GORE
Sudija Osnovnog suda u Rožajama Milosav Zekić, uz učešće zapisničara Aide
Luboder , rješavajući po optužnici Osnovnog državnog tužilaštva iz Rožaja
Kt.br. 233/10 od 29.12.2010.g. podnijet protiv okrivljenih S. M. iz Kruševca i
N. Š. iz Rožaja, kao saizvršilaca, zbog kriv. djela teška krađa iz čl. 240.
st. 1. tač. 1. u vezi čl. 23. st. 2. Krivičnog zakonika i Kt. br. 182/10 od
29.12.2010.g podnijet protiv okrivljenih S. M. i N. Š. , kao saizvršilaca,
zbog krivičnog djela teška krađa iz čl. 240. st. 1. tač. 1. u vezi čl. 23. st.
2. Krivičnog zakonika, nakon održanog glavnog i javnog pretresa u prisustvu
Zamjenika Osnovnog državnog tužioca Aldina Kalača, oštećenog M.G, branioca
okrivljenog S. M. adv. N. K. i branioca okrivljenog N. Š. adv. M. B,
postavljenih po službenoj dužnosti a u odsustvu oštećenog Z. A. i okrivljenih
kojima se sudi u odsustvu, dana 19.12.2011.g. donio je i javno objavio
P R E S U D U
Okrivljeni,
S. M, zv. S, JMBG, od oca Z i majke M, rođene R, rođenog u Kruševcu, sa
prebivalištem u selu Šavrane Opština Kruševac, državljanin Republike Srbije,
pismen, završio SSS, oženjen, otac dvoje djece, radnik-automehaničar
siromašnog imovnog stanja, osuđivan presudom Osnovnog suda u Beranama K.br.
242/10 od 17.09.2010.g., zbog krivičnog djela produženo krivično djelo teška
krađa iz čl. 240. st. 1.tač. 1. u vezi čl. 49. st. 1. KZ, na kaznu zatvora u
trajanju od tri mjeseca.
N. Š , zv. N, JMBG, od oca Š. i majke R, rođene S, rođenog u Rožajama, sa
prebivalištem u Ul. "29.novembar" u Rožajama, državljanin CG, pismen, završio
SSS, oženjen, otac četvoro maloljetne djece,privatni preduzetnik, srednjeg
imovnog stanja, osuđivan presudom Višeg suda Bijelo Polje K.br. 19/91 od
13.12.1991.g., zbog krivičnog djela iz čl. 175. st. 1. u vezi čl. 153. st. 1.
na jednu godinu i šest mjeseci maloletničkog zatvora, presudom Osnovnog suda
Rožaje K.br. 575/93, 739/93 od 13.04.1995.g., zbog kriv. djela krađa, na kaznu
zatvora u trajnju od šest mjeseci, presudom osnovnog suda Rožaje K.br. 8/08 od
14.03.2008.g., zbog kriv. djela iz čl. 258. st. 2. KZ, na kaznu zatvora u
trajanju od šest mjeseci i presudom Osnovnog suda u Beranama K.br. 242/10 od
17.09.2010.g., zbog krivičnog djela produženo krivično djelo teška krađa iz
čl. 240. st. 1.tač. 1. u vezi čl. 49. st. 1. KZ na kaznu zatvora u trajanju od
jedne godine.
K R I V I S U
Što su:
u noći 26/27.10.2009.godine, u Ul. «Meše Selimovića» br. 111 u Novom Pazaru,
zajednički, u namjeri da sebi pribave protivpravnu imovinsku korist u iznosu
od 1.500 Eura, obijanjem oduzeli tuđu pokretnu stvar traktor marke IMT tip 539
vlasništvo Z. A,na način što su na parkingu ispred porodične kuće oštećenog uz
pomoć fizičke snage i podesnog sredstva polomili bravu za paljenje na
traktoru, isti stavili u pogon i odvezli ga u pravcu Rožaja,
dana 16.12.2009.godine, u Rožajama, zajednički, obijanjem oduzeli tuđu
pokretnu stvar, putničko motorno vozilo marke "Golf II" reg. oznaka RO AH-353
vlasništvo M. G, na način što su upotrebom fizičke snage i podesnog sredstva
otvorili vrata vozila, ušli u vozilo, a zatim ga uz pomoć istog podesnog
sredstva stavili u pogon i odvezli u pravcu Republike Kosovo gdje su ga
prodali, u namjeri da sebi na ovaj način pribave protivpravnu imovinsku korist
u iznosu od 1.540,00 Eura,
- čime su kao saizvršioci izvršili produženo krivično djelo teška krađa iz
čl. 240. st. 1. tač. 1. u vezi čl. 23. st. 2. u vezi čl. 49. Krivičnog
zakonika.
pa ih sud primjenom pomenutih zakonskih propisa i čl. 4, 13, 15, 32, 36 i 42.
Krivičnog zakonika i čl. 374. Zakonika o krivičnom postupku
O S U Đ U J E
Okrivljenog S. M. na kaznu zatvora u trajanju od 1 (jedne) godine.
Okrivljenog N. Š. na kaznu zatvora u trajanju od 1 (jedne ) godine i 4
(četiri) mjeseca.
Obavezuju se okrivljeni da plate ovome sudu na ime troškova krivičnog postupka
i to: okrivljeni S. M. iznos od 495,00 eura, a okrivljeni N. Š. iznos od
345,00 eura.
Obavezuju se okrivljeni da plate ovome sudu na ime paušala iznos od po 50,00
eura.
Obavezuju se okrivljeni da solidarno plate na ime naknade štete oštećenom M.
G. iz Rožaja, iznos od 1.540,00 eura, sa zakonskom kamatom počev od
16.12.2009.g. kao dana nastanka štete do konačne isplate, sve u roku od 15
dana po pravosnažnosti ove presude, dok se oštećeni Z. A. iz Novog Pazara
upućuje na građansku parnicu radi ostvarivanja odštetnog zahtjeva.
O b r a z l o ž e nj e
Osnovno državno tužilaštvo iz Rožaja, podnijelo je ovome sudu optužnicu
Kt.br. 233/10 od 29.12.2010.g. podnijetu protiv okrivljenih S. M. iz Kruševca
i N. Š. iz Rožaja, kao saizvršilaca, zbog kriv. djela teška krađa iz čl. 240.
st. 1. tač. 1. u vezi čl. 23. st. 2. Krivičnog zakonika (KZ) i optužnicu Kt.
br. 182/10 od 29.12.2010.g podnijetu protiv okrivljenih S. M. i N. Š , kao
saizvršilaca, zbog krivičnog djela teška krađa iz čl. 240. st. 1. tač. 1. u
vezi čl. 23. st. 2. KZ.
Na osnovu čl. 31.st. 7. Zakonika o krivičnom postupku (ZKP), sud je izvršio
spajanje postupaka u predmetima K.br. 8/11 po optužnici Kt.br. 182/10 od
29.12.2010.g. i K.br. 10/11 po optužnici Kt.br. 233/10 od 29.12.2010.g. , te
je odlučio da se sprovede jedinstven postupak protiv okrivljenih S. M. i N. Š.
i donese jedna odluka.
Na glavnom pretresu Zamjenik ODT-a Aldin Kalač je precizirao pravnu
kvalifikaciju djela, tako što je okrivljenim stavio na teret produženo
krivično djelo teška krađa iz čl. 240. st. 1. tač. 1. u vezi čl. 23. st. 2. u
vezi čl. 49. KZ, koje su izvršili kao saizvršioci. Predložio je da sud
okrivljene oglasi krivim zbog navedenog krivičnog djela i osudi ih na kaznu
zatvora u trajanju od po jednu godinu i šest mjeseci.
Oštećeni M. G. je u završnoj riječi istakao da se pridružuje krivičnom
gonjenju ODT-a u odnosu na okrivljene i postavlja oštetni zahtjev u iznosu od
1.540,00 eura sa zakonskom kamatom počev od 16.12.2009.g. kao dana nastanka
štete do konačne isplate.
Oštećeni Z. A. nije pristupio na glavni pretres održan dana 19.12.2011.g. pa
je sud pretres održao u njegovom odsustvu. Na ranijem pretresu održanom dana
30.11.2011.g. oštećeni Z. je istakao da se pridružuje krivičnom gonjenju ODT-a
u odnosu na okrivljene i postavlja oštetni zahtjev u iznosu od 1.850,00 eura,
kao i 120,00 koje je platio za šlepovanje traktora od Bijelog Polja do Novog
Pazara.
Na osnovu čl. 324. st. 2. ZKP, okrivljeni S. M. i N. Š. je suđeno u odsustvu,
obzirom da nijesu dostižni državnim organima jer se nalaze u bjekstvu, a sud
je imajući u vidu težinu krivičnog djela koje im je stavljeno na teret i
društvenu opasnost istog,našao da postoje naročito važni razlozi da im se sudi
u odsustvu .
Branilac okrivljenog S. M. adv. N. K. postavljen po službenoj dužnosti u
završnoj riječi je istakao da u postupku nije utvrđeno da je njegov branjenik
izvršio krivično djelo koje mu je stavljeno na teret pa je predložio da ga sud
oslobodi od optužbe, a ako ga oglasi krivim da ga što blaže kazni. Troškove je
tražio po AT.
Branilac okrivljenog N. Š. adv. M. B , postavljen po službenoj dužnosti je u
završnoj riječi istakao da u postupku nije utvrđeno da je njegov branjenik
izvršio krivično djelo koje mu je stavljeno na teret, pa je predložio da ga
sud oslobodi od optužbe, a ako ga oglasi krivim da ga što blaže kazni.
Troškove je tražio po AT.
Okrivljeni N. Š. je saslušan u istrazi i u svojoj odbrani na zapisnicima
Ki.br. 78/10 od 20.10.2010.g. i Ki.br. 65/10 od 01.10.2010.g. je istakao: da
je u toku 2009.g. posedovao vulkanizersku i mehaničarsku radnju u Rožajama i
da je kod njega radio S. M. iz Kruševca . Jedne prilike S. je dotjerao
neregistrovani traktor, bez kabine, marke IMT 539 iz Srbije i parkirao ga kod
radnje-servisa. S. mu je prodavao ovaj traktor te pošto nije imao novaca da mu
isti plati dogovorili su se da mu za isti da vozilo marke kombi-Volksvagen i
350,00 eura. Nakon toga S. je ovaj kombi prodao nekom a on je tražio kupca za
traktor. Nakon određenog vremena ovaj traktor je prodao E. Š. za iznos od
1.600,00 eura. Nikakvu dokumentaciju mu nije predao, jer mu istu S. nije dao,
a kazao mu je da se dokumentacija nalazi kod njegovog oca i da će je kasnije
donijeti. Nije mu poznato kako je S. došao do ovog traktora a bio je ubijeđen
da je isti vlasništvo njegovog oca kako mu je kazao. Istakao je da mu je nakon
toga decembra mjeseca 2009.g. S. kazao da ima jedno vozilo marke "Golf"
stranih tablica koje će da proda, te pošto mu jedan prijatelj sa Kosova-Peći
otkupljuje vozila, predložio mu je da ovo vozilo potjeraju i prodaju na
Kosovo. Sjutradan su pošli za Peć i on je vozio svoje vozilo a S. ovo njegovo
vozilo koje je trebao da proda. Kada su prešli granični prelaz Kula pozvala ga
je supruga telefonom da se vrati i da je odveze u bolnicu, što je i učinio dok
je S. nastavio put prema Peći i našao ovog čovjeka kojem je prodao vozilo za
500,00 eura i vratio se taksi vozilom za Rožaje i to mu ispričao. Od navedenog
iznosa njemu je dao 500,00 eura a kupac vozila je trebao da mu da još djelove
za vozilo u vrijednosti od 100,00 eura kako su se predhodno dogovorili.
Istakao je da nije učestvovao u oduzimanju traktora i putničkog vozila marke
"Golf" u kritičnom periodu.
Po ovoj krivičnopravnoj stvari sud je izveo dokaze saslušao svjedoke-oštećene
Z. A, M. G, svedoke E. Š, S. M, R. M, pročitao nalaz i mišljenje vještaka
mašinske struke S. M. dat na zapisniku iz istrage Ki.br. 78/10 od
18.12.2010.g., potvrdu o privremenom oduzimanju predmeta PJ Bijelo Polje od
12.08.2010.g., potvrdu o vraćanju privremeno oduzetih predmeta PJ Bijelo Polje
br. 02-Sl. od 24.08.2010.g., potvrdu Policijske uprave Novi Pazar br. Um
2011/10 23.08.2010.g., nalaz i mišljenje vještaka mašisnke struke S. M. dat na
zapisniku iz istrage Ki.br. 65/10 od 28.12.2010.g., izvršio uvid u pravosnažnu
presudu Osnovnog suda u Bernama K.br. 242/10 od 17.09.2010.g. i uvid u izvode
iz kaznenih evidencija na ime okrivljenih.
Cijeneći iskaz okrivljenog N. Š. dat u istrazi i sve izvedene dokaze kako
pojedinačno tako i u međusobnoj vezi u smislu čl. 370.st. 3. ZKP, sud je
utvrdio sledeće činjenično stanje:
Da je okrivljeni N. Š. u toku 2009.g. u Rožajama posedovao vulkanizersku i
mehaničarsku radnju u kojoj su radili on i okrivljeni S. M, Da su okrivljeni
po predhodnom dogovoru u noći 26/27. 10.2009.g. pošli u Novi Pazar i u Ul.
"Meše Selimovića" br. 111, i ispred porodične kuće oštećenog Z. A. zajednički
oduzeli traktor marke IMT 539 njegovo vlasništvo, čija je vrijednost iznosila
1.500,00 eura, tako što su pomoću pomoćnog sredstva i fizičke snage polomili
bravu za paljenje i isti stavili u pogon i dovezli ga do Rožaja, nakon čega su
ga prodali E. Š, koji je kasnije traktor prodao M. S. iz Bijelog Polja gdje je
isti pronađen i vraćen oštećenom Z.
Ove činjenice utvrđuju se iz iskaza oštećenog Z. A. i svedoka E. Š, S. i R. M.
kao i nalaza i mišljenja vještaka mašinske struke S. M. i ostalih izvedenih
pismenih dokaza a djelimično i iz iskaza okrivljenog N. koji je dao u istrazi.
Naime iz iskaza svjedoka-oštećenog Z. A. utvrđeno je da poseduje traktor marke
IMT 539, bez kabine koji je proizveden 1986.g. i bio u dobrom stanju. Traktor
se nalazio ispred njegove kuće u Ul. "Meše Selimovića" br. 111 Novom Pazaru i
da mu je u noći 26/27.10.2009.g. ovaj traktor oduzet. Nakon toga saznao je da
su mu traktor oduzeli okrivljeni N.Š.i S. M. i dotjerali u Rožaje a zatim su
ga prodali nekon licu iz Rožaja koji ga je kasnije prodao nekom licu iz
Bijelog Polja gdje je pronađen. Istakao je da mu je traktor vraćen neispravan,
jer mu je motor produvao, tako da je morao da mu radi generalku.
Iskaz ovog svedoka-oštećenog sud je prihvatio kao jasan, objektivan i
uvjerljiv, a dovodeći isti u vezu sa navodima iz potvrde Policijske uprave
Novi Pazar iz koje se utvrđuje da je oštećeni Z. vlasnik navedenog traktora
koji mu je oduzet kritične noći ispred porodične kuće u Novom Pazaru u Ul.
"Meše Selimovića" br. 111, kao i u vezu sa iskazom svjedoka E. Š. iz kojeg se
utvrđuje da se u kritičnom periodu sa okrivljenim N. u prisustvu okrivljenog
S. dogovorio u Rožajama, da kupi navedeni traktor, za iznos od 1.600,00 eura,
nakon čega su mu okrivljeni N. i S. dotjerali traktor kod kuće i kazali da će
mu naknadno dostaviti dokumentaciju za isti, kao i svedoka S. i R. M. iz kojih
se utvrđuje da je S. kupio ovaj traktor kod E. Š. bez papira krajem novembra
mjeseca 2009.g. i da im je isti kasnije oduzet jer je utvrđeno da je ukraden u
Novom Pazaru, što proizilazi i iz potvrda o privremenom oduzimanju traktora od
istih i vraćanju traktora oštećenom Z, te nalazom i mišljenjem vještaka
mašisnke struke S. M. iz kojeg se utvrđuje da je vrijednost navedenog vozila u
vrijeme oduzimanja iznosila 1.500,00 eura, i iskazom okrivljenog N. datim u
istrazi, u dijelu u kojem ne spori da se traktor jedno vrijeme nalazio ispred
njegove radnje i da je on učestvovao u prodaji predmetnog traktora E. Š. bez
dokumentacije, zaista se nedvosmisleno utvrđuje prednje činjenično stanje.
Utvrđeno je da su okrivljeni N. Š. i S. M. dana 16.12.2009.godine, u Rožajama
po predhodnom dogovoru, zajednički obili putničko motorno vozilo marke "Golf
II" reg. oznaka RO AH-353 vlasništvo M. G, čija je vrijednost iznosila
1.540,00 eura, tako što su upotrebom fizičke snage i podesnog sredstva
otvorili vrata vozila, ušli u vozilo, a zatim ga uz pomoć istog podesnog
sredstva stavili u pogon i odvezli u pravcu Republike Kosovo gdje su ga
prodali za iznos od 500,00 eura.
Ove činjenice utvrđuju se iz iskaza svjedoka-oštećenog M. G. i nalaza i
mišljenja vještaka mašinske struke S. M, a djelimično i iz iskaza okrivljenog
N. Š. datog u Istrazi.
Naime iz iskaza svjedoka-oštećenog M. G. utvrđeno je da je posedovao putničko
motorno vozilo marke "Golf II" reg. oznaka RO AH-353, proizvedeno 1991.g. Da
je ovo vozilo početkom decembra 2009.g. opravljao kod okrivljenih S. M. i N.
Š. koji su mu zamijenili zadnje amortizere tako da se vozilo nalazilo kod njih
dva dana. Nakon toga vozilo je parkirao u Ul. "13. Jul" u Rožajama ispred
zgrade u kojoj stanuje i zaključao ga. Dana 16.12.2009.g., ovo vozilo, čija je
vrijednost iznosila 1.540,00 eura, mu je oduzeto, pa je slučaj prijavio u
policiju. Saznao je da su mu vozilo oduzeli okrivljeni S. i N. i da su isto
prodali nepoznatom licu za iznos od 500,00 eura.
Iskaz ovog svjedoka sud je prihvatio kao jasan, objektivan i uvjerljiv a
dovodeći isti u vezu sa nalazom i mišljenjem vještaka mašinske struke S. M. iz
kojeg se utvrđuje da je vrijednost ovog vozila u vrijeme oduzimanja iznosilo
1.540,00 i iskazom okrivljenog N. datim u istrazi u dijelu u kojem ne spori da
su vozilo marke "Golf" prodali na Kosovu za iznos od 500,00 eura i da se on
predhodno dogovorio sa kupcem, zaista nema sumnje u drugačije činjenično
stanje.
Sud je cijenio iskaz okrivljenog N. dat u istrazi u dijelu u kojem navodi da
on nije učestvovao u oduzimanju navedenog traktora u Novom Pazaru vlasništvo
oštećenog S., niti mu je bilo poznato da je isti oduzeo okrivljeni S. već je
smatrao da je traktor S. dotjerao od svoje kuće iz Kruševca i da je njegovo
vlasništvo odnosno vlasništvo njegovog oca, te da nije učestvovao u oduzimanju
putničkog vozila marke "Golf" u Rožajama , vlasništvo oštećenog M , već je
smatrao da je vozilo vlasništvo okrivljenog S, jer je imalo strane tablice,
ali njegov iskaz u ovom dijelu nije prihvatio obzirom da je isti neobjektivan,
neuvjerljiv i ne nalazi oslonca u dokazima izvedenim u postupku, tako da je
očigledno da okrivljeni N. sa ovakvom odbranom smišljeno i sračunato nastoji
da izbjegne krivičnopravnu odgovornost.
Dakle u postupku je utvrđeno da su okrivljeni S. M. i N. Š. u noći
26/27.10.2009.godine, u Ul. «Meše Selimovića» br. 111 u Novom Pazaru,
zajednički, u namjeri da sebi pribave protivpravnu imovinsku korist u iznosu
od 1.500 Eura, obijanjem oduzeli tuđu pokretnu stvar traktor marke IMT tip 539
vlasništvo Z. A,na način što su na parkingu ispred porodične kuće oštećenog uz
pomoć fizičke snage i podesnog sredstva polomili bravu za paljenje na
traktoru, isti stavili u pogon i odvezli ga u pravcu Rožaja i da su dana
16.12.2009.godine, u Rožajama, zajednički, obijanjem oduzeli tuđu pokretnu
stvar, putničko motorno vozilo marke "Golf II" reg. oznaka RO AH-353
vlasništvo M. G, na način što su upotrebom fizičke snage i podesnog sredstva
otvorili vrata vozila, ušli u vozilo, a zatim ga uz pomoć istog podesnog
sredstva stavili u pogon i odvezli u pravcu Republike Kosovo gdje su ga
prodali, u namjeri da sebi na ovaj način pribave protivpravnu imovinsku korist
u iznosu od 1.540,00 Eura.
U konkretnom slučaju okrivljeni su bili svjesni svog djela tj. svjesni radnje
posledice i uzročnog odnosa između njih i svjesni da zajednički vrše krivično
djelo i to su htjeli pa su postupali sa umišljajem u odnosu na oba djela, kao
saizvršioci. Pošto su okrivljeni izvršili dva krivična djela teške krađe u
vremenskoj povezanosti korišćenjem iste situacije i istovrsnog predmeta djela,
koja su obuhvaćena njihovim jedinstvenim umišljajem, to ista predstavljaju
jednu cjelinu i kvalifikuju se kao jedno-produženo krivično djelo.
Sa navedenih razloga sud nije prihvatio tezu odbrana branilaca okrivljenih da
u postupku nije utvrđeno da su njihovi branjenici izvršili krivično djelo koje
im je stavljeno na teret.
Iz ovakvog iznijetog i utvrđenog činjeničnog stanja nesumljivo proizilazi da
su u radnjama okrivljenih sadržani svi bitni elementi produženog krivičnog
djela teška krađa iz čl. 240. st. 1. tač. 1. u vezi čl. 23. st. 2. u vezi čl.
49. KZ, koje su izvršili kao saizvršioci, za koje djelo je sud iste oglasio
krivim i osudio ih na kaznu zatvora i to: okrivljenog S. M. u trajanju od
jedne godine, a okrivljenog N. Š. u trajanju od jedne godine i četiri mjeseca.
Prilikom odlučivanja o izboru vrste i visine kazne sud je imao u vidu stepen
krivice okrivljenih, okolnosti pod kojima su djela izvršena, držanje
okrivljenih nakon izvršenih djela, cijeneći pri tom kao olakšavajuće okolnosti
siromašno imovno stanje okrivljenog S, porodične prilike okrivljenog N. -otac
četvoro maloletne djece, dok je kao otežavajuće okolnosti okrivljenima cijenio
njihovu raniju osuđivanost i to: osuđivanost okrivljenog S. zbog istog
krivičnog djela i više puta osuđivanost okrivljenog N. zbog istog i sličnih
krivičnih djela, pa je sud vodeći pri tom računa i o stepenu nastupjelih
posledica, našao da je imalo mjesta izricanju ovakve vrste i visina kazne,
ubijeđen da su izrečene kazne zatvora u naznačenom trajanju srazmjerne težini
učinjenih kriv. djela i stepenu krivice okrivljenih i dovoljne za ostvarenje
svrhe kažnjavanja iz čl. 32. KZ u okviru opšte svrhe krivičnih sankcija iz čl.
4. istog zakona.
Na osnovu čl. 229. u vezi čl. 226. st. 2. i st. 4. ZKP, sud je obavezao
okrivljene da plate ovome sudu na ime troškova krivičnog postupka i to:
okrivljeni S. iznos od 495,00 eura a okrivljeni N. iznos od 345,00 eura, koji
troškovi se odnose na ime troškova za vještačenje i za branioce postavljene po
službenoj dužnosti.
Na osnovu čl. 229. u vezi čl. 226. st. 2. tač. 9.i st.3. ZKP, sud je obavezao
okrivljene da plate ovome sudu na ime paušala iznos od po 50,00 eura.
Na osnovu čl. 239. st.2. ZKP, sud je obavezo okrivljene da solidarno plate
oštećenom M. G. na ime naknade štete iznos od 1.540,00 eura sa zakonskom
kamatom počev od 16.12.2009.g. kao dana nastanka štete do konačne isplate, jer
je u postupku utvrđeno da su oštećenom u tom iznosu pričinili štetu, dok je
oštećeni Z. A. upućen na građansku parnicu radi ostvarivanja oštetnog
zahtjeva, obzirom da mu je predmetni traktor vraćen tako da podaci prikupljeni
u krivičnom postupku ne pružaju pouzdan osnov ni za potpuno ni za djelimično
presuđenje odštetnog zahtjeva.
Sa izloženog odlučeno je kao u dispozitivu ove presude.
OSNOVNI SUD U ROŽAJAMA, dana 19.12.2011.g.
Zapisničar, S U D I J A,
Aida Luboder s.r. Milosav Zekić s.r.
PRAVNA POUKA: Protiv ove presude može se izjaviti žalba u roku od 15 dana od
dana prijema iste i to Višem sudu u Bijelom Polju, a preko ovog suda.