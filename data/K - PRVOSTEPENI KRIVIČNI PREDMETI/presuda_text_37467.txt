OSNOVNI SUD U ROŽAJAMA
K.br. 30/12
U IME CRNE GORE
Sudija Osnovnog suda u Rožajama Milosav Zekić, uz učešće zapisničara Aide
Luboder , rješavajući po optužnici Osnovnog državnog tužilaštva iz Rožaja
Kt.br.16/12 od 10.02.2012.g. podnijeta protiv okrivljenog A. K. iz Rožaja, kao
saizvršioca, zbog produženog krivičnog djela teška krađa iz čl. 240. st.1.
tač. 2. u vezi čl. 23. st. 2. i čl. 49. Krivičnog zakonika nakon održanog
glavnog i javnog pretresa u prisustvu Osnovnog državnog tužioca Hajrana
Kalača, oštećenih H. D., i Š. N. , okrivljenog i njegovog branioca adv. M. B.,
a u odsustvu predstavnika uredno pozvanog oštećenog DOO "Gradina Copany" i
oštećenog N.K., dana 12.04.2012. donio je i javno objavio
P R E S U D U
Okrivljeni A. K., JMBG ., od oca M. i majke Z., rodj. M., rodjen ..g. u
Rožajama gdje i živi-Ul. "M.Tita" bb, drž. CG, razumije crnogorski jezik,
njegov jezik je crnogorski, pismen, završio SSS, nezaposlen, neoženjen,
siromašnog imovnog stanja, neosudjivan.
K R I V J E
Što je :
u noći između 24/25.12. 2011. godine, u naselju Baza, Opština Rožaje,
posredstvom djeteta M. M. obijanjem oduzeo tuđu pokretnu stvar i to motornu
testeru marke «Stihl 36» i električnu testeru marke «Stihl 14», vlasništvo
D.H., u vrijednosti od 665,00 Eura, na način što je čuvao stražu ispred
objekta u svom motornom vozilu marke «Golf» reg. oznaka RO AE 073, pazeći da
ne budu primijećeni, dok je M. M. otvorio zaključan prozor sa zadnje strane na
fabrici za finalnu preradu drveta na kojem je bilo polomljeno staklo, tako što
je provukao ruku kroz polomljeno staklo, spustio ručicu za otvaranje i ušao u
unutrašnjost radionice iz koje je oduzeo stvari i predao ih A., u namjeri da
sebi pribavi protivpravnu imovinsku korist,
dana 17/18.01.2012. godine, u selu Kalače, Opština Rožaje, posredstvom djeteta
M. M., obijanjem oduzeo tuđu pokretnu stvar i to motornu testeru marke «Stihl
84» elektronik sa dugim mačem dužine 105 cm, vlasništvo K. N., u vrijednosti
od oko 352,00 Eura, na način što je čuvao stražu ispred objekta u svom
motornom vozilu marke «Golf» reg. oznaka RO AE 073, pazeći da ne budu
primijećeni dok se dijete M. M. popelo na balvane koji su se nalazili pored
betonskog zida visine oko 3 m, preskočilo isti, a nakon toga ušlo preko
krovnog dijela u unutrašnjost magacinskog prostora tako što je skočio na sto,
na kojem su bile motorne testere i oduzelo stvar i predalo je A., u namjeri da
sebi pribavi protivpravnu imovinsku korist,
dana 19/20. 01.2012. godine, u DOO «Gradina company» Opština Rožaje, sa
umišljajem pokušao da oduzme tuđe pokretne stvari vlasništvo DOO «Gradina
company», u namjeri da sebi pribavi protivpravnu imovinsku korist, na način
što je preskočio metalnu ogradu visine 2,5 m, a zatim podesnim sredstvom obio
uređaj za zaključavanje vrata sušare koja su bila zaključana, ušao u
unutrašnjost iste iz koje ništa nije oduzeo, dok mu je dijete M. M. čuvalo
stražu pred vratima da ne bi bili primijećeni, nakon čega je pokušao da obije
vrata od druge prostorije ali nije uspio, zatim je pošao do trećih vrata i
ista obio, da bi na kraju obio vrata glavne zgrade-klanice, ušao u
unutrašnjost iste ali ništa nije oduzeo, jer je čuo vozilo vatrogasne službe
koje je davalo svjetlosne i zvučne signale, već je pobjegao sa lica mjesta,
neutvrđenog dana januara mjeseca 2012. godine, u naselju Baza, Opština Rožaje,
posredstvom djeteta M. M., obijanjem oduzeo tuđe pokretne stvari i to: motornu
testeru crvene boje, marke "Solo" i 200 m aluminijskog samonosivog kabla, koje
su se nalazile u objektu i 50 m podezemnog bakarnog kabla tzv. «trideset
petica» koje se nalazilo ispred objekta, vlasništvo Š. N., u vrijednosti od
1.118,00 Eura, na način što je čuvao stražu ispred objekta u motornom vozilu
koje je pozajmio od drugog lica, pazeći da ne budu primijećeni, dok je dijete
Mirnes Mujević , upotrebom fizičke snage obilo vrata magacinskog prostora, a
zatim ušlo u unutrašnjost istog iz kojeg je oduzelo stvari i predalo ih
Alminu, u namjeri da sebi pribavi protivpravnu imovinsku korist,
-čime je izvršio produženo krivično djelo teška krađa iz čl. 240. st. 1. tačka 1. u vezi čl. 49. Krivičnog zakonika. 
- pa ga sum primjenom pomenutih zakonskih propisa i čl. 4, 13, 15, 32, 36,
42, 45, 46, st. 1. tač. 4. Krivičnog zakonika i čl. 374. Zakonika o krivičnom
postupku
O S U Đ U J E
Na KAZNU ZATVORA u trajanju od 4 (četiri) mjeseca.
Da plati ovome sudu na ime troškova krivičnog postupka iznos od 88,00 eura i
na ime paušala iznos od 30,00 eura.
Da plati oštećenom H. D. iz Rožaja na ime odštenog zahtjeva iznos od 540,00
eura.
Da plati oštećenom Š. N. iz Rožaja na ime odštetnog zahtjeva iznos od 1.118,00
eura, sve u roku od 15 dana po pravosnažnosti ove presude, dok se oštećeni Š.
N. za višak odštetnog zahtjeva upućuje na građansku parnicu.
Oštećena DOO"Gradina Companiy" iz Rožaja se radi ostvarivanja odštetnog
zahtjeva upućuje na građansku parnicu.
Oštećeni N. K. nije postavio odštetni zahtjev.
O b r a z l o ž e nj e
Osnovno državno tužilaštvo iz Rožaja, podnijelo je ovome sudu optužni icu
Kt.br.16/12 od 10.02.2012.g. protiv okrivljenog A.K. iz Rožaja kao saizvršioc,
zbog produženog krivičnog djela teška krađa iz čl. 240. st.1. tač. 2. u vezi
čl. 23. st. 2. i čl. 49.Krivičnog zakonika (KZ).
Na glavnom pretresu ODT Hajran Kalač je izmijenio činjenični opis i pravnu
kvalifikaciju djela kao u dispozitivu ove presude, te je predložio da sud
okrivljenog oglasi krivim zbog krivičnog djela koje mu je stavljeno na teret
izmijenjenom optužbom i da ga osudi na kaznu zatvora u trajanju od jedne
godine.
Oštećeni H. D. je u završnoj riječi istakao da se ne pridružuje krivičnom
gonjenju ODT-a u odnosu na okrivljenog a postavlja odštetni zahtjev u iznosu
od 540,00 eura koliko je iznosila vrijednost motorne testere marke "Stihl 36
", dok mu je električna testera marke "Stihl 14" vraćena tako da u odnosu na
nju ne postavlja odštetni zahtjev.
Oštećeni Š. N.u završnoj riječi je istakao da se pridružuje krivičnom gonjenju
ODT-a u odnosu na okrivljenog i postavlja odštetni zahtjev u iznosu od
2.000,00 eura, jer je vrijednost stvari koje mu je oduzeo okrivljeni iznosila
2.000,00 eura.
Na glavnom pretresu održanom dana 12.04.2012.g. nijesu pristupili predstavnik
uredno pozvane oštećene DOO "Gradina Companiy" i uredno pzvani oštećeni N. K.,
pa je sud pretres održao u njihovom odsustvu. Oštećeni N. K. je na ranijem
pretresu održanom 02.03.2012.g. istakao da se nepridružuje krivičnom gonjenju
ODT-a u odnosu na okrivljenog, jer mu je motorna testera koju mu je oduzeo
okrivljeni vraćena, dok je predstavnik oštećene DOO "Gradina -Companiy" S.
Š.na istom pretresu naveo da se pridružuje krivičnom gonjenju ODT-a u odnosu
na okrivljenog i tražio da ga sud obaveže da plati oštećenom preduzeću iznos
od 150,00 eura na ime naknade štete koja je pričinjena na vratima koja su
obijena kritičnog dana.
Branilac okrivljenog adv. M.B.je u završnoj riječi predložio da sud njegovog
branjenika oslobodi od optužbe, jer u postupku nije dokazano da je izvršio
krivično djelo koje mu je stavljeno na teret.
Okrivljeni je u svojoj odbrani istakao: da nije učestvovao u obijanju objekta
vlasništvo H. D.u mjestu zv. Baza, Opština Rožaje i oduzimanju dvije motorne
testere marke "Stihl" u noći 24/25.12.2011.g.. Nije učestvovao u obijanju
objekta vlasništvo N. K. u selu Kalače, Opština Rožaje i oduzimanju motorne
testere dana 17/18.01.2012.g. Takođe nije pokušao da oduzme bilo koje stvari
iz objekta DOO "Gradina Companiy" dana 19/20.01.2012.g. niti je u toku januara
mjeseca 2012.g. u naselju Baza, Opština Rožaje učestvovao u obijanju objekta
vlasništvo Š. N. i oduzimanju motorne testere marke "Solo" i samonosivog i
podzemnog kabla, niti mu je poznato da je u ovim radnjama učestvovalo
dijete-M. M.. Istakao je da mu je M. januara mjeseca 2012.g. prodao jednu
motornu testeru marke "Stihl 84" za iznos od 50,00 eura, i jednu testeru marke
"Solo" za iznos od 20,00 eura M.mu je kazao da su ove testere njegovo
vlasništvo, da nijesu ukradene pa je pristao da ih kupi. Nikakve druge stvari
nije kupovao kod M. koga je upoznao 20-tak dana prije nego što mu je prodao
ove testere. Kasnije saznao da je testera "Stihl 84" koju je kupio kod M.
oduzeta iz objekta N. K., i istu je predao službenicima policije koji su je
vratili oštećenom. Takođe je saznao da je motorna testera marke "Solo" oduzeta
iz objekta Š. N., ali istu nije vratio oštećenom jer ju je je predhodno prodao
nekom licu sa Kosova, koje ne poznaje, za iznos od 40,00 eura. Predložio je da
ga sud oslobodi od optužbe, jer nije izvršio djelo za koje je optužen.
Po ovoj krivičnopravnoj stvari sud je izveo dokaze: saslušao svedoke -
oštećene H. D., N. K., S.Š., Š. N., svedoka M. M. u prisustvu njegovog oca V.
M., pročitao pisani nalaz i mišljenje vještaka mašinske struke S. M.od
09.03.2012.g., zapisnik o uviđaju Ispostave Rožaje br. Qu 14 od 20.01.2012.g.,
izvještaj kriminalističke tehnike br. 15/2012 od 20.01.2012.g., zapisnik o
uviđaju ispostave Rožaje od 19.01.2012.g., potvrdu o privremeno oduzetim
stvarima Ispostave Rožaje br. Qu 16 od 27.01.2012. i potvrda o vraćanju
privremeno oduzetih predmeta br. 02-Qu-16 od 28.01.2012.g., izvršio uvid u
fotodokumentaciju Ispostave Rožaje br. 15/2012 od 20.01.2012.g. i br. 3-12 od
19.01.2012.g., izvršio uvid u izvod iz matičnog registra rođenih br. 26-UPI -
202/12/126 od 10.01.2012.g. na ime M. M. i uvid u izvod iz kaznene evidencije
na ime okrivljenog.
Svedok- oštećeni H. D. je posvedočio da u naselju Baza, Opština Rožaje
poseduje fabriku radionicu za finalnu preradu drveta. U noći 24/25.12.2011.g.
radionica mu je obijena, tako što je izvršilac ušao u istu sa zadnje strane
kroz prozor visine od 1 m na kojem je bilo polomljeno malo parče stakla u
uglu, kroz koji otvor se mogla provući manja ruka, tako da je izvršilac
provukao ruku i pomoću nekog predmeta otvorio bravu od prozora, a zatim je
otvorio prozor i kroz isti ušao u unutrašnjost radionice iz koje je oduzeo
jednu motornu testeru marke "Stihl 36 " i jednu električnu motornu testeru
marke "Stihl 14". Da je saznao da su ove testere oduzeli okrivljeni i dijete
M. M.i da je M. električnu testeru prodao Isljamu D. koji mu je istu vratio, a
druga motorna testera čija je vrijednost iznosila 665,00 eura mu nije vraćena.
Svedok N. K. je posvedočio da u selu Kalače, Opština Rožaje poseduje brentu za
preradu drveta a pored nje i magacinski prostor u kojem drži motorne testere.
Da je u noći 17/18.01.2012.g. ovaj magacinski prostor obijen, tako što se
izvršilac popeo na balvane koji su se nalazili pored betonskog zida visine oko
3 m i preskočio ovaj zid, a zatim preko krovnog dijela ušao u magacinski
prostor, tako što je skočio na sto, na kojem su bile motorne testere i iz
istog oduzeo motornu testeru marke "Stihl 84", elektronik sa dugim mačem
dužine 105 cm. Čuo je da su u oduzimanju ove testere učestvovali okrivljeni i
dijete M.M.. Testera mu je vraćena od strane službenika Ispostave Rožaje.
Svedok S. Š.je posvedočio da je direktor klanice i prerade u DOO "Gradina-
Company" u Rožajama. Da je u noći 19/20.01.2012.g. nepoznato lice ušlo u krug
sušare, tako što je preskočilo preko metalne ograde visine oko 2,5 m, a zatim
obilo ulazna vrata sušare koja su bila zaključana, tj. uređaj za zaključavanje
i ušao u sušaru u kojoj se nalazilo sirovo meso iz koje nije ništa uzeo. Nakon
toga je pokušao da obije vrata od druge prostorije u kojoj se nalazilo suvo
meso koja su bila zaključana ali nije uspio, pa je obio treća vrata od
prostorije u kojoj se nije nalazilo ništa. Da je zatim izvršilac pošao do
glavne zgrade - klanice, obio glavna vrata i ušao u prostorije zgrade, ali iz
iste nije oduzeo ništa tj. nijesu primjetili da im je bilo šta oduzeto. Vidio
je otiske stopala-cipela dva lica u snijegu koja su došla iz pravca kuće M. K.
preko susjednih parcela do objekta, a zatim i od objekta preko susjednih
parcela prema magistrali. Nakon nekoliko dana u policiji je saznao da su
objekte obili neki K.sa dijetetom M..
Svedok - oštećeni Š. N. je posvedočio da poseduje magacinski prostor u mjestu
zv. Baza, Opština Rožaje. Negde u drugoj polovini januara 2012.g. , a nesjeća
e tačno datuma obijen mu je ovaj magacin, tako što je izvršilac, nasilnim
putem obio vrata od istog, a zatim ušao u unutrašnjost i iz magacina oduzeo
motornu testeru crvene boje marke "Solo" i 200 m aluminiskog samonosivog kabla
koji se nalazio u unutrašnjosti objekta, kao i 50 m podzemnog bakarnog kabla
zv.tridesetpetica, koji se nalazio ispred objekta zamotan u krugu gdje je
presečen, dok je preostali dio ostao ukopan u zemlju. Da mu je njegov komšija
M.M. u prisustvu njegovog oca priznao da je
zajedno sa okrivljenim A.K. obio objekat i oduzeo ove stvari, tj. da je on
oduzeo stvari a A. ga je čekao ispred, pošto ga je predhodno dovezao kolima.
Istakao je da mu stvari nijesu vraćene.
Svedok M. M.je na zapisniku Kt.br. 16/12 od 27.01.2012.g. prilikom saslušanja
kod ODT-a u izviđaju istakao: da je krajem 2012.g. upoznao A.K. zv.M., sa
kojim je jedne večeri sjedio u kafiću "Stil". Da mu je tada M.predložio da
ukrade jednu motornu testeru iz fabrike vlasništvo H. D. koji se nalazi u
naselju Baza, pored njegove kuće, nakon čega dovezao kolima do fabrike i čekao
ga u vozilu, dok je on pošao sa zadnje strane objekta i kroz polomljeno staklo
na prozoru, provukao ruku i jednu letvu, te otvorio bravu, a zatim i prozor,
ušao unutra kroz isti i iz objekta oduzeo motornu testeru marke "Stilh" koju
je iznio i predao je A., koji mu je dao 10,00 eura, a testeru je kasnije
prodao nekom licu zv. Dž.. Da ga je nakon nekoliko dana pozvao telefonom A. da
dođe kod njegove kuće, te kada je stigao A. je uzeo dva šafcigera, jedna
kliješta i torbu nakon čega su pošli pješice do obližnje zgrade preduzeća
"Gradina" i preskočili se preko ograde kruga preduzeća koja je visoka oko 2,5
m, nakon čega je A.pomoću šafcigera obio vrata od sušare, gdje se suši pršuta
i ostale mesne prerađevine i ušao unutra, dok mu je on čuvao stražu ispred
sušare. Da je čuo kako A. govori " u zajebali smo se, sirova pršuta" a zatim
je htio da obije druga vrata ali nije uspio, i kada je pokušao da obije treća
vrata naišlo je vozilo koje je davalo svetlosne i zvučne signale pa su
pomislili da je vozilo policije, pobegli su sa lica mjesta a u stvari je to
bilo vozilo vatrogasne jedinice. Da su u tom periodu jedne noći pošli do sela
Kalače vozilom okrivljenog A. i došli do jedne fabrike za preradu drveta-
brente, gdje mu je A. rekao da vidi, da li ima nešto unutra pa ga je poslušao
i popeo se na zid do kojeg su bili balvani i preskočio preko zida, te preko
krova ušao u unutrašnjost jedne prostorije i oduzeo sa stola jednu motornu
testeru marke "Stihl" koja je imala dugački mač i iznio je kroz prozor na
zidu, koji je otvorio sa unutrašnje strane, a zatim je predao A.koji ju je
stavio u auto i ponio je kod svoje kuće a njemu je dao 10,00 eura. Da je nakon
toga drugo veče pošao sa A.u naselju Baza kod njegovog komšije Š. N. koji
poseduje magacin. Tada je A. pozajmio auto od nekog njegovog druga, te su tim
autom pošli do magacina , ispred kojeg je A.parkirao vozilo, nakon čega je on
obio vrata koja su bila zatvorena, tako što ih je gurnuo i ušao unutra, dok ga
je Almin čekao ispred objekta u vozilu. Iz ove prostorije je uzeo motornu
testeru i predao je Alminu sa kojim se dogovorio da novac dobijen od prodaje
iste podijele po pola, što nije ispoštovao, već mu je kasnije dao samo 10,00
eura. Istakao je da je nakon toga oštećeni Šeko došao kod njegove kuće i žalio
se njegovom ocu da mu je nestala motorna testera.
Na glavnom pretresu održanom dana 02.03.2012.g. svedok M.M. je izmijenio iskaz
tako što je naveo da okrivljeni Almin Kalač nije učestvovao u obijanju objekta
vlasništvo H.D., N. K., DOO "Gradina Company" i Š. N. već je on obio ove
objekte i da je u objektu H. D. ulazio dva puta i oduzeo dvije testere od
kojih je jednu prodao okrivljenom A. a drugu I. D.. Da je iz objekta N. K.
oduzeo jednu motornu testeru koju je prodao okrivljenom Alminu, a iz objekta
"Gradina Company" nije oduzeo ništa jer nije našao suvu pršutu, već sirovo
meso. Da je iz objekta Š. N. oduzeo motornu testeru marke "Solo", a nije
oduzeo ni viseće ni podzemno kablo. Istakao je da je istina ovo što je kazao
na pretresu.
Na glavnom pretresu održanom dana 12.04.2012.g. svedok M. M. je izmijenio
iskaz dat na ranijem pretresu, tako što je naveo da ga je okrivljeni nagovorio
da pođe sa njim u naselje Baza, Opština Rožaje da oduzmu dvije motorne testere
iz objekta H. D., pa su zajedno došli kolima okrivljenog do objekta, te je
okrivljeni čuvao stražu ispred objekta, dok je on ušao u objekat kroz prozor
sa zadnje strane, tako što je provukao ruku kroz polomljeno staklo, spustio
ručicu za otvaranje pomoću letvice, otvorio prozor i ušao u unutrašnjost
objekta i uzeo jednu testeru marke "Stihl" i jednu električnu testeru koju je
prodao I.D. a drugu je okrivljeni odnio sa sobom. Nakon toga su u selu Kalače
iz objekta N. K. oduzeli motornu testeru, tako što su zajedno došli kolima do
objekta, a zatim je on preko balvana i betonskog zida ušao u unutrašnjost
objekta i oduzeo ovu testeru i predao je okrivljenom koji mu je čuvao stražu .
Da je sledeći put pošao sa okrivljenim pješice do DOO "Gradina Company", tako
što su preskočili metalnu ogradu i došli do objekta, a zatim je okrivljeni
obio vrata od sušare, ušao u unutrašnjost u namjeri da oduzme suvu pršutu, ali
ništa nije uzeo jer u toj prostoriji nije bilo pršute, već sirovo meso, a
zatim je obio još dvije prostorije i ništa nije uzeo, dok mu je on čuvao
stražu. U jednom momentu su čuli vozilo koje je davalo svetlosne i zvučne
signale, pa su pobjegli sa lica mjesta, jer su mislili da je policija, a
policija nije bila, već vozilo vatrogasne službe. Da su nakon toga obili
objekat Š. N. u naselju Baza, tako što su do objekta došli kolima koje je
okrivljeni pozajmio od nekog, nakon čega mu je okrivljeni čuvao stražu u
kolima, dok je on nogom obio ulazna vrata od objekta-magacina, ušao u
unutrašnjost i oduzeo motornu testeru marke "Solo" i predao je okrivljenom, a
nije oduzeo nikakvo podzemno i nadzemno kablo. Istakao je da se svaki put
dogovarao sa okrivljenim da obiju navedene objekte i oduzmu navedene stvari,
nakon čega bi zajedno pošli i oduzeli ove stvari koje je predavao okrivljenom
koji mu je prijetio da nesmije nikome kazati da su iste oduzeli. Da mu je
nakon što je saslušan kod ODT-a okrivljeni prijetio da će ga ubiti ukoliko na
sudu prizna da su zajedno oduzimali navedene stvari, pa se uplašio i prilikom
prvog saslušanja pred sudom je kazao da okrivljeni nije učestvovao u
oduzimanju ovih stvari, već je sve objekte on obio i oduzeo stvari. Nakon toga
je odlučio da kaže istinu svom ocu koji mu je rekao da pred sudom treba da
kaže istinu, pa je odlučio da ponovo da iskaz i kaže istinu, tako da je na
ovom pretresu i prilikom saslušanja pred tužiocem govorio istinu, a na ranijem
pretresu od 02.03.2012.g. nije govorio istinu pred sudom.
Iz nalaza i mišljenja vještaka S. M. vidi se da je vrijednost motorne testere
marke "Stihl 036" koja je oduzeta iz objekta vlasništvo H. D. iznosila 540,00
eura, a vrijednost električne testere marke "Stilh 014" koja je oduzeta iz
istog objekta iznosila 125,00 eura, tako da je ukupna vrijednost obe testere u
vrijeme oduzimanja iznosila 665,00 eura. Da je vrijednost motorne testere
marke "Stihl 084" koja je oduzeta iz objekta vlasništvo N. K. iznosila na dan
oduzimanja 352,00 eura. Da je vrijednost motorne testere marke "Solo" koja je
oduzeta iz objekta vlasništvo Š. N. iznosila 134,00 eura, dok je vrijednost 50
m podzemnog bakarnog kabla 4x35 mm iznosila 660 m a vrijednost tj. tržišna
cijena aluminiskog samonosivog kabla dužine 200 m na dan oduzimanja iznosila
324,00 eura, tako da je vrijednost motorne testere podzemnog i samonosivog
kabla vlasništvo Š. N. ukupno iznosila 1.118,00 eura.
Iz zapisnika o uviđaju od 19.01.2012.g. i fotodokumentacije Ispostave Rožaje
vidi se da je po prijavi N. K. da mu je iz radionice otuđena motorna testera
marke "Stihl 084", elektronik sa dugim mačem, izvršen je uviđaj u mjestu zv.
Kalače, Opština Rožaje i na licu mjesta su nađeni balvani uz betonski zid kao
i otvor kroz koji je izvršilac ušao u unutrašnjost objekta i oduzeo mu motornu
testeru a zatim otvorilo prozor od magacina kroz koji je izašlo vani, te da je
lice mjesta fotografisano prilikom vršenja uviđaja.
Iz zapisnika o uviđaju Ispostave Rožaje i izvještaja krim tehnike od
20.01.2012.g.,i fotodokumentacije vidi se da je dana 20.01.2012.g. oštećeni
Dž. Š. obavijestio Ispostavu da je u noći 19/20.01.2012.g. obijena
DOO"Gradina-Company" tj. pogon sušare u kojoj se nalazi veća količin svežeg
mesa i kobasica za sušenje, a zatim i vrata kotlarnice što je utvrđeno
uviđajem na lice mjesta. Da su nađeni tragovi gazeće površine obuće u snijegu
koji vode prema kući A. K. zv. M., koji tragovi se nijesu mogli
identifikovati. Obijeno je troje vrata od sušare i pokušano obijanje još
jednih vrata, što je fotografisano prilikom vršenja uviđaja.
Iz potvrde o privremeno oduzetim predmetima od 27.01.2012.g. vidi se da je od
A. K. oduzeta motorna testera marke "Stihl 084" elektronik dužine mača preko 1
m, a iz potvrde o vraćanju privremeno oduzetih predmeta od 28.01.2012.g. vidi
se da je oštećenom N. K. vraćena motorna testera marke "Stihl 084" elektronik.
Iz izvoda iz matičnog registra rođenih od 10.01.2012.g. na ime M. M. vidi se
da je isti rođen 06.03.1998.g. u Rožajama.
Cijeneći odbranu okrivljenog i sve izvedene dokaze kako pojedinačno tako i u
međusobnoj vezi u smislu čl. 370. st. 3. Zakonika o krivičnom postupku (ZKP),
sud je utvrdio sledeće činjenično stanje.
Da je okrivljeni A. K. u noći 24/25.12.2011.g. nagovorio dijete M. M. rođenog
06.03.1998.g. da pođe sa njim u naselje Baza, Opština Rožaje i da oduzmu
motorne testere iz objekta - fabrike za finalnu preradu drveta, vlasništvo H.
D. nakon čega ga je svojim vozilom marke "Golf" reg. oznake RO AE 073 poveo do
ove fabrike i čuvao stražu ispred objekta u vozilu, dok je M. sa zadnje strane
objekta otvorio zaključan prozor visine oko 1 m , tako što je provukao ruku
kroz polomljeno staklo i pomoću letve spustio ručicu, a zatim otvorio prozor,
ušao u unutrašnjost radionice i oduzeo motornu testeru "Stihl 36" čija je
vrijednost iznosila 540,00 eura i električnu testeru marke "Stihl 14" čija je
vrijednost iznosila 125,00 eura i predao ih A.. Da je električna testera
kasnije vraćena oštećenom, a druga motorna testera mu nije vraćena.
Ove činjenice utvrđene su iz iskaza svedoka - oštećenog H. D., iskaza svedoka
M. M. dat na zapisniku Kt. 16/12 od 27.01.2012.g. i sa pretresa od
12.04.2012.g., te nalaza i mišljenja vještaka mašinske struke S. M..
Naime iz iskaza svedoka - oštećenog H. D. proizilazi da mu je u noći
24/25.12.2012.g. obijena fabrika-radionica za preradu drveta u naselju Baza,
Opština Rožaje, tako što je izvršilac sa zadnje strane kroz prozor visine oko
1 m na kojem je bilo polomljeno parče stakla u uglu provukao ruku i pomoću
nekog predmeta otvorio bravu od istog, a zatim i prozor i ušao u unutrašnjost
iz kojeg je oduzeo motornu testeru marke "Stihl 36" i električnu motornu
testeru marke "Stihl 14" koja mu je kasnije vraćena, a druga testera mu nije
vraćena. Takođe iz iskaza ovog svedoka proizilazi da je ove testere oduzeli
okrivljeni posredstvom djeteta M. M..
Iz iskaza svedoka M. M. dat na zapisniku Kt. 16/12 od 27.01.2012.g. prilikom
saslušanja kod ODT-a u izviđaju i na pretresu održanom 12.04.2012.g.
proizilazi da ga je okrivljeni A. kritičnog dana nagovorio da pođe sa njim u
naselje Baza, Opština Rožaje i da oduzmu motorne testere u objektu H. D. i
poveo ga kolima do objekta, gdje je čuvao stražu, dok je on ušao u objekat sa
zadnje strane, tako što je provukao ruku kroz polomljeno staklo, spustio
ručicu za otvaranje pomoću letvice, otvorio prozor, ušao u unutrašnost objekta
i oduzeo jednu motornu tester marke "Stihl" i jednu električnu testeru.
Iskaz ovog svedoka u ovom dijelu, sud je prihvatio kao jasan, objektivan i
uvjerljiv, tim prije što isti do detalja opisao cilj tog togađaja i istovjetno
predstavio događaj prilikom saslušanja u izviđaju i na navedenom pretresu, a
dovodeći isti u vezu sa iskazom oštećenog H. D. koji je sud prihvatio kao
objektivan, jasan i nalazom i mišljenjem vještaka mašinske struke iz kojeg se
utvrđuje da je vrijednost navedenih motornih testera iznosila 665,00 eura u
vrijeme oduzimanja zaista nema sumnje u drugačije činjenično stanje.
Takođe je utvrđeno da je okrivljeni dana 17/18.01.2012.g. nagovorio dijete M.
M. da pođe sa njim i obiju objekat vlasništvo N. K. i oduzmu motornu testeru,
nakon čega ga je poveo svojim vozilom do objekta i čuvao stražu ispred
objekta, dok se M. popeo na balvane koji su se nalazili pored betonskog zida
visine oko 3 m, preskočio isti i ušao preko krovnog dijela u unutrašnjost
magacinkog prostora, skočio na sto na kojem su bile motorne testere i oduzeo
jednu motornu testeru marke "Stihl 84" elektronik sa mačem dužine 105 cm
vlasništvo oštećenog N.a, a zatim je iz magacina izašao kroz prozor koji je
otvorio i predao testeru okrivljenom.
Ove činjenice utvrđene su iz iskaza svedoka - oštećenog N. K. iskaza svedoka
M. M. dat na zapisniku Kt. 16/12 od 27.01.2012.g. i sa pretresa od
12.04.2012.g., nalaza i mišljenja vještaka mašinske struke S. M., zapisnika o
uviđaju od 19.01.2012.g. i potvrde o privremeno oduzetim i vraćenim
predmetima.
Naime, iz iskaza svedoka - oštećenog N. K.proizilazi da mu je u noći
17/18.01.2012.g. obijen magacinski prostor u selo Kalače, Opština Rožaje koji
se nalazi pored betonskog zida visine 3 m, do kojeg se nalaze balvani, tako
što izvršilac preskočio preko betonskog zida i preko krovnog dijela ušao u
magacin iz kojeg je oduzeo motornu testeru marke "Stihl 84" elektronik sa
mačem dužine 105 cm koja se nalazila na stolu. Iz iskaza ovog svedoka
proizilazi da je okrivljeni posredstvom djeteta M. M. oduzeo ove stvari, i da
mu je testera kasnije vraćena.
Iz iskaza svedoka M. M. dat na zapisniku Kt. 16/12 od 27.01.2012.g. prilikom
saslušanja kod ODT-a u izviđaju i na pretresu održanom 12.04.2012.g.
proizilazi da ga je okrivljeni A. kritičnog dana nagovorio da pođe sa njim u
selo Kalače, Opština Rožaje da oduzmu motornu testeru iz magacina N. K. i
poveo ga svojim vozilom i čuvao mu stražu, dok se on popeo na balvane koji su
se nalazili do betonskog zida, preskočio isti i preko krovnog dijela ušao u
unutrašnjost magacina i oduzeo motornu testeru sa stola marke "Stihl" koja je
imala dugački mač, a zatim je iznio kroz prozor koji je otvorio sa unutrašnje
strane i predao je okrivljenom.
Iskaz ovog svedoka u ovom dijelu, sud je prihvatio kao jasan, objektivan i
uvjerljiv, obzirom da je do detalja opisao cilj tog togađaja i istovjetno
predstavio događaj prilikom saslušanja u izviđaju i na pretresu od
12.04.2012.g., a dovodeći isti u vezu sa iskazom oštećenog N. K., koji je sud
prihvatio kao objektivan, jasan i nalazom i mišljenjem vještaka mašisnke
struke iz kojeg se utvrđuje da je vrijednost navedene motorne testere u
vrijeme oduzimanja iznosila 352,00 eura u vrijeme oduzimanja i ostalim
navedenim dokazima zaista nema sumnje u drugačije činjenično stanje.
Nadalje je utvrđeno da je okrivljeni dana 19/20.01.2012.g. sa djetetom M. M.
došao kod objekta DOO "Gradina Company", Rožaje, tako što su preskočili ogradu
visine 2,5 m a zatim je obio vrata od sušare koja su bila zaključana i ušao u
unutrašnjost u namjeri da oduzme suvo meso iz iste , dok mu je dijete M. M.
čuvalo stražu pred vratima, ali pošto se u ovoj sušari nalazilo sirovo meso
ništa nije oduzeo, nakon čega je pokušao da obije vrata od druge prostorije u
kojem se nalazilo suvo meso ali nije uspio, pa je obio treća vrata od
prostorije u kojoj nije našao robu koju je tražio da bi na kraju obio vrata od
klanice, ali ništa nije uzeo, jer je čuo vozilo koje je davalo zvučne i
svetlosne signale vatrogasnog vozila, pa pošto je pomislio da je vozilo
policije pobjegao je sa lica mjesta.
Ove činjenice utvrđene su iz iskaza svedoka S. Š., iskaza svedoka M. M. dat na
zapisniku Kt. 16/12 od 27.01.2012.g. i sa pretresa od 12.04.2012.g., nalaza i
mišljenja vještaka mašinske struke S. M. i zapisnika o uviđaju od
20.01.2012.g.
Naime, iz iskaza svedoka S. Š. proizilazi da su u noći 19/20.01.2012.g.
obijena vrata sušare u njegovom preduzeću DOO "Gradina Company" u Rožajama, u
kojoj se nalazilo sirovo meso, iz kojeg ništa nije oduzeto, nakon čega je
izvršilac pokušao da obije vrata druge prostorije u kojoj se nalazilo suvo
meso ali nije uspio a zatim je obio treća vrata od prostorije u kojoj se nije
nalazilo ništa i četvrta vrata od glavne zgrade - klanice u kojoj nijesu
primjetili da je bilo šta oduzeto, te da je vidio otiske obuće dva lica u
snijegu koji su došli iz pravca kuće oca okrivljenog, koja su se preskočila
preko ograde visine oko 2,5 m i ušla u krug sušare. Iz iskaza ovog svedoka
proizilazi da je obijanje objekta izvršio okrivljeni i da je sa njim bilo
dijete M. M..
Iz iskaza svedoka M. M. dat na zapisniku Kt. 16/12 od 27.01.2012.g. prilikom
saslušanja kod ODT-a u izviđaju i na pretresu održanom 12.04.2012.g.
proizilazi da ga je okrivljeni A. kritičnog dana nagovorio da pođe sa njim do
preduzeća DOO "Gradina Company", da iz istog oduzmu sušeno meso, nakon čega su
pješice pošli od A. kuće prema objektu i preskočili se preko ograde, visoke
oko 2,5 m, a zatim došli do sušare, gdje je A. obio vrata od iste i ušao
unutra dok mu je on čuvao stražu, a zatim je izašao rekavši mu da je sirova
pršuta u ovoj prostoriji, pa je pokušao da obije druga vrata ali nije uspio, a
zatim je obio još jedna vrata ali ništa nije uzeo, jer su čuli vatrogasno
vozilo koje je davalo svetlosne i zvučne signale pa su pobjegli sa lica mjesta
misleći da je policija.
Imajući u vidu iskaz ovog svedoka koji je sud prihvatio kao jasan, objektivan
i uvjerljiv, te dovodeći isti u vezu sa iskazom svedoka oštećenog Suada
Škrijelja koji je objektivno i uvjerljivo predstavio događaj, zaista se
nedvosmisleno utvrđuje prednje činjenično stanje.
Takođe je utvrđeno da je okrivljeni A. neutvrđenog dana januara mjeseca
2012.g. nagovorio dijete M. M. da pođe sa njim u naselje Baza, Opština Rožaje
i da obiju objekat, vlasništvo Š. N. i iz istog oduzmu motornu testeru i dr.
stvari koje nađu, nakon čega su do objekta došli vozilom koje je okrivljeni
pozajmio od nekog lica, te je A. čuvao stražu ispred objekta, dok je M. obio
vrata od magacinskog prostora objekta, ušao u unutrašnjost i oduzeo motornu
testeru crvene boje marke "Solo" i 200 m samonosivog aluminiskog kabla koji su
se nalazili u objektu, kao i 50 m bakarnog kabla tzv "trideset petica" koje se
nalazilo ispred objekta zamotano u krug, gdje ga je presjekao, a preostali dio
je ostao zakopan u zemlju, koje je predao A.. Utvrđeno je da je vrijednost
motorne testere i navedenog kabla u vrijeme oduzimanja iznosila 1.118,00 eura.
Ove činjenice utvrđene su iz iskaza svedoka-oštećenog Š. N., a djelimično i iz
iskaza svedoka M. M. dat na zapisniku Kt. 16/12 od 27.01.2012.g. i sa pretresa
od 12.04.2012.g.,kao i iz nalaza i mišljenja vještaka mašinske struke S. M..
Naime iz iskaza svedoka - oštećenog Š. N. proizilazi da mu je u drugoj
polovini Januara mjeseca 2012.g. u mjestu Baza, Opština Rožaje, obijen objekat
u kojem se nalazila motorna testera crvene boje marke "Solo" i 200 m
aluminiskog samonosivog kabla, tako što je izvršilac obio ulazna vrata od
magacina i iz istog oduzeo ovu testeru i kablo, a zatim je ispred objekta
oduzeo i 50 m bakarnog kabla tzv "trideset petica" koje je bilo zamotano u
krug, gdje je presečeno, a preostali dio je ostao zakopan u zemlju. Iz iskaza
ovog svedoka, takođe proizilazi da je ove stvari oduzeo okrivljeni posredstvom
djeteta M. M..
Imajući u vidu iskaz ovog svedoka, koji je sud prihvatio kao jasan, objektivan
i uvjerljiv, te dovodeći isti u vezu sa iskazom svedoka M. M. u dijelu u kojem
isti navodi da je on kritičnog dana došao sa okrivljenim A. do objekta
oštećenog Š. N. u naselju Baza, Opština Rožaje tj. da ga je okrivljeni dovezao
kolima, koja je pozajmio kod nepoznatog lica i ostao da čuva stražu ispred
objekta, dok je on obio vrata od magacina , ušao u isti i oduzeo jednu motornu
testeru marke "Solo"koju je predao okrivljenom A., zaista se nedvosmisleno
utvrđuje da je okrivljeni posredstvom M., pored motorne testere kritičnog dana
oduzeo i navedeno kablo iz objekta i ispred objekta, dok se iz nalaza i
mišljenja vještaka mašinske struke S. M. utvrđuje da je vrijednost navedenih
stvari u vrijeme oduzimanja iznosila 1.118,00 eura.
Sud je cijenio iskaz svedoka M. M., dat na pretresu od 02.03.2012.g. kada je
negirao da je okrivljeni A. K. učestvovao u obijanju objekata vlasništvo
oštećenih i oduzimanju navedenih stvari, ali njegov iskaz u tom dijelu nije
prihvatio obzirom da je isti neobjektivan, neuvjerljiv i opovrgnut njegovim
kazivanjem datim u postupku sprovođenja izviđaja i na pretresu od
12.04.2012.g., koji iskazi su međusobno saglasni u bitnom, logični, objektivni
i potkrijepljeni ostalim izvedenim dokazima, tako da je očigledno da je
okrivljeni uticao na ovog svedoka da promijeni iskaz da bi mu pomogao da
izbjegne krivičnopravnu odgovornost, što se jasno utvrđuje iz njegovog iskaza
datom na pretresu od 12.04.2012.g. Takođe sud nije prihvatio iskaz svedoka M.
M. u dijelu u kojem navodi da iz objekta - magacina oštećenog Š. N. kritičnog
dana nije oduzeo samonosivo aluminisko kablo i podzemno bakarno kablo, obzirom
da je njegov iskaz u ovom dijelu neuvjerljiv i usmjeren ka tome da olakša
položaj okrivljenog u postupku, tim prije što nenalazi oslonca u iskazu
oštećenog-svedoka Š. N. iz kojeg se nesumljivo utvrđuje da mu je istog dana
kada mu je oduzeta motorna testera oduzeto i navedeno kablo iz čega jasno
proizilazi da je i kablo oduzeo zajedno sa motornom testerom.
Sud je cijenio iskaz okrivljenog u kojem ističe da nije učestvovao u obijanju
objekata oštećenih sa djetetom M. M., niti u oduzimanju navedenih stvari, ali
njegov iskaz nije prihvatio obzirom da je isti neobjektivan, neuvjerljiv i
nenalazi oslonca u iskazu svedoka M. M. dat u izviđaju i na pretresu od
12.04.2012.g., i ostalim izvedenim dokazima iz kojih se nesumljivo utvrđuje da
je okrivljeni posredstvom ovog svjedoka tj. djeteta, obio navedene objekte
oštećenih i oduzeo navedene stvari, tako da je očigledno da okrivljeni sa
ovakvom odbranom nastoji da izbegne krivičnopravnu odgovornost.
Sa navedenih razloga sud nije prihvatio tezu odbrane branioca okrivljenog, da
u postupku nije dokazano da je njegov branjenik izvršio krivično djelo koje mu
je stavljeno na teret, te da istog treba osloboditi od optužbe.
Dakle,u postupku je utvrđeno da je okrivljeni u noći između 24/25.12. 2011.
godine, u naselju Baza, Opština Rožaje, posredstvom djeteta M. M. obijanjem
oduzeo tuđu pokretnu stvar i to motornu testeru marke «Stihl 36» i električnu
testeru marke «Stihl 14», vlasništvo D. H., u vrijednosti od 665,00 Eura, na
način što je čuvao stražu ispred objekta u svom motornom vozilu marke «Golf»
reg. oznaka RO AE 073, pazeći da ne budu primijećeni, dok je M.M. otvorio
zaključan prozor sa zadnje strane na fabrici za finalnu preradu drveta na
kojem je bilo polomljeno staklo, tako što je provukao ruku kroz polomljeno
staklo, spustio ručicu za otvaranje i ušao u unutrašnjost radionice iz koje je
oduzeo stvari i predao ih A., u namjeri da sebi pribavi protivpravnu imovinsku
korist, i da je dana 17/18.01.2012. godine, u selu Kalače, Opština Rožaje,
posredstvom djeteta M. M., obijanjem oduzeo tuđu pokretnu stvar i to motornu
testeru marke «Stihl 84» elektronik sa dugim mačem dužine 105 cm, vlasništvo
K. N., u vrijednosti od oko 352,00 Eura, na način što je čuvao stražu ispred
objekta u svom motornom vozilu marke «Golf» reg. oznaka RO AE 073, pazeći da
ne budu primijećeni dok se dijete M. M. popelo na balvane koji su se nalazili
pored betonskog zida visine oko 3 m, preskočilo isti, a nakon toga ušlo preko
krovnog dijela u unutrašnjost magacinskog prostora tako što je skočio na sto,
na kojem su bile motorne testere i oduzelo stvar i predalo je A., u namjeri da
sebi pribavi protivpravnu imovinsku korist, i da je dana 19/20. 01.2012.
godine, u DOO «Gradina company» Opština Rožaje, sa umišljajem pokušao da
oduzme tuđe pokretne stvari vlasništvo DOO «Gradina company», u namjeri da
sebi pribavi
protivpravnu imovinsku korist, na način što je preskočio metalnu ogradu visine
2,5 m, a zatim podesnim sredstvom obio uređaj za zaključavanje vrata sušare
koja su bila zaključana, ušao u unutrašnjost iste iz koje ništa nije oduzeo,
dok mu je dijete M. M. čuvalo stražu pred vratima da ne bi bili primijećeni,
nakon čega je pokušao da obije vrata od druge prostorije ali nije uspio, zatim
je pošao do trećih vrata i ista obio, da bi na kraju obio vrata glavne zgrade-
klanice, ušao u unutrašnjost iste ali ništa nije oduzeo, jer je čuo vozilo
vatrogasne službe koje je davalo svjetlosne i zvučne signale, već je pobjegao
sa lica mjesta, te da je
neutvrđenog dana januara mjeseca 2012. godine, u naselju Baza, Opština Rožaje,
posredstvom djeteta M. M., obijanjem oduzeo tuđe pokretne stvari i to: motornu
testeru crvene boje, marke "Solo" i 200 m aluminijskog samonosivog kabla, koje
su se nalazile u objektu i 50 m podezemnog bakarnog kabla tzv. «trideset
petica» koje se nalazilo ispred objekta, vlasništvo Š. N., u vrijednosti od
1.118,00 Eura, na način što je čuvao stražu ispred objekta u motornom vozilu
koje je pozajmio od drugog lica, pazeći da ne budu primijećeni, dok je dijete
M. M. , upotrebom fizičke snage obilo vrata magacinskog prostora, a zatim ušlo
u unutrašnjost istog iz kojeg je oduzelo stvari i predalo ih A., u namjeri da
sebi pribavi protivpravnu imovinsku korist.
U konkretnom slučaju okrivljeni je u kratkom vremenskom periodu učinio više
istovrsnih krivičnih djela korišćenjem iste situacije na jedinstvenom prostoru
i sa jedinstvenim umišljajem, pa se ista kvalifikuju kao jedno - produženo
krivično djelo.
Iz ovakvog iznijetog i utvrđenog činjeničnog stanja, nesumljivo proizilazi da
su u radnjama okrivljenog sadržani svi bitni elementi produženog krivičnog
djela teška krađa iz čl. 240. st. 1. tačka 1. u vezi čl. 49. KZ, za koje djelo
je sud istog oglasio krivim i osudio ga na kaznu zatvora u trajanju od 4
mjeseca, kao ublaženu kaznu, primjenom čl. 45, 46 st. 1 tač. 4. KZ.
Prilikom odmeravanja ovakve vrste i visine kazne, sud je imao uvidu sve
okolnosti iz čl. 42. KZ koje utiču da kazna bude veća ili manja, pa je
okrivljenom od olakšavajućih okolnosti cijenio njegovu životnu dob, jer se
radi o relativno mlađoj osobi siromašno imovno stanje i raniju neosuđivanost,
koje su u svojoj ukupnosti cijenjene kao naročito olakšavajuće okolnosti, dok
otežavajućih okolnosti na njegovoj strani sud nije našao.
Cijeneći navedene okolnosti, kao i okolnosti pod kojima je djelo izvršeno,
stepen nastupjele posledice i držanje okrivljenog nakon izvršenog djela, sud
je našao da je imalo mjesta izricanju ovakve vrste i visine kazne, ubijeđen da
je izrečena kazna zatvora u naznačenom trajanju, kao ublažena kazna,
srazmjerna težini učinjenog djela i stepenu krivice okrivljenog i dovoljna za
ostvarenje svrhe kažnjavanja iz čl. 32. KZ tj. dovoljna da utiče na
okrivljenog da ubuduće ne vrši bilo kakva krivična djela, u okviru opšte svrhe
krivičnih sankcija iz čl. 4. istog zakona tj. dovoljna da utiče na druge da ne
čine ista ili slična krivična djela.
Na osnovu čl. 229. u vezi čl. 226. st. 2. tač. 1.ZKP, sud je obavezao
okrivljenog da plati ovome sudu na ime troškova krivičnog postupka iznos od
88,00 eura, koji troškovi se odnose na ime troškova za vještačenje .
Na osnovu čl. 229. u vezi čl. 226. st. 2. tač. 9. i st. 3.ZKP, sud je obavezao
okrivljenog da plati ovome sudu na ime paušala iznos od 30,00 eura, a ovo
imajući u vidu trajanje i složenost krivičnog postupka kao i imovno stanje
okrivljenog.
Na osnovu čl. 239. st. 2. ZKP, sud je obavezao okrivljenog da plati oštećenom
H.D.na ime odštetnog zahtjeva iznos od 540,00 eura, obzirom da je u postupku
utvrđeno da je u tom iznosu pričinio štetu oštećenom, jer je vrijednost
motorne testere marke "Stihl 36" , koja mu nije vraćena, iznosila 540,00 eura
, pa je okrivljeni dužan da mu nadoknadi štetu u tom iznosu.
Na osnovu čl. 239. st. 2. ZKP, sud je obavezao okrivljenog da plati oštećenom
Š. N. na ime odštetnog zahtjeva iznos od 1.118,00 eura, jer je u postupku
utvrđeno da je u tom iznosu pričinio štetu oštećenom, jer je vrijednost
motorne testere, samonosivog aluminiskog i podzemnog bakarnog kabla koje mu je
oduzeo, iznosila 1.118,00 eura pa je dužan da mu nadoknadi štetu u tom iznosu,
dok se oštećeni za višak odštetnog zahtjeva upućuje na građansku parnicu.
Na osnovu čl. 239. st. 1. ZKP, oštećena DOO"Gradina-Company" se radi
ostvarivanja odštetnog zahtjeva upućuje na građansku parnicu, jer podaci
prikupljeni u krivičnom postupku ne pružaju pouzdan osnov ni za potpuno ni za
djelimično potvrđenje odštetnog zahtjeva.
Oštećeni N. K.nije postavio odštetni zahtjev.
Sa izloženog odlučeno je kao u dispozitivu ove presude.
OSNOVNI SUD U ROŽAJAMA, dana 12.04.2012.g.
Zapisničar, S U D I J A,
Aida Luboder s.r. Milosav Zekić s.r.
PRAVNA POUKA: Protiv ove presude može se izjaviti žalba u roku od 15 dana od
dana prijema iste i to Višem sudu u Bijelom Polju, a preko ovog suda.