
K.br.199/11 
                                                        **  U IME CRNE GORE**



                    Osnovni  sud u Pljevljima, kao prvostepeni  krivični sud, po sudiji Ljiljani Popović, uz  sudjelovanje zapisničara Leković Zore, u krivičnom predmetu protiv optuženog Č. M. iz P., zbog krivičnog djela  ugrožavanje sigurnosti  iz čl.168 st.2 u vezi st.1 Krivičnog zakonika,  po  optužnom predlogu ODT Pljevlja Kt.br.205/11 od 18.10.2011.godine, nakon održanog  glavnog i javnog pretresa,  u prisustvu zamjenika ODT Pljevlja  Tomčić Milivoja, oštećenog Č. R. i Č. M. i optuženog Č. M., dana  25.11.2011.godine, donio je i javno objavio


                                            **             P R E S U D U **


                    **Optuženi    Č.  M., JMBG ....,   **od oca S. i majke L. rodjene  C., rodjen  u P. dana  .....godine, sa prebivalištem u selu G., opština P.,  neoženjen, nezaposlen, pismen,  završio  za stolara, vojsku nije služio, nevodi se  u VE, srednjeg imovnog stanja, osudjivan.


                                                        **K R I V      J E**

                    **Što je :   **

                    Dana  30.07.2011.godine  oko 10,00 časova  u selu G., opština P.,  ugrozio sigurnost oštećenim  Č. R.  i Č. M.  prijetnjom  da će napasti na život i tijelo oštećenih na način što je  vraćajući se  sa zajedničkog   bazena za vodu  sa svojim  ocem S. uputio  riječi prijetnje oštećenim  govoreći: " Danas je Ognjena Marija, danas će krv da padne"  a nakon toga  iz štale svoga oca uzeo   nož za sječenje sijena  i držeći ga u rukama  potrčao prema kući oštećenog R.  pri čemu je njegov brat B.  pokušavao da mu otme nož i  dolaskom u dvorište R. kuće  dok se ovaj nalazio sakriven u svojoj kolibi, prijetećim tonom rekao :   "Pusti mi nož hoću da ubijem R. i M., "danas će krv da padne", a zatim je prolazeći pored kuće oštećenog M. sa rastojanja od oko 50 m  upućivao  oštećenom  M. prijetnju  riječima: "Vi B. sinovi, jebaću  vam majku i vas ću  pobiti i zaklati",

                    **čime je izvršio   krivično djelo  ugrožavanje  sigurnosti  iz čl.168 st.2 u vezi st.1 Krivičnog Zakonika,**

                         pa ga  sud  na osnovu citiranog zakonskog propisa
te primjenom čl.4,5,13, 15,32,33,36 i  42 Krivičnog zakonika   te čl. 226,229
i 374 ZKP-a     
                                                          O  S  U  DJ  U  J
E 
                    **Na kaznu zatvora u trajanju od 3(tri) mjeseca.**

                    Optuženi je dužan platiti ovom sudu na ime paušala iznos od  27,50 eura ,

                    a sve ovo u roku od 15.dana po pravnosnažnosti presude, pod prijetnjom prinudnog izvršenja.

                       Imovinsko pravnog zahtjeva nije bilo.


                                                        **  O b r a z l o ž e nj e **

                     Osnovno  državno tužilaštvo iz Pljevalja  optužnim predlogom Kt.br.205/11  od 18.10.2011.godine  optužilo je Č. M.  iz P.  da je izvršio  krivično  djelo     ugrožavanje sigurnosti  iz čl.168 st.2 u vezi st.1 Krivičnog Zakonika a na način, mjesto i vrijeme  bliže opisano  izrekom ove presude  i u završnoj   riječi  zamjenik ODT Pljevlja je predložio  da  sud optuženog oglasi krivim  i osudi  po zakonu.

                    Oštećeni Č. R. je istakao u završnoj riječi da  se  pridružuje krivičnom gonjenju  a da ne postavlja   imovinsko pravni zahtjev.

                    Oštećeni Č. M.  se nije pridružio krivičnom gonjenju   niti postavio imovinsko pravni zahtjev.

       Optuženi Č. M.  u svojoj odbrani datoj u  prethodnom postupku navodi  da je dana 29.07.2011.godine  dolazio na bazen za vodu  koji se   nalazi u selu G. na imanju Č. M.  i vidio da je  u  njegov priključak za vodu  neko zakucao  drveni klin  i tog dana  kad  je  sreo R. sina M.   pitao ga je ko je zakucao drveni klin u njegov priključak za vodu  a on mu rekao da je to uradio M.  pa kada je naišao pored M. kuće i vidio M. ispred  a na bazenu koji se nalazi  u blizini M. kuće vidio mladjeg  R. sina R.   je rekao R.  da mu se pusti voda  a čuo je  da je M. ispred  svoje kuće galamio nešto  na njega  odnosno govorio je "sačekaj me ti tu"  a on je shvatio  da M. hoće da se bije  sa njim  pa je otišao  prema svojoj kući.  Tu veče  kod njega kući je došla policija i privela ga  gdje je dao izjavu  a zatim pušten  i naredno jutro se vratio kući u selo G.. Optuženi dalje u svojoj odbrani navodi da je dana 30.07.2011.godine  u jutarnjim časovima došao u selo G. i otišao kod oca S. na livadu gdje je čuvao ovce  i rekao  ocu  da on ode kod M. i R.  i  dogovori se sa njima oko vode  a iz razloga   jer je otac vlasnik imanja. Na zajedničkom bazenu koji se nalazi  u blizini M. kuće njegov otac ima priključak za vodu. Njegov otac S. je odbio da  ide  kod R. i M.. Optuženi dalje navodi  da je tada iz štale  uzeo nož za  sječenje sijena  i krenuo  prema bazenu  da postavi ventil  na crijevo koje vodi  za  njegovu kuću  i sa nožem u ruci svratio  ispred R. kuće koja je na udaljenosti oko 50 m od bazena  i sjeo  za sto u dvorištu  a nož stavio  ispred sebe na sto. Njegov brat B. je došao za njim,  ispred R. kuće nikog nije bilo  a na prozoru kuće je bila  R. supruga  M. kojoj je govorio  da pozove R.  da sa njim razgovara  ali R. nije došao  niti je on R. gdje vidio. M. je vidio  ispred  njegove kuće koja se nalazi u blizini R. kuće, sa M. je bila i njegova supruga   a kasnije su došli  i roditelji optuženog  pa je M. rekao  da ga u vezi vode  više ništa neće pitati  već   će  sam uzeti vodu  i moguće je  da je u ljutnji opsovao M.  i pošto se R. nije pojavio  uzeo je nož i  otišao sa nožem u ruci  u pravcu svoje štale  odakle je nož i uzeo. Kazao je i to da, dok je išao  prema R.kući  B. je pokušavao da mu otme nož iz ruke jer je mislio da će  da bije R.  te da je moguće da je u ljutnji  izgovarao riječi psovke  ali da tvrdi da nikakve riječi prijetnje nije upućivao  R. i M.  te tvrdio  da im nije  govorio da će ih pobiti i zaklati niti je govorio  da će krv da padne.  Na glavnom pretresu  ne  priznajući izvršenje krivičnog djela ni svoju krivicu i ostajući pri odbrani iz prethodnog postupka  istakao je  da je u ljutnji  upućivao psovke tog dana M. i R. ali više  M. dok nikakvu prijetnju nije upućivao ni jednom od njih dvojice niti im je govorio  da će ih  pobiti i zaklati  niti da će krv da padne  ali im je psovao majku riječima "jebaću vam majku"  ali je to  bilo samo u ljutnji. Od tog   dogadjaja  nije se sretako sa R. i M.  tako da se nisu izmirili  i sad se kaje  što im je  psovao majku  jer njihove majke nijesu ništa krive. Sa R. nema ništa  i nezna što je R. ljut na njega  a od M. traži da mu očepi vodu  jer mu je R. sin  M. rekao  da mu je vodu začepio M..  Objasnio je  da je dana 30.07.2011.godine  a to je praznik Ognjena Marija  dolazio pre kuću Č. R.  jer je bježao od brata koji ga je jurio  jer  je on nožem kojim se siječe sijeno bio presjekao crijevo od  vode svoga oca  da bi postavio ventil na to crijevo  i tog jutra nije vidio R.  a čuo je da je R. bio pobjegao od njega u kolibu  ili anbar  jer je čuo  da mu on prijeti da će ga ubiti  a nije mu to prijetio  ili je R. možda vidio  da je on dotrčao do njegove  kuće sa nožem od sijena  pa je posumnjao, a i on optuženi bi posumnjao  ako bi neko trčao  njegovoj kući   sa nožem od sijena. R. žena je bila na spratu kuće ali nije izlazila iz kuće  a on nezna zbog čega je B. jurio za njim, da li da ga bije ili da mu otme nož a prethodno je brata nazvao špijunom.  Dok je bio pred R. kućom vidio je M. da stoji pred svojom kućom  a M. kuća je udaljena  od R.  možda 100 m i čak  i kad se normalno priča pred R. kućom to može da se čuje pred M. kućom a ako se dereš mora  se čuti. Sa oštećenim je bio u dobrim odnosima  i nijesu se nikad svadjali . U završnoj riječi  odluku o svojoj krivici i kazni  ostavio na ocjenu sudu.

                     U dokaznom postupku  sud je saslušao  svjedoka - oštećene Č. R. i Č. M.,  saslušao svjedoka Č. M.  i pročitao  izvod iz KE za optuženog.

                    Nakon  provedenog dokaznog postupka  i ocjene  izvedenih dokaza  a pri tom cijeneći   odbranu optuženog Č. M. sud je utvrdio da je optuženi  izvršio krivično djelo ugrožavanje sigurnosti  iz čl.168 st.2 u vezi st.1 Krivičnog zakonika  kako mu se to javnom optužbom i stavlja na teret  pa ga je sud oglasio krivim i osudio po zakonu.

                    Naime,  javna optužba  stavlja na teret  optuženom Č. M. da je izvršio  krivično djelo ugrožavanje sigurnosti iz čl.168 st.2 u vezi st.1  Krivičnog zakonika tako što je  dana 30.07.2011.godine oko 10,00 časova u  selu G.  u P. oštećenim Č. R. i M.  ugrozio sigurnost  prijetnjom da će napasti na život i tijelo oštećenih upućujući im  riječi prijetnje  "danas je Ognjena Marija, danas će krv da padne" nakon  čega je uzeo nož  za sječenje sijena i držeći ga u rukama  potrčao prema kući oštećenog R. dok je njegov brat  B. pokušavao da mu otme nož   pa kada je optuženi došao u dvorište kuće oštećenog R. koji je bio sakriven u svojoj kolibi  prijetećim tonom je rekao "pusti mi nož hoću  da ubijem R. i M., danas  će krv da padne" a zatim prolazeći pored kuće oštećenog M.  sa rastojanja od oko 50 m  oštećenom M.  uputio riječi prijetnje " Vi B. sinovi,  jebaću vam majku i vas ću pobiti i zaklati".

                      Optuženi Č. M. ne priznaje izvršenje krivičnog djela ni krivicu  navodeći da je  kritičnog dana  oštećenim Č. M. i R. upućivao riječi psovke  govoreći im "jebaću vam majku"  ali  da su to riječi psovke   izrčene u ljutnji  te da im nije upućivao riječi prijetnje  niti im govorio  da će ih pobiti i zaklati niti da će da padne krv  a nož od sijena  je bio ponio  da bi  presjekao crijevo od vode  a njegov brat B. jeste  jurio za njim dok je on išao sa  nožem od sijena ka R. kući   ali on  nezna zbog čega je B. jurio za njim da li da ga bije jer  je prethodno B. rekao da je špijun ili da mu otme  nož od sijena  iz ruke.

                    Radi  utvrdjivanja osnovanosti  javne optužbe  kao i radi provjere odbrane  optuženog Č. M. sud je izveo  navedene dokaze  pa je tako  **svjedok - oštećeni Č. R.   ** izjavio  da se dana 30.07.2011.godine  oko 09,00 časova  nalazio ispred svoje kuće  kada je vidio da Č. M. sa ocem S. dolazi do bazena za vodu  koji se nalazi   oko  50 m  od  njegove kuće  i tada je čuo  da M.  govori " danas je Ognjena Marija, danas će krv da padne". Dalje je kazao  da se M.  sa  ocem  tada udaljio od bazena  da bi nakon pola  sata čuo svadju izmedju M. i njegovog oca  i dok je sjedio na klupi ispred  kolibe supruga mu je rekla "bježi u kolibu eto M. sa nožem zaklaće te" i  tada je vidio  da M. trči prema njegovoj kući  sa nožem  za sijeno u ruci  i konopcem ili crijevom  a da M. brat B.  trči prema M. da ga presretne.  Tada je ušao u kolibu i zatvorio vrata od kolibe držeći ih u rukama  kako  M. nebi ušao  a  njegova supruga je ušla u kuću.  Kad je M. došao u dvorište tačnije na 5 m od kolibe  čuo je  kako M. govori B." pusti mi nož hoću da ubijem R. i M.,  danas će krv da padne".  Tada je čuo da njegova supruga  kao i B.  govore  M. da ide  ispred  njegove kuće  i nakon što se M. udaljio  izašao je iz kolibe  i vidio  kako  je M. prošao iznad  M. kuće  i čuo je da M.  izgovara  prijetnje  da će da ubije njega i M.  zbog toga što su ga prethodni dan prijavili policiji i to zbog toga   što je presjekao crijevo za vodu na  bazenu.  Oštećeni R. je kazao  da je od prilike na godinu dana prije  optuženi dolazio   kod njega kući sa kolcem  i udario ga tim kolcem  pa je to prijavio policiji i od tada  nije u govoru sa optuženim. Kritičnog dana    bio je ugrožen, prepao se za svoj život i zbog toga pobjegao u kolibu a njegova  žena otišla na sprat kuće i zaključala  se.

                    **Svjedok -oštećeni Č. M.** je izjavio   da je  dana 30.07.2011.godine  oko 09,30 časova  sjedio ispred svoje kuće  u selu G.  kada je čuo dozivanje Č. M.  koja se nalazila na prozoru svoje kuće  i M.   mu je govorila da dodje  jer Č. M. hoće da ih pobije. M.   kuća je od njegove kuće udaljena 100 m  i   tada je vidio da u dvorištu M. kuće  Č. B. pokušava  da od  brata M. otme  nož za sijeno  koji je M. držao u rukama, čula se galama  i čuo je  kako je M. rekao "ubiću ih sve,  sve ću ih pobiti,  krv će leći danas na Ognjenu Mariju". Nakon toga  M. je pošao  prema svom imanju i kad je bio udaljen  od njegove kuće  oko 50 m  vidjevši ga  optuženi je  uputio riječi prijetnje  njemu i njegovoj porodici  " Vi B.  sinovi  jebaću vam majku i vas ću pobiti i poklati" i nakon toga  optuženi je otišao u svoje imanje.  Svjedok - oštećeni je dalje kazao da je prethodni dan optuženi dolazio na bazen za vodu koji  je vlasništvo   oštećenog,  Č. M., R. , D., T., M. i V. dok  otac optuženog ima poseban bazen.  B. je  njegova majka. Oštećeni M. je kazao  da je ove riječi  prijetnje  shvatio ozbiljno jer je optuženi i ranije pravio probleme  i nekim ljudima u selu prijetio  a pravio je probleme i svojoj porodici  te da sa optuženim  prije kritičnog dogadjaja  nije imao  nekih  problema i nesporazuma.

                    **Svjedok   Č. M.**  je  posvjedočila da  je kritične prilike u jutarnjim časovima negdje oko 10,00 časova optuženi sa  svojim ocem S. došao na bazen za vodu gdje su se zadržali  izvjesno vrijeme  a zatim otišli  te da je čula da  optuženi govori " danas  će presuditi Ognjena Marija"  i optuženi je otišao u štalu svoga oca  uzeo nož za sječenje sijena  a u ruci je nosio  i vezu - kanap  i otišao ponovo   do bazena  a od bazena   do livade gdje je njegov otac   čuvao stoku.  Dalje je kazala  da je njen suprug oštećeni R.  sjedio ispred kolibe   a ona bila ispred kuće  kada je vidjela da  optuženi sa nožem za sijeno u ruci  i tom  vezom - kanapom  trči prema njihovoj kući  a za njim trči njegov brat B.  pa je tada suprugu rekla da bježi u kolibu a ona pobjegla u kuću  i zaključala vrata.  Gledala je sa prozora  kako  se B. sa optuženim otima oko noža  i čula da optuženi govori "krv će  leći danas na  Ognjenu Mariju što su me R. i M. prijavili u policiju".  Tada je ona rekla " gubite se ispred moje kuće"  i optuženi je otišao u livadu Č. M.  i čula je da nešto govori  ali nije čula koje riječi je govorio  a B. je ostao  ispred njene kuće do dolaska  policije. Kazala je i to  da su prethodnog dana  njen suprug R. i oštećeni M. prijavili optuženog   policiji jer im je polomio ventile na bazenu i pustio vodu iz bazena. Tog dana je pretrpljela takav strah da se i danas trese od toga  i sve prijetnje optuženog je shvatila ozbiljno. Objasnila je da je štala oca optuženog  udaljena od njene kuće  stotinjak metara  i optuženi je iz te štale  uzeo nož za sijeno  i vezu - kanap  i trčao prema njenoj kući  a za njim je trčao   njegov brat B..

                    Sud je cijenio  iskaz svjedoka-oštećenih  Č. R. i Č. M.  te svjedoka Č. M. i stekao ubjedjenje  da su oštećeni  R. i M. kao i    svjedokinja M.  bili krajnje istiniti  i nepristrasni u svom kazivanju, da su posvjedočili  samo ono što su lično vidjeli i čuli  i da su  bili objektivni u tom svom kazivanju.  Da je svjedokinja M. bila  u vrijeme kritičnog dogadjaja u kući a oštećeni M. u svom dvorištu ne spori  ni sam optuženi  koji je kazao  da oštećenog R.  nije bilo u dvorištu  ali da smatra da je bio  u kolibi ili anbaru te da je čuo  da je oštećeni R.  pobjegao od njega  zbog toga što je čuo  da on prijeti oštećenom  da će ga  ubiti. Optuženi takodje ne spori  da je trčao ka kući oštećenog R.  sa nožem  za sijeno u rukama  a da je za njim  trčao i njegov brat B.  a na isti način to  opisuju  i oštećeni  i svjedokinja M. pa sud u cjelosti  kao  istinite, jasne i nedvosmislene  prihvata  iskaze  oštećenih Č. R. i M. te  iskaz   svjedokinje Č. M..

                    Optuženi Č. M.  negirajući izvršenje  krivičnog djela je naveo da je  tačno da je kritične prilike upućivao  riječi  psovke  oštećenim  ali da  im nije prijetio  niti da će ih ubiti niti da će ih zaklati  niti  da će krv da padne  te da nezna  zbog čeg aje njegov brat B. jurio za njim,  da li da ga bije  ili da mu otme  nož za sijeno koje je držao u rukama  a  uprkos ovim navodima  nakon iskaza svjedokinje  M.   neprigovarajući njenom iskazu  naveo je  da je tačno da je u ljutnji uputio riječi prijetnje  koje je svjedokinja u svom iskazu navela ali da nije imao namjeru da povrijedi  ni R.  ni M.  te da je sve  bilo kao što oštećeni M. navodi  ali da je on u ljutnji govorio da će ih pobiti  a neće ih pobiti.  Obzirom na ove  kontradiktornosti  u odbrani optuženog  sud je mišljenja  da je optuženi  navodeći  odnosno tvrdeći  da nije upućivao  prijetnje  da će ubiti, da će zaklati  i da će krv da padne  oštećenim  Č. R. i M.  htio da olakša svoj položaj pred sudom  odnosno izbjegne krivicu  za počinjeno krivično djelo.

                    Dakle,  jasnim i nedvosmislenim i po mišljenju suda  istinitim  iskazima  oštećenih Č. M. i R. koji iskazi su  potvrdjeni  nepristrasnim kazivanjem  svjedoka Č. M.  negirana je odbrana optuženog  Č. M. i na nesumnjiv način utvrdjeno  da je optuženi Č. M. dana 30.07.2011.godine  oko 10,00 časova  u selu G. u P. ugrozio sigurnost oštećenim Č. R. i M.  prijetnjom da će napasti na život i tijelo oštećenog tako što je vraćajući  se  sa bazena za vodu  sa ocem  uputio riječi  prijetnje oštećenim "danas je Ognjena Marija, danas će krv da padne"  da bi nakon toga  iz štale svoga oca  uzeo nož za sječenje sijena  i držeći ga u rukama  potrčao prema kući oštećenog R.  a  brat optuženog B.  pokušavao  da optuženom otme nož  pa je optuženi  dolaskom u dvorište   kuće oštećenog R.  koji se nalazio sakriven u svojoj kolibi prijetećim tonom rekao "pusti mi nož hoću  da ubijem R. i M., danas će krv da padne"  a nakon toga  dok je  prolazio pored kuće oštećenog M.  sa rastojanja od oko 50 m  oštećenom M.  upućivao riječi prijetnje  " Vi B.  sinovi, jebaću vam majku i vas ću pobiti i zaklati" koje prijetnje  su  oštećeni Č. R. i M.  shvatili ozbiljno  pogotovo obzirom na činjenicu da  je  prošle godine  optuženi  već napadao oštećenog R.  tako što ga je udario kolcem  kao  i obzirom da je oštećeni M.  čuo da  mnogima  optuženi prijeti, da su  se oštećeni  zabrinuli za svoju sigurnost obzirom da je  optuženi  trčao sa nožem za sijeno prema kući oštećenog R.  a da je  za njim trčao  njegov brat B. u namjeri da otme  taj nož od optuženog pri čemu je optuženi  bio svjestan da ovim  prijetnjama  ugrožava  sigurnost oštećenim R. i M., ali ipak  im je uputio ove riječi prijetnje  dakle postupao je sa direktnim umišljajem, u kojim radnjama  optuženog Č. M. stoje svi bitni elementi  bića krivičnog djela  ugrožavanje sigurnosti  iz čl.168 st.2 u vezi st.1 Krivičnog  zakonika pa ga je sud kao umišljajnog učinioca  oglasio krivim   i osudio po zakonu.

                    Prilikom odlučivanja o vrsti i visini kazne  sud je cijenio  sve okolnosti  koje utiču  kako na vrstu  tako i na visinu kazne. Optuženi   Č. M.  je nezaposlen i neoženjen, oštećeni M. se nije pridružio krivičnom gonjenju i te činjenice su mu uzete kao olakšavajuće okolnosti.  Medjutim, optuženi je do sada  već dva  puta osuđivan što je utvrđeno iz izvoda iz KE od čega jedanput zbog krivičnog djela  nasilje u porodici  ili porodičnoj zajednici iz čl.220 Kz i  krivičnog  djela teške tjelesne  povrede iz čl.151 Kz.  Oštećeni Č. R. se pridružio krivičnom  gonjenju protiv optuženog. Ove okolnosti sud je uzeo kao otežavajuće okolnosti  na strani optuženog. Obzirom na  dosadašnji život optuženog  i njegovu osudjivanost sud je mišljenja da u konkretnom slučaju, a radi krivično pravne zaštite prema optuženom,   jedina  adekvatna  krivična sankcija  jeste kazna zatvora  pa je sud optuženom  izrekao kaznu zatvora u trajanju od 3 (tri) mjeseca smatrajući  da će se  zatvorskom kaznom u ovom vremenskom trajanju uticati  na optuženog  da više ne vrši krivična djela pa i da će se na ovaj način u cjelosti postići svrha kažnjavanja.

                    Odluka suda  da optuženi  na ime paušala plati iznos od 27,50 eura  koji iznos je odmjeren obzirom na dužinu trajanja i složenost krivičnog postupka te imovno stanje optuženog  zasniva se na čl.226 i 229 ZKP-a .

                      Imovinsko pravnog zahtjeva  nije bilo.

                    **OSNOVNI SUD U PLJEVLJIMA , dana 25.11.2011.godine .**

Zapisničar,
S u d i j a,
Leković Zora
Ljiljana Popović  
PRAVNA POUKA : 
                    Protiv ove presude dozvoljena je žalba u roku od 8.dana po prijemu  
                    iste Višem sudu B. Polje a  preko ovog suda.

DOSTAVITI:
1 x ODT Pljevlja
1 x Optuženom 