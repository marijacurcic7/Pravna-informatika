K.br. 18/12
U IME CRNE GORE
OSNOVNI SUD U DANILOVGRADU kao prvostepeni krivični, po sudiji pojedincu
Vladimiru Novoviću, uz učešće Branke Nikolić, kao zapisničara, u krivičnom
predmetu okrivljenog K.M. iz Danilovgrada, zbog krivičnog djela šumska krađa
iz čl.324 st.1 KZ, odlučujući po optužnom predlogu Osnovnog državnog
tužilaštva iz Podgorice Kt.br.1688/11-2 od 16.01.2012.godine, koji je na
glavnom pretresu zastupao Grujo Radonjić, zamjenik ODT-a iz Podgorice, nakon
održanog glavnog i javnog pretresa, u prisustvu zastupnika optužbe i
okrivljenog dana 25.03.2013.godine, donio je dana 28.03.2013.godine i istog
dana javno objavio
PRESUDU
Okrivljeni K.M., JMBG ...., od oca D. i majke S., rođene M., rođen
09.03.1961.godine u D., sa mjestom prebivališta u D. - G., državljanin Crne
Gore, pismen, završio osnovnu školu, bavi se poljoprivredom proizvodnjom i
stočarstvom, oženjen, otac troje djece, srednjeg imovnog stanja, osuđivan
presudom Osnovnog suda u Danilovgradu K.br.26/91 od 15.11.1992.godine, zbog
krivičnog djela iz čl.185 st.1 KZ RCG na 4 mjeseca zatvora uslovno na 1
godinu, presudom Osnovnog suda u Danilovgradu K.br.44/02 od 20.02.2004.godine,
zbog krivičnog djela iz čl.177 st.1 u vezi čl.172 st.1 KZ RCG na 10 mjeseci
zatvora uslovno na 2 godine i presudom Osnovnog suda u Danilovgradu K.br.42/03
od 03.12.2003.godine, a koja je postala pravosnažna 09.02.2004.godine, zbog
krivičnog djela iz čl.144 st.1 KZ RCG, na 3 mjeseca zatvora, uslovno na 1
godinu.
Kriv je
Što je:
Dana 20.10.2011.godine, oko 16,30 časova, u mjestu S. P., u odjeljenju 34 A u
gazdinskoj jedinici P., opština D., svjestan svog djela čije je izvršenje htio
i znajući da je njegovo djelo zabranjeno, u državnoj šumi kojom gazduje Uprava
za šume Područna jedinica Danilovgrad, radi krađe oborio dva bukova stabla
ukupne drvne mase 2,346 m³
- čime je počinio krivično djelo šumska krađa iz čl.324 st.1 KZ.
Pa ga sud primjenom citiranog zakonskog propisa, te čl.4, 5, 13, 15, 32, 36,
39 i 42 KZ i čl.226, 229 i 374 ZKP-a
O S U Đ U J E
Na kaznu zatvora u trajanju od 30 (trideset) dana i novčanu kaznu u iznosu od
600,00 (šeststotina) eura.
Okrivljeni će izrečenu novčanu kaznu platiti u roku od tri mjeseca po
pravosnažnosti presude.
Ukoliko okrivljeni ne plati navedenu novčanu kaznu u navedenom roku ista će se
zamijeniti kaznom zatvora, tako što će se za svakih započetih 25,00 eura
(dvadesetpeteura) novčane kazne odrediti 1 (jedan) dan kazne zatvora, s tim
što kazna zatvora ne može biti duža od šest mjeseci.
Dužan je okrivljeni da na ime troškova krivičnog postupka uplati u korist
budžeta Crne Gore iznos od 110,00 eura i po osnovu paušala iznos od 30,00
eura, a sve u roku od 15 dana po pravosnažnosti presude.
Na osnovu čl.239 st.2 ZKP-a, oštećena Uprava za šume Područna jedinica
Danilovgrad se radi ostvarivanja imovinsko-pravnog zahtjeva upućuje na
parnični postupak.
O b r a z l o ž e nj e
Optužnim predlogom Osnovnog državnog tužilaštva iz Podgorice Kt.br.1688/11-2
od 16.01.2012.godine, stavljeno je na teret okrivljenom K.M. izvršenje
krivičnog djela šumska krađa iz čl.324 st.1 KZ. Zastupnik optužbe je na
glavnom pretresu u završnoj riječi precizirao činjenični opis krivičnog djela
iz optužnog predloga, na način određen kao u izreci presude, dok je pravna
kvalifikacija ostala ista. Predložio je da sud okrivljenog oglasi krivim i
osudi u okviru zakonom propisane kazne.
Okrivljeni K.M. u odbrani datoj u istražnom postupku i na glavnom pretresu u
bitnom je naveo da se sjeća da je dana 20.10.2011.godine, zajedno sa D.B.,
svojim kamionom marke "Iveko" bijele boje, došao u mjesto S. .Pgdje ima
kolibu. Pojasnio je da je u ovu kolibu dolazio i 15 dana ranije. Istakao je da
je D.B. vodio na planinu kako bi ispalao zemlju prije nego što snijeg padne i
pripremio je za sjetvu krompira u proljeće. Kritičnom prilikom on i D.B.
kretali su se šumskim putem koji je bio u lošem stanju. U jednom momentu kada
je bio u blizini katuna na kojem se nalazi njegova koliba, primijetio je da su
se na putu nalazila dva oborena stabla bukve, čije su grane bile na putu, dok
se dio stabla koji služi za ogrijev nije nalazio na putu. Tvrdi da je
zaustavio kamion jer nije mogao da prođe i da je zajedno sa radnikom D.B.
izašao iz kamiona u cilju uklanjanja ovih grana sa puta. Istakao je da je u
momentu kada su on i D.B. uklanjali grane sa puta kako bi prošli kamionom
vidio da je na tom mjestu bilo slomljenih grana i tragova od okretanja
kamiona. Nakon što su on i D.B. predmetne grane pomjerili sa puta, kamionom je
nastavio kretanje do svoje kolibe koja je bila udaljena 200 metara od mjesta
na kojem su pomenute grane stajale. Kada je dolazio 15 dana prije
20.10.2011.godine, ove dvije bukve nijesu bile posječene. Dalje je naveo da je
sto posto siguran da je država vlasnik šume gdje su posječena ova dva bukova
stabla. Tvrdi da sječu ova dva stabla nije prijavio jer je smatrao da je to
neko posjekao po odobrenju. Dodao je da u ovom mjestu S. P. prečniku od oko
kilometar od njegove kolibe nema dometa za mobilni telefon. Napomenuo je da je
cijelog dana zajedno sa D.B. radio u svojoj bašti, nakon čega se vratio u
Danilovgrad. Dalje je naveo da je prilikom povratka kući, u kamion utovario
drva u zapremni od 1,5 m³, da je imao pismeno odobrenje, tj.otpremnicu za drva
i granje koja su se nalazila ispred njegove kolibe, a koja je utovario, te da
ta drva potiču od sječe drveta koje mu je za sječu označio radnik Uprave za
šume Đaletić Radovan. Objasnio je da je u stvari u kamion utovario samo
granje. Još je dodao da je dana 20.10.2011.godine cijeli dan bila uključena
motorna testera, a da je sa njom radio oko imanja, tj. oko kolibe. Iste noći
kada se vraćao kući zajedno sa D.B., vidio je da šumar P.R. u S. istovara iz
kamiona drva iscijepana za nalaganje u šporet. Pojasnio je da nije ni u kakvoj
svađi sa P.R.m, da dana 20.10.2011.godine P.R. nije vidio u mjestu S. P., te
da je P.R. vidio samo u S.. Naveo je da se bavi poljoprivrednom proizvodnjom i
stočarstvom, da od prodaje mlijeka ostvaruje mjesečni prihod od 100,00 eura,
da prima još 33,00 eura mjesečno, da je vlasnik 900 m² zemljišta u G.i, da je
vlasnik kuće površine 63 m², koja se nalazi na ovom zemljištu, te da je u toku
ostavinski postupak iza smrti njegovog oca, a u kom postupku se raspravlja
zaostavština koju čini oko 19.000 m² zemlje u selu P, opština D. i oko 38.000
m² šume i pašnjaka, takođe u selu P, a na koje nasljeđe su pozvani i petorica
braće, dok su se četiri sestre odrekle svog nasljednog dijela. Istakao je da
se uplatnica od 23.08.2011.godine, otpremnica od 01.09.2011.godine, otpremnica
od 17.09.2011.godine i otpremnica od 22.11.2009.godine odnose na reone 35 i 16
koji se nalaze u mjestu S., odnosno da se ne odnose na reon Ponikvice. U
završnoj riječi je kazao da nije kriv i predložio je da ga sud oslobodi od
optužbe.
Sud je na glavnom pretresu u dokaznom postupku pročitao iskaz ovlašćenog
predstavnika oštećene Uprave za šume PJ Danilovgrad G.K. sa glavnog pretresa
od 06.06.2012.godine, pročitao iskaz svjedoka P.R. iz istražnog postupka sa
zapisnika o saslušanju svjedoka Kt.br.1688/11-2 od 11.01.2012.godine,
sačinjenom kod ODT Podgorica i sa glavnog pretresa od 20.04.2012.godine,
pročitao iskaz svjedoka F.Z.a iz istražnog postupka sa zapisnika o saslušanju
svjedoka Kt.br.1688/11-2 od 11.01.2012.godine sačinjenom kod ODT Podgorica i
sa glavnog pretresa od 20.04.2012.godine, pročitao iskaz svjedoka D.B. iz
istražnog postupka sa zapisnika o saslušanju svjedoka Kt.br.1688/11-2 od
11.01.2012.godine sačinjenom kod ODT Podgorica i sa glavnog pretresa od
20.04.2012.godine, pročitao iskaz svjedoka M.J. iz istražnog postupka sa
zapisnika o saslušanju svjedoka Kt.br.1688/11-2 od 11.01.2012.godine i sa
glavnog pretresa od 06.06.2012.godine, pročitao prijavu za šumsku krivicu
br.231/1 od 25.10.2011.godine, pročitao izvještaj Uprave za šume PJ
Danilovgrad sačinjen od strane lugara F.Z.a, pročitao izvještaj Uprave za šume
PJ Danilovgrad sačinjen od strane lugara P.R. i M.J., pročitao nalaz i
mišljenje vještaka šumarske struke dipl.ing. šumarstva F.A. K.br.18/12 od
11.06.2012.godine i saslušao ovog vještaka, pročitao uplatnicu br. 0005181 od
23.08.2011.godine, pročitao otpremnicu br. 035821 od 01.09.2011.godine,
pročitao otpremnicu br. 035973 od 17.09.2011.godine, pročitao otpremnicu br.
0033269 od 22.11.2009.godine, izvršio uvid u presudu Osnovnog suda u
Danilovgradu K.br.42/03 od 03.12.2003.godine, a koja je postala pravosnažna
dana 09.02.2004.godine i pročitao izvod iz kaznene evidencije Uprave policije
Ispostava Danilovgrad od 15.02.2012.godine, izdat na ime okrivljenog K.M..
Ovlašćeni predstavnik oštećene Uprave za šume PJ Danilovgrad G.K., šef ove
Područne jedinice, u iskazu datom na glavnom pretresu u bitnom je naveo da se
pridružuje krivičnom gonjenju protiv okrivljenog K.M. i da postavlja zahtjev
za naknadu štete u iznosu od 76,20 eura. Pojasnio je da cijeli reon S. P. je
imovina Države Crne Gore, a da tom imovinom gazduje Uprava za šume Crne Gore
PJ D. Tvrdi da se mjesto bespravne sječe predmetne dvije bukve nalazi u
odjeljenju 34 A u gazdinskoj jedinici Ponikvica. Dalje je naveo da on lično
nije vidio ko je posjekao ove dvije bukve, da ga je lugar P.R. obavijestio da
je ista posjekao K.M. i da on ukoliko može uspostavi kontakt sa lugarom
F.Z.om, na čijem reonu je učinjena sječa, a sve u cilju zaustavljanja kamiona
kojim su odvezena drva. Tvrdi da nikakav poziv od okrivljenog K.M. nije dobio
toga dana.
Svjedok P.R. u iskazu datom u istražnom postupku i na glavnom pretresu u
bitnom je naveo da je zaposlen kao lugar u Upravi za šume PJ Danilovgrad i da
svoj rad obavlja u reonu mjesta S.. Dana 20.10.2011.godine, nalazio se u
blizini mjesta na kojem se graniče reon za koji je on zadužen i reon njegovog
kolege F.Z.a. Istog dana, oko 15,00-16,00 časova, čuo je zvuk motorne testere,
zbog čega se odmah uputio prema mjestu odakle je dopirao ovaj zvuk. Zatim se
popeo na jedno brdo sa kojeg je imao jasan pogled obzirom da se ispred njega
pružala jedna livada. Vidio je da se u blizini katuna P., na udaljenosti od
oko 100 metara, na istočnoj strani, nalazi kamion marke "Z. I." bijele boje.
Tom prilikom je uočio da su K.M. i još jedno lice motornom testerom kidali
bukve koje su već bile oborene na putu i da su ove bukve utovarali u kamion.
Pojasnio je da je K.M. motornom testerom rezao bukve na kloceve radi
utovaranja u kamion. Objasnio je da je ovaj drugi čovjek koji je bio sa K.M.,
svjedok D.B., čije je ime čuo prilikom konstatovanja ko je pristupio na glavni
pretres, a prepoznao ga je sa stopostotnom sigurnošću. Dalje je naveo da je
njegova obaveza kao namještenika u Upravi za šume PJ Danilovgrad, tj. lugara,
da kada primijeti sječu stabala u državnoj šumi da priđe tim licima, da ih
legitimiše, da ih pita da li imaju odobrenje za sječu šume, a kada utvrdi da
nemaju odobrenje za sječu šume, dužan je da ta lica prekine u daljoj sječi.
Tvrdi da kritičnom prilikom nije prilazio K.M. i D.B. iz razloga što se bojao
za svoju bezbjednost, da nikada nije imao svađu sa K.M. i D.B., a da ga je
bilo strah zbog toga što kod sebe nije imao oružje, što je njih bilo dvojica i
što na predmetnom mjestu nije bilo dometa za komunikaciju putem mobilnog
telefona. Zatim je naveo da se vratio za kolegu J.M.a, koji se nalazio u
mjestu S., a o predmetnom događaju je pokušao da obavijesti i kolegu F.Z.a,
ali u tome nije uspio jer na tom lokalitetu nema signala za mobilni telefon.
Prije nego što su K.M. i D.B. otišli, pošao je u pravcu S.g po kolegu J.M.a, u
kom mjestu postoji signal za mobilni telefon. Po dolasku u mjesto S. o
navedenom događaju je obavijestio svoga šefa, nakon čega se sa kolegom J.M.om
vratio na lice mjesta. Kada su on i J.M. došli na lice mjesta nijesu zatekli
K.M. i ovo drugo lice, niti se tamo nalazio kamion K.M.. Dok je prethodno bio
u mjestu S. nije obavještavao policiju o događaju koji je vidio, iz razloga
što je smatrao da je potrebno samo da obavijesti svog šefa G.K.. Napomenuo je
da su se na mjestu gdje su bile posječene bukve vidjeli tragovi od kamiona,
koji su se prostirali u pravcu katuna Ponikvica. Osim toga bilo je i tragova
rezanja bukve. Sjutradan je zajedno sa svojim kolegama J.M.om i F.Z.om izašao
na lice mjesta. Tom prilikom su izvršili mjerenje prečnika panjeva posječenih
bukava i označenje žigom "ŠŠ". On i njegove kolege su tada konstatovali da je
prečnik posječenih stabala u panjevima 60 cm i 40 cm, a o čemu je sačinjen
izvještaj. Pretpostavljao je da K.M. i D.B. nemaju odobrenje za sječu, iz
razloga što mu je bilo poznato da za ovaj dio terena nijesu vršena
obilježavanja stabala za sječu, izuzev za dva bukova stabla od kojih je jedno
bilo slomljeno, a jedno je bilo trulo i ta stabla su označena i u redovnoj
proceduri data bratu Milije Kovačevića. Napomenuo je da ovaj dio gdje su
posječene bukve je bio teren njegovog kolege F.Z.a, a u reonu njegovog kolege
F.Z.a ponekad ide sa njim u doznaku stabala, a ponekad ne ide, sve zavisno od
njihovog rasporeda. Istakao je da je milion posto siguran da je ova šuma gdje
su posječena ova dva bukova stabla vlasništvo države Crne Gore, a kojom
gazduje Uprava za šume PJ Danilovgrad. Svake godine u Upravi za šume se
napravi plan sječa šume za fizička i pravna lica. Svako stablo po planu se
doznači na način što se čekićem utisne žig sa farbom, a pored njega se stavi
plastična pločica sa brojem. Pojasnio je da fizičko lice koje želi da izvrši
sječu stabla u državnoj šumi, javlja se reonskom lugaru i nakon što reonski
lugar odredi koja stabla od obilježenih će posjeći, reonski lugar nakon što to
lice izvrši sječu drva i utovari ih na kamion, izvrši mjerenje, a nakon toga
to lice plati izmjerenu količinu i za to dobije uplatnicu i otpremnicu, a drva
se ponovo žigom obilježavaju i stavlja se na njih farba. Istakao je i da se
jedno 10 puta u ljeto 2011.godine K.M. obraćao lično njemu u navedenoj
proceduri da izvrši sječu šume. On je nakon njegovog zahtjeva zajedno sa njim
kao reonski lugar išao i odredio koja će stabla od obilježenih posjeći i nakon
što je posjekao drva i utovario u kamion i platio što je trebalo da se plati,
K.M. je drva odvozio. Još je dodao da je kritičnog dana i on sa svojim
kamionom bio u šumi, da je posjekao određenu količinu bukovih stabala, koja
stabla su imala doznake, kao i da za navedena drva posjeduje otpremnicu.
Svjedok F.Z., pašenog okrivljenog K.M., u iskazu datom u istražnom postupku i
na glavnom pretresu u bitnom je naveo da je zaposlen kao lugar u Upravi za
šume PJ Danilovgrad i da rad obavlja u reonu 1 u mjestu G.-P. Dana
20.10.2011.godine, oko 20,30 časova, njegov šef ga je pozvao mobilnim
telefonom i tom prilikom ga obavijestio da je u njegovom reonu došlo do
bespravne sječe šume. Obzirom da reon za koji je zadužen obuhvata veliku
površinu i kako kritičnog dana nije bio na dijelu terena gdje je izvršena
predmetna sječa, nije vidio ko je posjekao navedena bukova stabla, već mu je
njegov kolega P.R. kazao da je to učinio K.M.. U to vrijeme, tj. u oktobru
mjesecu 2011.godine, koliko se sjeća, nije vršena doznaka stabala. Pojasnio je
da je dana 20.10.2011.godine, kada ga je pozvao šef i obavijestio ga da je
bila bespravna sječa šuma, bio na poslu, ali se nalazio u mjestu Gostilje,
koje je udaljeno od mjesta S. .Pjedno 16-17 km. Sjutradan ujutru je zajedno sa
svojim kolegama P.R.m i J.M.om izašao na lice mjesta, gdje je vidio da su
posječena dva bukova stabla prečnika 60 cm i 40 cm. Nakon što su izvršili
premjer prečnika panjeva posječenih bukvi, on i njegove kolege su na panjevima
postavili žig "ŠŠ", što znači šumska šteta, a zatim je on podnio izvještaj
šefu Područne jedinice Uprave za šume u Danilovgradu. Napomenuo je da u reonu
Suve Ponikvice, gdje su posječena ova dva bukova stabla, nema dometa za
komunikaciju putem mobilnog telefona, a dometa nema ni u prečniku od oko
najmanje dva kilometra. Objasnio je da svaki lugar koji je zaposlen u Upravi
za šume PJ Danilovgrad bez obzira čiji je reon ima pravo da spriječi bespravnu
sječu ako je zatekne. Još je dodao da kada on kao lugar u Upravi za šume PJ
Danilovgrad zatekne sječu šume u njegovom reonu, on licima koja vrše sječu
šume priđe i pita ih da li imaju odobrenje za sječu, a kada utvrdi da nemaju
odobrenje za sječu, nalaže im da obustave dalju sječu i obavještava policiju
iz Ispostave Danilovgrad. Ako su drva utovarena u kamion, on naređuje da se
drva istovare.
Svjedok D.B. u iskazu datom u istražnom postupku i na glavnom pretresu u
bitnom je naveo da je dana 20.10.2011.godine, zajedno sa Kovačevim Milijom,
kod kojeg je povremeno obavljao poljoprivredne radove, kamionom K.M. krenuo u
pravcu katuna P. Tvrdi da su prilikom približavanja katunu, na putu
primijetili neke bukove grane. Zatim su on i K.M. izašli iz kamiona i sklonili
ove grane sa puta, nakon čega su nastavili da se kreću u pravcu katuna. Dalje
je naveo da su cjeli dan radili na katunu, odnosno on je kopao baštu kod
vikendice K.M., dok je K.M. pravio ogradu od starih drvenih pragova koji se
postavljaju ispod pruge. Pojasnio je da je K.M. kritičnog dana koristio
motornu testeru radi rezanja navedenih pragova i građenja ograde. Istakao je
da su prije povratka kući on i K.M. u kamion utovarili manju količinu suvih
drva koja su se nalazila ispred kuće K.M.. Prilikom povratka, u S., primijetio
da se iz jednog kamiona istovaraju bukova drva, a ovaj istovar je vršio P.R.
zvani Bućo, koji je tom prilikom nosio šumarsko odijelo. Još je dodao da se
dešavalo da on ranije za nadnicu okrivljenom K.M. pomaže i u sječi drva za
koje je on imao uredna odobrenja.
Svjedok M.J. u iskazu datom u istražnom postupku i na glavnom pretresu u
bitnom je naveo da je zaposlen kao lugar u Upravi za šume PJ Danilovgrad. Dana
20.10.2011.godine, nalazio se u reonu mjesta S., u kojem kao lugar radi P.R..
Dalje je naveo da se predveče nalazio kod šumarskog doma, gdje je došao P.R.
koji mu je tom prilikom kazao da je u reonu mjesta S. .Pprimijetio da K.M. i
još jedno lice, motornom testerom režu bukve i da je on to posmatrao sa jednog
uzvišenja, a rekao mu je i da su K.M. i ovo lice kasnije obavljali neke radove
oko kolibe K.M., na katunu Ponikvica nedaleko od mjesta na kojem je vršeno
rezanje bukvi. Istakao je da je zajedno sa P.R.m krenuo u pravcu mjesta gdje
je vršena sječa bukvi. Poslije pola sata došli su do tog mjesta i vidjeli su
da su dvije bukve bile posječene. Nijesu ih mjerili, obzirom da je bio sumrak.
Objasnio je da su tom prilikom primijetili da su se grane od ovih bukava
nalazile na putu, dok drugih djelova ovog drveća nije bilo. Nakon toga on i
P.R. su krenuli u pravcu mjesta Brajovićke Ponikvice i Vukotice, gdje su
uočili tragove kamionskih točkova, zbog čega su smatrali da se taj kamion od
kojeg potiču ovi tragovi uputio prema navedenim lokalitetima. Sjutra dan
ujutru, on je zajedno sa P.R.m i F.Z.om izvršio premjer prečnika panjeva
posječenih bukovih stabala. Poznato mu je da su u pitanju bila dva stabla, ali
se nije mogao tačno sjetiti koliki je bio prečnik ovih stabala. O zatečenom
stanju on i njegove kolege su obavijestili svog šefa i sačinili su pisane
izvještaje. Još je dodao da mu je poznato da je kritičnog dana P.R. na
području koje se nalazi iznad mjesta gdje je izvršena navedena sječa dva
bukova stabla, sjekao drva koja je svojim kamionom prevezao do svoje kuće, a
za koja drva je imao uredne dozvole i čiju doznaku je vršio on sa svojim
kolegama.
U prijavi za šumsku krivicu br.231/1 od 25.10.2011.godine, navedeno je da je
okrivljeni K.M. zajedno sa još jednim licem dana 20.10.2011.godine, oko 16,30
časova, u mjestu S.P., u gazdinskoj jedinici Ponikvica, u odjeljenju 34A,
posjekao dva stabla bukve prečnika na panju 60 cm i 40 cm.
U izvještaju Uprave za šume PJ Danilovgrad, sačinjenom od strane reonskog
lugara F.Z.a, navedeno je da je imenovani dana 21.10.2011.godine, prilikom
kontrole terena u mjestu S.P., u gazdinskoj jedinici Ponikvica, u odjeljenju
34A, našao da je izvršena bespravna sječa dva stabla prečnika na panju 60 cm i
40 cm, povodom čega je i zajednički izvršen uviđaj dana 21.10.2011.godine.
U izvještaju Uprave za šume PJ Danilovgrad sačinjenom od strane lugara P.R. i
M.J., navedeno je da je dana 20.10.2011.godine, u mjestu S.P., P.R. vidio da
je okrivljeni K.M. zajedno sa još jednim licem posjekao dva stabla bukve koja
je zatim utovario u kamion bijele boje marke "Iveko", da je P.R. pokušao da
stupi u kontakt sa F.Z.om, jer se radilo o njegovom terenu, u čemu nije uspio,
da nije išao do mjesta sječe iz bezbjedonosnih razloga jer je bio sam, da je
otišao do mjesta S. po kolegu J.M.a, te da su P.R. i J.M. došli na lice mjesta
kojom prilikom nijesu zatekli nikoga. Dalje je navedeno da su premjer i
žigovanje izvršili sjutradan zajedno sa kolegom F.Z.om.
Iz nalaza i mišljenja vještaka šumarske struke dipl.ing. šumarstva F.A.a
K.br.18/12 od 11.06.2012.godine i saslušanja ovog vještaka sa glavnog pretresa
utvrđuje se da ukupna količina posječene drvne mase dva bukova stabla i to
jednog prečnika na panju 60 cm (1,706 m³) i drugog prečnika na panju 40 cm
(0,640 m³) iznosi 2,346 m³.
Sud je cijenio nalaz i mišljenje ovog vještaka, pa je isti prihvatio kao
jasan, stručan i objektivan i dat prema pravilima struke i nauke.
U uplatnici br. 0005181 od 23.08.2011.godine navedeno je da je okrivljeni K.M.
Upravi za šume PJ Danilovgrad, dana 23.08.2011.godine, u mjestu S., za
posječene i izrađene drvne sortimente bukve u državnoj šumi gazdinske jedinice
Prekornica, odjeljenje 35, platio iznos od 18,72 eura.
U otpremnici br. 035821 od 01.09.2011.godine, navedeno je da je dana
01.09.2011.godine, od strane Uprave za šume PJ Danilovgrad D.B. kao kupcu i
K.M. kao prevozniku dato na otpremanje iz mjesta S., odjeljenje 35, 3 m
bukovih drva za ogrijev, koji su žigosani br. 48 i crvenom bojom.
U otpremnici br. 035973 od 17.09.2011.godine, navedeno je da je dana
17.09.2011.godine, od strane Uprave za šume PJ Danilovgrad K.M. kao kupcu i
prevozniku dato na otpremanje iz mjesta S., odjeljenje 35, 2 m³ bukovih drva
za ogrijev, koji su žigosani br. 48 i crvenom bojom.
U otpremnici br. 0033269 od 22.11.2009.godine, navedeno je da je dana
22.11.2009.godine, od strane Uprave za šume PJ Danilovgrad K.M. kao kupcu i
prevozniku dato na otpremanje iz mjesta Rozmedo, odjeljenje 16, 18 komada
jelovih trupaca, različitog prečnika, koji su žigosani br. 48 i crnom bojom.
Iz izvoda iz kaznene evidencije Uprave policije Ispostava Danilovgrad od
15.02.2012.godine izdatog na ime okrivljenog K.M. i presude Osnovnog suda u
Danilovgradu K.br.42/03 od 03.11.2003.godine, a koja je postala pravosnažna
dana 09.02.2004.godine, utvrđuje se da je okrivljeni K.M. osuđivan presudom
Osnovnog suda u Danilovgradu K.br.26/91 od 15.11.1992.godine, zbog krivičnog
djela iz čl.185 st.1 KZ RCG na 4 mjeseca zatvora uslovno na 1 godinu, presudom
Osnovnog suda u Danilovgradu K.br.44/02 od 20.02.2004.godine, zbog krivičnog
djela iz čl.177 st.1 u vezi čl.172 st.1 KZ RCG na 10 mjeseci zatvora uslovno
na 2 godine i presudom Osnovnog suda u Danilovgradu K.br.42/03 od
03.12.2003.godine, a koja je postala pravosnažna 09.02.2004.godine, zbog
krivičnog djela iz čl.144 st.1 KZ RCG, na 3 mjeseca zatvora, uslovno na 1
godinu.
Na osnovu naprijed izložene činjenične gradje, koja proizilazi iz sadržine
dokaza provedenih na glavnom pretresu, ovaj sud je nesumnjivo zaključio da su
se u radnjama okrivljenog K.M. stekla sva obilježja bića krivičnog djela
šumska krađa iz čl.324 st.1 KZ. Naime, okrivljeni je dana 20.10.2011.godine,
oko 16,30 časova, u mjestu S.P., u odjeljenju 34 A u gazdinskoj jedinici
Ponikvica, opština Danilovgrad, svjestan svog djela čije je izvršenje htio i
znajući da je njegovo djelo zabranjeno, u državnoj šumi kojom gazduje Uprava
za šume Područna jedinica Danilovgrad, radi krađe oborio dva bukova stabla
ukupne drvne mase 2,346 m³.
Sud je cijenio iskaze svjedoka P.R. i M.J. pa je našao da su se isti
objektivno, ubjedljivo i istinito izjasnili o činjenicama važnim za ovu
krivičnu stvar. Njihovi iskazi su međusobno saglasni, a stoje i u skladnoj
vezi sa izvještajem Uprave za šume PJ Danilovgrad koji su oni sačinili i
izvještajem Uprave za šume PJ Danilovgrad sačinjenim od strane lugara F.Z.a.
Naime, iz iskaza svjedoka P.R., kome sud nije ima razloga da ne vjeruje, se
utvrđuje da je kritičnom prilikom obavljajući poslove lugara u Upravi za šume
PJ Danilovgrad čuo zvuk motorne testere, uputio se prema tom mjestu tj. prema
katunu Ponikvica, sa kojim reonom je zadužen njegov kolega F.Z., kada je vidio
da okrivljeni K.M. i još jedno lice, koje je na glavnom pretresu prepoznao u
liku svjedoka D.B., motornom testerom kidaju bukve i iste utovaraju u kamion
“Iveko” bijele boje. I okrivljeni K.M. je u odbrani potvrdio da je dana
20.10.2011.godine bio sa svjedokom D.B., svojim kamionom marke “Iveko”, bijele
boje, u mjestu S.P.. Takođe i svjedok D.B. je potvrdio da je kritičnog dana
zajedno sa okrivljenim K.M., kamionom okrivljenog K.M., došao na katun kod
okrivljenog. Dalje se iz iskaza svjedoka P.R. utvrđuje da nije prilazio
okrivljenom K.M. i svjedoku D.B., iako mu je to bila dužnost, iz razloga što
ga je bilo strah jer je njih bilo dvojica, a on kod sebe nije imao oružje i
nije mogao koristiti mobilni telefon za komunikaciju zbog toga što nije bilo
dometa. Takođe i svjedok F.Z., nadležni lugar šume iz koje su posječena dva
bukova stabla, koji se po nalaženju suda objektivno i istinito izjasnio o
činjenicama koje su mu poznate, ne upuštajući se u izjašnjavanje o činjenicama
koje mu nijesu poznate, je potvrdio da u prečniku od najmanje dva kilometra od
mjesta gdje su posječene bukve nema dometa za komunikaciju mobilnim telefonom.
Sud je iz iskaza svjedoka P.R. dalje utvrdio da je otišao do mjesta S. do
kolege M.J., u kom mjestu postoji signal za komunikaciju putem mobilnog
telefona, da je o događaju obavijestio svog šefa G.K., da je zatim sa kolegom
M.J.om otišao do mjesta sječe kada tamo nijesu zatekli nikoga, da su sjutradan
on, F.Z. i M.J. izvršili mjerenje prečnika posječenih bukovih stabala na
panjevima od kojih je jedan bio 60 cm, a drugi 40 cm, te da je šuma gdje su
posječena ova dva bukova stabla vlasništvo države Crne Gore, a kojom gazduje
Uprava za šume PJ Danilovgrad. I svjedok M.J., lugar, u iskazu potvrđuje da se
dana 20.10.2011.godine nalazio kod šumarskog doma u mjestu S., da je u
predvečernjim časovima došao P.R., koji mu je tom prilikom saopštio da je
vidio da u mjestu S. .Pokrivljeni K.M. i još jedno lice motornom testerom režu
bukve, da je odmah zajedno sa P.R.m otišao do tog mjesta gdje je vidio da su
posječena dva bukova stabla i tragove od kamiona, te da je sjutradan zajedno
sa F.Z.om i P.R.m izvršio mjerenje prečnika panjeva posječenih bukovih
stabala, o čemu su sačinili pisane izvještaje. Ovlašćeni predstavnik oštećene
Uprave za šume PJ Danilovgrad G.K., koji se istinito izjašnjavao o činjenicama
koje su mu poznate, je istakao da je cijeli reon Suve Ponikvice imovina države
Crne Gore, kojom gazduje Uprava za šume PJ Danilovgrad, da je mjesto bespravne
sječe ove dvije bukve u odjeljenju 34 A u gazdinskoj jedinici Ponikvica, da ga
je P.R. obavijestio da je predmetne dvije bukve posjekao okrivljeni K.M. i to
u reonu lugara F.Z.a, te da treba da uspostavi kontakt sa F.Z.om. I svjedok
F.Z. je potvrdio da ga je dana 20.10.2011.godine šef Uprave za šume PJ
Danilovgrad tj. G.K., obavijestio da je u njegovom reonu došlo do bespravne
sječe, da se tada nalazio u mjestu Gostilje koje je 16-17 km udaljeno od
mjesta S.P., da je 21.10.2011.godine zajedno sa P.R.m i J.M.om izašao na lice
mjesta, gdje je utvrđeno da su bespravno posječena dva bukova stabla prečnika
panjeva 60 cm i 40 cm, te da mu je P.R. kazao da je sječu izvršio K.M..
Sa ovakvim činjeničnim utvrđenjem u skladnoj vezi stoje izvještaj Uprave za
šume PJ Danilovgrad sačinjen od strane lugara F.Z.a i izvještaj Uprave za šume
PJ Danilovgrad sačinjen od strane lugara P.R. i M.J. iz kojih dokaza se još
utvrđuje da je predmetna bespravna sječa dva bukova stabla prečnika na panju
60 cm i 40 cm izvršena u mjestu S.P., u gazdinskoj jedinici Ponikvica, u
odjeljenju 34 A. I okrivljeni je u odbrani potvrdio da je sto posto siguran da
je država vlasnik šume gdje su posječena dva bukova stabla.
Da su oborena dva bukova stabla bila količine odnosno ukupne drvne mase 2,346
m³ utvrđeno je iz nalaza i mišljenja vještaka šumarske struke dipl.ing.
šumarstva F.A.a K.br.18/12 od 11.06.2012.godine i saslušanja ovog vještaka sa
glavnog pretresa.
Okrivljeni K.M. se branio da on nije posjekao predmetna dva bukova stabla, već
da je samo sa D.B. uklonio grane sa puta kako bi prošao kamionom. I svjedok
D.B. je tvrdio da su on i okrivljeni samo uklonili neke bukove grane sa puta.
Ovakva odbrana okrivljenog i iskaz svjedoka D.B. obesnaženi su iskazom
svjedoka-lugara P.R. koji je jasno vidio da okrivljeni K.M. i još jedno lice,
koje je na glavnom pretresu prepoznao u liku svjedoka D.B., motornom testerom
kidaju bukve i iste utovaraju u kamion “Iveko” bijele boje. Zbog toga je sud
našao da je odbrana okrivljenog neistinita i sračunato data u cilju
izbjegavanja krivične odgovornosti, dok je iskaz svjedoka D.B., povremenog
radnika kod okrivljenog, takođe neistinit i sračunato dat u cilju pomaganja
okrivljenom da izbjegne krivičnu odgovornost.
Krivično djelo šumska krađa iz čl.324 st.1 KZ čini onaj ko radi krađe obori u
šumi, parku ili drvoredu jedno ili više stabala, a količina oborenog drveta je
veća od jednog kubnog metra. U konkretnom slučaju okrivljeni je u tuđoj šumi
tj. državnoj šumi kojom gazduje Uprava za šume PJ Danilovgrad oborio dva
bukova stabla ukupne drvne mase 2,346 m³, koja nijesu bila doznačena od strane
lugara i bez odobrenja, što znači da je to vršio protivpravno u namjeri
pribavljanja protivpravne imovinske koristi odnosno radi krađe. Iz svega
naprijed navedenog slijedi da se u radnjama okrivljenog stiču sva bitna
obilježja bića krivičnog djela šumska krađa iz čl. 324 st. 1 KZ.
Kod naprijed navedenog činjeničnog utvrdjenja, cijeneći psihički odnos
okrivljenog prema počinjenom krivičnom djelu, sud je našao da je okrivljeni
postupajući na naprijed opisani način krivično djelo počinio sa direktnim
umišljajem tj. bio je svjestan svog djela i htio je njegovo izvršenje, što ga
sve čini krivim.
Sud je prilikom odlučivanja o kazni imao u vidu sve okolnosti na strani
okrivljenog u smislu čl. 42 KZ, pa je od olakšavajućih okolnosti na strani
okrivljenog našao da je oženjen i otac troje djece, a od otežavajućih
okolnosti da je osuđivan presudom Osnovnog suda u Danilovgradu K.br.26/91 od
15.11.1992.godine, zbog krivičnog djela iz čl.185 st.1 KZ RCG na 4 mjeseca
zatvora uslovno na 1 godinu, presudom Osnovnog suda u Danilovgradu K.br.44/02
od 20.02.2004.godine, zbog krivičnog djela iz čl.177 st.1 u vezi čl.172 st.1
KZ RCG na 10 mjeseci zatvora uslovno na 2 godine i presudom Osnovnog suda u
Danilovgradu K.br.42/03 od 03.12.2003.godine, a koja je postala pravosnažna
09.02.2004.godine, zbog krivičnog djela iz čl.144 st.1 KZ RCG, na 3 mjeseca
zatvora, uslovno na 1 godinu, pa je okrivljenom izrekao kaznu zatvora u
trajanju od 30 (trideset) dana nalazeći da je ista srazmjerna težini učinjenog
krivičnog djela i ličnosti okrivljenog kao počinioca, te da će se ovakvom
kaznom postići svrha kažnjavanja iz čl.32 KZ i na taj način dovoljno uticati
na okrivljenog da ubuduće ne vrši ista ili slična krivična djela, a u okviru
opšte svrhe propisivanja i izricanja krivičnih sankcija iz čl.4 st.2 KZ.
Sud je imajući u vidu naprijed navedene olakšavajuće i otežavajuće okolnosti,
primjenom čl. 39 KZ, okrivljenog K.M. osudio i na novčanu kaznu (kao sporednu)
u iznosu od 600,00 €, pri čemu je posebno cijenio imovno stanje okrivljenog,
odnosno činjenicu da se okrivljeni bavi poljoprivrednom proizvodnjom i
stočarstvom, da od prodaje mlijeka ostvaruje mjesečni prihod od 100,00 eura,
da prima mjesečno još 33,00 eura, da je vlasnik 900 m² zemljišta u Gorici, te
da je vlasnik kuće površine 63 m². Sud je uvjerenja da će se ovako izrečenom
novčanom kaznom, u okviru opšte svrhe izricanja krivičnih sankcija iz člana 4
st. 2 KZ, postići posebna svrha kažnjavanja iz člana 32 KZ, tj. da okrivljeni
ubuduće ne vrši ista ili slična krivična djela.
Sud je okrivljenom za plaćanje izrečene novčane kazne odredio rok od 3 (tri)
mjeseca po pravnosnažnosti presude, odnosno da će izrečenu novčanu kaznu
platiti u roku od 3 (tri) mjeseca po pravnosnažnosti presude, s tim što je na
osnovu čl.39 st. 6 KZ odredio da će izrečenu novčanu kaznu, ukoliko okrivljeni
istu ne plati u navedenom roku, zamijeniti kaznom zatvora, tako što će se za
svakih započetih 25,00 eura novčane kazne odrediti 1 (jedan) dan kazne
zatvora, s tim što kazna zatvora ne može biti duža od 6 (šest) mjeseci.
Sud je cijenio i druge provedene dokaze pa je našao da su bez uticaja na
presuđenje u ovoj krivičnoj stvari.
O troškovima krivičnog postupka odlučeno je na osnovu čl.226 i 229 ZKP-a, pa
kako je okrivljeni oglašen krivim obavezan je da na ime troškova krivičnog
postupka uplati u korist budžeta Crne Gore iznos od 110,00 eura, koji troškovi
se odnose na nagradu odmjerenu vještaku šumarske struke ing. F.A.u u iznosu od
110,00 eura, kao i da plati iznos od 30,00 eura na ime sudskog paušala, koji
paušal je određen shodno složenosti i trajanju postupka uz ocjenu imovinskih
prilika okrivljenog, a sve prednje u roku od 15 dana po pravosnažnosti
presude.
Na osnovu čl. 239 st. 2 ZKP-a, oštećena Uprava za šume Područna jedinica
Danilovgrad je radi ostvarivanja imovinsko-pravnog zahtjeva upućena na
parnični postupak, obzirom da činjenice utvrđene u krivičnom postupku nijesu
pružale pouzdan osnov ni za potpuno ni za djelimično presuđenje, a njihovo
utvrđivanje je vodilo nepotrebnom odugovlačenju postupka.
Na osnovu izloženog, a primjenom čl. 374 ZKP-a, odlučeno je kao u izreci.
ZAPISNIČAR, SUDIJA,
Branka Nikolić Vladimir Novović
D-na:
1.ODT Podgorica
2.Okrivljenom K.M.
3.Po pravosnažnosti oštećenoj Upravi za šume Područna jedinica Danilovgrad
PRAVNA POUKA: Protiv ove presude može se izjaviti žalba Višem sudu u
Podgorici, u roku od 8 dana od dana prijema pismenog otpravka, a preko ovog
suda.