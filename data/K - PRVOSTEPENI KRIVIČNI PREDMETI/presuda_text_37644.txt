U IME CRNE GORE
K.br.54/13

OSNOVNI SUD U HERCEG NOVOM, po sudiji Leković Branislavu, uz učestvovanje zapisničara Vujačić Jelene, rješavajući u krivičnom predmetu protiv okrivljenog J.M., zbog krivičnog djela razbojništvo iz čl.242. st.1 Krivičnog Zakonika Crne Gore, postupajući po optužnici ODT Herceg Novi Kt.br.15/2013 od 29.05.2013.godine, nakon održanog glavnog i javnog pretresa dana 2.10.2013. godine, u prisustvu zamjenika ODT-a H.Novi Pavlović Nade, branioca okrivljenog po službenoj dužnosti adv. L.Z., a u odsustvu okrivljeog J.M., donio je i istog dana javno objavio sljedeću

PRESUDU
Okrivljeni J.M., JMBG ..., od oca M., rođenog ...godine u P., sa prebivalištem
u L., ul.... - K., sa posljednim poznatim boravištem u Č., ..., trenutno
nepoznatog boravišta, državljanin R.S., sudi mu se u odsustvu na osnovu
rješenja vijeća ovog suda Kv.131/13 od 3.07.2013.godine, osuđivan presudom
Prvog Osnovnog suda u Beogradu br.23K.24401/10 od 18.11.2011.godine zbog
krivičnog djela iz čl.203.stav 1.KZ RS na kaznu zatvora u trajanju od 6
mjeseci, uslovno na 3 godine, presudom Osnovnog suda u Kraljevu K.1693/12 od
21.05.2012.godine zbog krivičnog djela iz čl.355 st.2 KZ RS na kaznu zatvora u
trajanju od 5 mjeseci, uslovno na 1 godinu, presudom Osnovnog suda u Čačku
br.K.47/11 od 4.06.2012.godine zbog krivičnog djela iz čl.204. stav 1 tačka 1
KZ RS na kaznu zatvora u trajanju od 3 mjeseca, presudom Apelacionog suda u
Kraljevu br. Kž.1 4680/12 od 14.06.2012.godine zbog krivičnog djela iz čl.206.
stav 1 KZ RS na kaznu zatvora u trajanju od 1 godine i 2 mjeseca, te presudom
Osnovnog suda u Leskovcu br.2K.164/11 od 26.07.2011.godine zbog krivičnog
djela iz čl.204. stav 1 tačka 1 KZ RS na kaznu zatvora u trajanju od 3
mjeseca.
K r i v j e
Što je :
dana 25.11.2012. godine između 10,30 i 11,00 časova u porodičnoj kući oštećene
Đ.D. u Herceg Novom, ul. Save Kovačevića br.... sa još jednom NN muškom osobom
sa kojom je prethodnog dana iznajmio sobu, upotrebom sile oduzeo tuđe pokretne
stvari u namjeri da njihovim prisvajanjem pribavi protivpravnu imovinsku
korist, na način što je navedenog dana u prijepodnevnim časovima pozvao
oštećenu koja se nalazila u prizemlju kuće navodeći da bojler u kupatilu curi,
pa kad se oštećena popela na sprat i sagnula kako bi pokupila vodu sa poda,
istu je snažno uhvatio za kosu a potom je nogom više puta udario u predjelu
vrata, a zatim zatvorenim šakama po glavi od kojih udaraca je oštećena kratko
ostala bez svijesti, nakon čega je dovukao u sobu, gdje se nalazila pomenuta
NN muška osoba, bacio je na krevet i zadao još nekoliko snažnih udaraca
primoravajući je da kaže gdje se nalazi novac, te joj je vrpcom vezao noge i
ruke i prisutnom - NN muškarcu naredio da joj stavi krpu u usta što je ovaj i
učinio, nakon čega joj je ponovo zadao zatvorenom šakom udrac u predjelu
vilice tražeći da kaže gdje se novac nalazi, nakon čega je otišao u prizemlje
gdje je u spavaćoj sobi oštećene nakon premetačine oduzeo iz komode novčanik
sa novcem u iznosu od 1.050,00 eura, kao i zlatni nakit ukupne vrijednosti
1.438,50 eura i to: zlatnu narukvicu u kompletu sa zlatnim prstenom, jedan
srebreni prsten sa dijamantom, zlatni privjezak u obliku djeteline sa četiri
lista sa dijamantom u sredini, ručni digitalni ženski sat, dok je NN muškarac,
za vrijeme dok se oštećena nalazila vezana u njihovoj sobi sa iste skinuo,
zlatne minđuše - alke kao i lančić sa privjeskom u obliku krsta sa Isusom na
razapeću, te je po drugi put vezali i sa oduzetim novcem i nakitom sve ukupne
vrijednosti 2.488,50 eura, napustili porodičnu kuću oštećene, kojom prilikom
je ista zadobila povrede u vidu krvnog podliva oko lijevog oka, krvni podliv u
lijevom jagodičnom predjelu, nagnječenje grkljana praćeno slobošću desne
glasne žice koje povrede predstavljaju laku tjelesnu povredu, pri čemu je
okrivljeni bio svjestan djela i htio njegovo izvršenje
- čime je izvršio krivično djelo razbojništvo iz čl.242. st. 1 Krivičnog
zakonika Crne Gore,
pa ga sud, na osnovu čl.242. st.1 KZ CG i primjenom čl. 4, 32, 36. i 42, KZ CG
te čl.374., 229. st. 1 i 239. st.2 ZKP-a
OSUĐUJE
na kaznu zatvora u trajanju od 3 (tri) godine.
Okrivljeni se obavezuje da plati oštećenoj Đ.D. iznos od 2.488,50 eura na ime
imovinskopravnog zahtejva.
Okrivljeni se obavezuje da plati troškove krivičnog postupka u iznosu od
176,00 eura, koji se odnose na troškove provedenih vještačenja, te da plati i
troškove postavljenog mu branioca po službenoj dužnosti o čijem iznosu će sud
odlučiti posebnim rješenjem jer u vrijeme presuđenja nisu postojali podaci o
istim, kao i da plati paušalni iznos od 50,00 eura, sve u korist budžeta Crne
Gore na žiro račun 832-158-14 u roku od 15 dana od pravosnažnosti presude.
O b r a z l o ž e nj e
Osnovni državni tužilac Herceg Novi kod ovog suda podnio je optužnicu protiv
okrivljenog J.M., zbog krivičnog djela razbojništvo iz čl.242. st.1 KZCG, te
ostao pri optužnici i predložio sudu da okrivljenog oglasi krivim i osudi na
kaznu po zakonu.
Okrivljeni J.M. nije saslušan u ovom postupku obzirom da je nedostupan sudu i
državnim organima, pa je glavni pretres održan u odsustvu okrivljenog na
osnovu rješenja vijeća ovog suda Kv.131/13 od 3.07.2013.godine kojim je
odlučeno da mu se sudi u odsustvu.
Sud je proveo dokaze saslušanjem svjedoka P.D. i G.M., čitanjem uz saglasnost
stranaka iskaza oštećene Đ.D. i svjedoka M.M., pismenog nalaza i mišljenja
vještaka ekonomske struke R.D., pismenog nalaz i mišljenje vještaka sudske
medicine dr N.R., te čitanjem otpusne liste bolnice Meljine br.3441/879/2012
od 28.11.2012.godine sa hirurškog odjeljenja, otpusne liste bolnice Meljine sa
internog odjeljena od 25.12.2012.godine br.3467/1220, izvještaja bolnice
Meljine odjeljenja ORL od 12.04.2013.godine, zapisnika o uviđaju UP PJ H.Novi
od 26.11.2012.godine, te vršenjem uvida u fotoelaborate UP br.402/12 od
25.11.2012.godine, br.406/12 od 30.11.2012.godine i br.424/12 od 7.12.2012.
godine, te čitanjem izvještaja o daktiloskopskom ispitivanju br.5025/12 od
31.12.2012. godine, zapisnika o prepoznavanju lica Ktr.br.5/13, oba od
11.01.2013.godine, kao i izvještaja iz kaznene evidencije za okrivljenog.
Oštećena Đ.D. je u bitnom izjavila da joj je dana 24.11.2012. godine oko 10,00
časova suprug rekao da se dva mladića interesuju da iznajme sobu, te da je tim
mladićima rekla da ima jednu slobodnu sobu koju mogu da pogledaju. Objasnila
je da je jedan mladić bio visok i mršav, dok je drugi bio nešto manji i
svjetlije kose, te da se radilo o mljađim osobama, starosti od 26 do 30
godina. Dalje je navela da su ti momci pogledali sobu - koja im se svidjela,
te rekli da namjeravaju tu ostati oko tri mjeseca,a najmanje mjesec dana, kao
i da rade kao građevinski radnici na uređenju kafića na Škveru. Objasnila je
da su tada otišli po stvari, te se sa vratili sa stvarima oko 13,00 časova i
odmah smjestili. Dalje je navela je da se nakon par sati momak koji se
predstavio kao M. ,spustio do kuhinje ne bi li skuvao kafu, te da mu se
kasnije pridružio i drugi momak koji se predstavio kao D.,te dok su pili kafu,
isti su je pitala : "Da li deda radi?" - misleći na njenog supruga koji je
tada spavao, na šta im je odgovarila da je on u penziji i da mu je penzija
mala jer ih je i to interesovalo. Dodala je da su je pitali da li ona prima
penziju, te nakon njenog negativnog odgovara, interesovalo ih je i kako žive
od jedne male penzije, na šta im je ona odgovorila da se snalaze upravo
izdavanjem soba. Dalje su se interesovali kakva im je bila zarada tog ljeta od
izdavanja, te koga imaju od familije i gdje joj familija živi. Dodala je da su
joj isti tom prilikom kazali da je M. iz P., ali da sada živi u Srbiji, a da
je D. iz Bosne. Nakon toga navela je da su obojica izašla iz kuće, te da su se
vratili oko 19,00 časova,pa je nakon pet minuta čula kako izlaze ponovo vani,
tačnije ugledala je upaljeno svjetlo u predsoblju, te se popela da ga ugasi.
Istakla je da je tada ugledala M., koji je telefonirao i izlazio iz sobe u
kojoj su bili smješteni drugi stanari, te da se iznenadio vidjevši je i upitao
je šta tu radi ,na što mu je ona odgovorila da se popela da ugasi svjetlo, te
da ga u buduće isključ. Dok se spuštala niz stepenice, čula je M. kako nekome
govori: "Molim te obavjesti ga hitno, jer on mora ovo da zna, situacija je
drugačija", te su nakon ovoga i M. i D. izašli iz kuće i vratili se oko 22,00
časa. Sljedećeg jutra, 25. novembra ostala je u krevetu do oko 10,00 časova,
dok je njen suprug ranije izašao iz kuće,a dok je još ležala u krevetu čula je
M. kako kuca i doziva je, pa se tada ustala, kada joj je M. za tražio dva
tanjira i dvije viljuške, a malo kasnije i nož da isječe salamu. Primjetila je
da su mu se rukle počele tresti nakon što je isjekao 3-4 šnitice ove salame, a
nakon toga došao je i D., koji je najvjerovatnije isto primjetio pa je on
nastavio rezati salamu. Nakon što su izrezali salamu, uzeli su tanjire koje im
je pripremila i vratili se na sprat,a nedugo nakon toga opet je do nje došao
M. rekavši joj da bojler curi i pitao je da li ima klješta kako bi zavrnuo
ventil. Dodala je da je M. dala jednu plastičnu posudu da stavi ispod bojlera,
dok ona pronađe neke krpe sa kojima bi obrisala vodu,a kada se popela na sprat
ugledala je M. kako stoji u predsoblje ispred kupatila, dok je D. bio ispred
sobe. Istakla je da ju je M., u momentu kada se sagnula da pokupi vodu,
iznenada ščepao za kosu, podigao joj glavu i koljenom je svom snagom udario u
jednjak, te držeći joj kosu podigao je tako da je praklčno stajala i tada
snažno zamahnuo desnom nogom i udario je u lijevi obraz. Dodala je da je od
ovog udarca ostala bez svjesti, a od prethodno je već bila bez vazduha.
Pojasnila je da je sledeće čega se sjeća bilo to da je M. dovukao do sobe koju
su bili iznajmili, te da ga je ona jedva uspjela pitati da li joj je to hvala,
jer je krkljala. Nakon toga je M. ponovo počeo udarati po glavi, usljed čega
je izgubila svjest. Dodala je da je čula M. kada se osvjestila kako joj grubo
psuje mater i pita "gdje su pare", na šta mu je ona jedva uspjela prošaptati
"da imam ne bih izdavala". Takođe je navela da ju je M. tada nastavio udarati
po glavi, te D.u naredio da joj stavi krpu u usta i da joj veže usta.
Objasnila je da je izgubila svjest dok joj je D. stavljao krpu u usta, te da
povrativši svjest nekako uspjela da izbaci krpu iz usta i i ponovo ih upita
"jel mi to hvala?" a tada je M. ponovo udario i to zatvorenom šakom u vilicu,
te da je od ovog udaraca osjetila da joj je sve popucalo i zubi i vilica.
Napomenula je da je svo to vrijeme bila na krevetu vezana i to na način da su
su joj ruke bile vezane na leđima, a noge u zglobovima. Dodala je da je tada
M. rekao D.u da je još jače veže, što je on i uradio, ali ga je prije toga
zamolio da je ne "masakrira" više. Istakla je da je M. pokazao mnogo više
agresivnosti i praktično se pretvorio u zvijer, dok joj D. nije direktno
nanosio nikakve porede, osim što je po naređenju M. stavio krpu u usta i vezao
joj usta. Takođe je izjavila da je nakon udarca u vilicu, a poslije D.ovih
riječi "prekini više" M. pustio, te da je u tom trenutku osjetila da polako
klizi niz krevet, te da je zamolila D.a koji je u tom trenutku ostao sam s
njom u sobi da je podigne na krevet kako ne bi pala. Izjavila je da ju je D.
tada podigao rekavši joj "bako okrenut ću Vam glavu kako se ne bi ugušili i
molim vas ćutite, jer ako ćutite neću dozvoliti da Vam dlaka s glave fali".
Naglasila je da je u tim trenucima bila pretučena, uplašena, izbezumljena te
da je sve boljelo, ali da je ipak osjetila kako joj D. vuče minđuše-alke sa
ušiju, nakon toga i burmu sa ruke, ali da je od burme odustao kada je čuo da
se M. vraća u sobu. Dalje je izjavila da je D. rekao M. da požuri dok ne dođe
"deda" na šta mu je ovaj odgovorio "ma šta, majku im jebem, klat ću ih oboje
kao pile". Nakon toga dodaje da je u tom trenutku čula zvuk selotejpa, što ju
je dodatno uplašilo za svoj život, jer je pomislila da će joj selotejpom
zatvoriti nos i usta. Dalje je navela da je M. ponovo vezao, na isti način kao
prethodno, ali ovoga puta djelovima čaršafa koje su iscjepali, a nakon toga su
izašli iz sobe. Ubrzo nakon toga više se ništa nije čulo, te je zaključila da
su izašli iz kuće. Istakla je da je tada posljednjim atomom snage uspjela da
izvuče desnu ruku, nakon čega je izvadila i krpu iz usta i oslobodila noge, te
nekako sišla niz stepenice do telefona i pozvala sina ,koji je odmah po
dolasku pozvao policiju i hitnu pomoć. Pojasnijala je da je policija izvršila
uviđaj, te da joj je nestao novčanik sa 1.050,00 eura kao i zlato i to: zlatna
narukvica u kompletu sa zlatnim prstenom, jedan srebreni prsten sa dijamantom,
zlatni privjezak u obliku djeteline sa četiri lista sa dijamantom u sredini,
ručni digitalni ženski sat, zlatne minđuše - alke koje je imala na sebi kao i
lančić sa privjeskom u obliku krsta sa Isusom na razapeću. Naglasila je da je
zbog brojnih povreda bila upućena u Vojnu bolnicu Meljine gdje je bila prvo na
hirurškom odjeljenju, a potom je upućena na interno odjeljenje, zbog ozbiljnih
srčanih problema, gdje je doživjela i infarkt, te da je sve ukupno u bolnici
provela više od mjesec dana.Naglasila je da je nakon izlaska iz bolnice u
policiji u prisustvu tužioca ,izvršila prepoznavanje na osnovu fotografija i
bez sumnje na fotografijama prepoznala jednog od dvojice napadača i to M.. Na
kraju je dodala da se pridružuje krivičnom gonjenju protiv J.M. i drugog momka
za koji misli da se zove D., te da postavlja imovinsko pravni zahtjev u
vrijednosti oduzetog novca i zlata.
Svjedok M.M. je u bitnom izjavio da sa svojom suprugom oštećenom Đ.D. živi u
porodičnoj kući u ul.Save Kovačevića br.... ,gdje povremeno izdaju sobe. Naveo
je da je dana 24.11.2012.godine u prijepodnevnim časovima primjetio dva
mladića ispred kuće, koji su mu na pitanje šta traže odgovorili da traže sobu.
Dodao je da ih je on tada uputio na suprugu, koja im je ponudila sobu na
spratu koja im je odgovarala. Objasnio je da je jedan od momaka,koji se
predstavio kao M., bio visok, crn, mršav, sa karakteristično izduženim licem,
dok je drugi, koji se predstavio kao D. bio plav i niži od prvog momka.
Istakao je da su mu u razgovoru reklu da su građevinski radnici i da rade u
Bijeloj, ali da nisu zadovoljni smještajem i da traže novi bliže centru Herceg
Novog. Dalje je naveo da je on nakon toga izašao iz kuće i više ih tog dana
nije viđao, te da je kasnije tog dana od supruge saznao da im je ona iznajmila
sobu. Dalje je naveo da je ove momke ponovo vidio sljedećeg dana ispred svoje
sobe oko 8,00 časova ,kada je ugledao M. sa džezvom koji ga je upitao da li
može da skuva kafu što mu je on dozvolio. Pojasnio je da je tada M. skuvao
kafu i odnio je u svoju sobu, a da je u međuvremenu sišao i D. koji je ostao u
kuhinju da pije kafu. Tom prilikom od D.a je saznao da je on izbjeglica iz
Knina, a da je M. izbjeglica iz Peći, te ja sada stalno nastanjen u Kraljevu.
Pojasnio je da mu tada ništa nije bilo sumnjivo, te da je nakon toga otišao u
grad po novine, a da je oštećena ostala da spava u kući. Dalje je naveo da se
zadržao kratko u gradu, ali kako je još uvjek bilo rano za ručak, svratio je
kod kuma i tu se zadržao sve dok ga nije pronašla unuka S., koja mu je rekla
da mora hitno kući, da je tamo policija,a ista je bila vidno uznemirena i
uzbuđena, te je on na osnovu toga zaključio da je nešto ozbiljno. Po dolasku
kući ugledao je policiju koja je vršila uviđaj, te suprugu oštećenu Đ.D., koja
je u pratnji doktora i unuke ulazila u kola hitne pomoći, sa vidnim povredama
i modricama, jedva hodajući. U kući je zatekao haos, posebno u svojoj sobi u
kojoj je sve bilo izbačeno kako iz njegovog tako i iz noćnog stola oštećene, u
kojem su držali novac i druge vrijednosti. Pojasnio je da je u kući bilo preko
1.000 eura kao i nakita oštećene,koji je bio starinski nakit njegove majke, te
je zbog toga ima posebnu vrijednost. Takođe je izjavio da je zbog ovog
događaja oštećena provela preko mjesec dana u bolnici u Meljinama i u KBC
Podgorica, te da je ona usljed svega toga pretrpjela šok i brojne povrede
povrede koje su joj kao starijoj osobi teško pale. Dodao je da je u policiji
izvršio prepoznavanje na osnovu fotografija gdje je sa potpunom sigurnošću
pokazao na fotografiju mladića koji se predstavio kao M..
Svjedok P.D. je u bitnom izjavio da se ne sjeća tačnog dana, ali da zna da je
to bilo par dana prije nego što je čuo za ono što se desillo oštećenoj Đ.D. -
da je pokradena, kada je ispred ulaznih vrata zgrade u ul. Stjepa Šarenc
bb,H.Novi pronašao putne torbe. Pojasnio je da je tog dana sa suprugom krenuo
iz svog stana na groblje oko 9,30 časova i da tada u holu ispred ulaza u
zgradu nije bilo nikakvih stvari. Dalje je naveo da su, u povratku sa groblja,
oko 14,00 časova, u holu zgrade, ispod stepeništa, ugledali dva kofera plave i
crvene boje i tamni ranac sa točkićima, ali da tome nisu pridavali značaja jer
su mislili da su to stvari komšija iz Rusije koji često drže tu svoje stvari.
Dalje je naveo da je te stvari na istom mjestu gledao i narednih nekoliko
dana, te da su se on i još par komšija raspitivali međusobno čije su to
stvari, ali da nisu saznali. Istakao je da je u tom periodu, nekoliko dana od
kada je prvi put vidio te stvari, čuo od komšija da je Đ.D. napadnuta i
opljačkana. Zatim je naveo da je u tom periodu takođe pričao sa svojom kumom
V.K. koja mu je rekla da je suprug od oštećene M.M. ,ispričao šta se desilo
oštećenoj, te da je onda on V.K. rekao da je u holu svoje zgrade našao
navedene stvari. Na kraju je dodao da je tada obavjestio polilciju, koja je
snimila lice mjesta, fotografisla i odnijela navedene kofere i ranac.
Svjedok G.M. je u bitnom izjavio da je sa prijateljem Z.M.om u novembru 2012.
godine, iznajmio dvije sobe kod oštećne Đ.D., otprilike nekih desetak dana
prije kritičnog događaja. Naveo je da su kritičnog dana, negdje oko 24. ili
25.10.2012. godine, nakon Aranđelovdana, on i Z.M. oko 6,30 časova izjutra
otišli iz kuće da rade kod izvjesnog M., te da je oko 11,00 časova unuka
oštećene došla kod njih na gradilište i kazala im da je oštećena opljačkana.
Dalje je naveo da su nakon toga on i Z.M. otišli u policiju gdje su dali
izjave. Naglasio je da im je oštećena veče prije kritičnog dana kazala da su
dobili dva cimera, odnosno dva momka koji su iznajmili sobu do njihove sobe na
spratu, ali da oni te momke nisu uopšte vidjeli, niti čuli, ni te večeri, ni
bilo kada kasnije. Dodao je da je kritičnog dana Z.M.u iz sobe nestao mobilni
telefon "Nokia Asha 300 i neki džemper, dok njemu nije ništa nestalo.
Sud je prihvatio iskaze oštećene Đ.D. i svjedoka M.M., P.D. i G.M. jer su
logični i uvjerljivi, te međusobno saglasni u odnosu na odlučne okolnosti i u
skladu sa provedenim pismenim dokazima, a na iste ni stranke nisu imale
primjedbi.
Naime, iz zapisnika o uviđaju UP PJ H.Novi br.240/12-5463/5 od
26.11.2012.godine proizilazi da su ovlašćeni službenici policije izvršili
uviđaj lica mjesta povodom prijave Đ.P. od 25.11.2012.godine da su njegovu
majku Đ.D. dva nepoznata lica uz upotebu fizičke sile vezala u sobi na spratu,
izudarala po glavi i tijelu, a zatim izvršila premetačinu u prizemlju kuće, u
njenoj spavaćoj sobi. Dalje proizilazi da je lice mjesta uviđaja stambeni
objekat - kuća, koja je vlasništvo M.M.- koji je suprug oštećene Đ.D., a koja
se nalazi u Herceg Novom, ulica Save Kovačevića br...., sa lijeve strane puta
gledano iz pravca Igala ka Meljinama. Dalje je konstatovano da se do porodične
kuće dolazi kroz metalnu kapiju, koja se nalazi uz ulicu Save Kovačevića i
koja se ne zaključava, a zatim betonskim stepeništem koje vodi do ulaznih
vrata u kuću sa zapadne strane, te da se oko kuće prostire zemljeno dvorištve,
koje je ograđeno sa južne, zapadne i sjeverne strane, a sa istočne se nalazi
garaža i neobezbjeđen i nezaštićen prolaz u dvorište kuće. Unutrašnjost samog
porodičnog objekta čine tri cjeline i to podrum koji je djelimično osposobljen
za stanovanje, prizemlje u kome se sa desne strane gledano od ulaznih vrata
nalaze dvije prostorije i to dnevni boravak i veća spavaća soba, dok se sa
lijeve strane gledano od ulaznih vrata nalazi manja spavaća soba, a gledano
pravo od ulaznih vrata sa lijeve strane kuhinja i sa desne kupatilo. Na spratu
se nalaze tri spavaće sobe koje su raspoređene prema istoku, jugu i zapadu,
dok se na sjevernoj strani nalaze dvije manje prostorije, odnosno odvojeno
kupatilo i WC. Navodi se da su vizuelnim pregledom lica mjesta zatečeni
tragovi i to- tkanine korešćene za vezivanje, tragovi crvene tečnosti nalik na
krv na posteljini na krevetu, tragovi premetačine na noćnim ormarićima u većoj
spavaćoj sobi u prizemlju. Navedeno je da je u spavaćoj sobi u prizemlju
pronađen,izazvan i izuzet otisak papilarnih linija na staklenoj zdjeli koja je
zatečena na krevetu i isti je označen br.2/1,te su u spavaćoj sobi na spratu
pronađeni i izuzeti sljedeći tragovi: tragovi označeni red.brojevima 4/1,
4/2,4/3 i 4/4 trak napravljene od platnenog čaršafa ,trag označen br.4/5 donji
čaršaf zatečen na krevetu,trag označen br.4/6 gornji čaršaf zatečen na istom
krevetu,trag označen br.4/7 jastučnica sa jastuka na lijevoj strani tog
kreveta,trag br.4/8 jastučnica sa jastuka koji je zatečen na stolici pored
lijeve strane kreveta,trag br.5 staklena tegla sa šećerom zatečena na
krevetu,tragovi označeni br.6/1 i 6/2 dvije metalne viljuške zatečeni na stolu
u istoj sobi gdje su spavali izvršioci,trag 6/3 upaljač,trag br.6/4 staklena
piksla, trag 6/5 PVC kesa bijele boje zatečeni na stolu u istoj sobi,tragovi
6/7,6/6,6/8,6/9,6/10,6/11,6/12 otisci papilarnih linija izuzeti sa
porculanskih tanjira koji su bili na stolu u sobi gdje su spavali
izvršioci,trag br.7 dio platnenog čaršafa od kojeg su pravljene trake ,nađen
na fotelji u sobi u kojoj su spavali izvršioci,tragovi označeni br.11/1 kutija
topljenog sira,11/2 papirna salveta i opušci cigareta sa
br.11/3,11/4,11/5,11/6,11,7,11/8,11/9,11/10,11/11,11/12,11/13,11/14,11/15
pronađeni u ladici od nadkasne u sobi u kojoj su spavali izvršioci,u kuhinji
nož na stolu označen br.9,te kliješta. Svi naznačeni tragovi izuzeti i
dostavljeni Forenzičkom centru na vještačenje. Takođe, navodi se da su izuzeti
određeni predmeti i biološki tragovi koji su dostavljeni Forenzičkom centru u
Danilovgradu radi DNK vještačenja i izazivanja latentnih tragova papilarnih
linija. Fotoelaboratom UP PJ H.Novi br.402/12 od 25.11.2012.godine prikazana
je spoljašnost i unutrašnjost kuće u kojoj živi oštećena u kojoj je izvšeno
krivično djelo, tragovi krivičnog djela,tj. predmete pronađene i izuzete radi
vještačenja kao i povrede na tijelu oštećene.
Fotoelaboratom UP PJ H.Novi br.406/12 od 30.11.2012.godine je prikazano mjesto
gdje su pronađene putne torbe od strane svjedoka P.D., kao i predmeti
pronađeni u istim, u stambenoj zgradiu Herceg Novom,u ul.Stjepa šarenca bb.
Fotoelaboratom UP PJ H.Novi br.421/12 od 07.12.2012.godine prikazan je T.U. iz
Albanije koji je u prostorijama PJ Herceg Novi prepoznao tri putne torbe
pronađene ispred zgrade svjedoka P.D. i to: crveni kofer kao vlasništvo svog
oca, jedan crni kofer kao vlasništvo okrivljenog M.J.i crni ruksak za kojeg
tvrdi da ga je vidio kod jednog prijatelja od okrivljenog.
Iz zapisnika o prepoznavanju lica preko pokazanih fotografija sačinjen od
strane ODT H.Novi Ktr.br.5/13 od 11.01.2013.godine,sa priloženom
fotodokumentacijom, proizilazi da je izvršeno prepoznavanje od strane oštećene
Đ.D. koja je prethodno opisala lice koje je dana 24.11.2012.godine u
prijepodnevnim časovima u pratnji još jednog momka došao u njenu porodičnu
kuću tražeći smještaj i koji je narednog dana izvršilo predmetno krivično
djelo, da je u pitanju muškarac koji nema četiri prednja zuba u donjoj vilici,
a zubi sa strane su mu izuzetno veliki i oštri kao i očnjaci, te da
pretpostavlja da su bili pripremljeni za stavljanje mosta, kao i da je bio
izuzetno bijele puti. Oštećenoj su radi prepoznavanja pokazano 5 fotografija
pet lica i to: 1.B.W. 2.M.A. 3.J.M. 4.H.I. 5.T.U.. Oštećena je izjavila da je
lice sa fotografije na poziciji br.3 lice koje je izvršilo krivično djelo na
njenu štetu i da je u potpunosti sigurna u to. Zatim su oštećenoj ponovo
pokazane navedene fotografije, ali sa drugačijim rasporedom i to: 1.M.A.
2.B.W. 3.T.U. 4. H.I. 5. J.M. i oštećena je sa sigurnošću pokazala na
fotografiju lica koje se nalazilo na poziciji broj 5.
Iz zapisnika o prepoznavanju lica preko pokazanih fotografija sačinjen od
strane ODT H.Novi Ktr.br.5/13 od 11.01.2013.godine sa priloženom
fotodokumentacijom , proizilazi da je izvršeno prepoznavanje od strane
svjedoka M.M. koji je prethodno opisao lice koje je dana 24.11.2012.godine u
prijepodnevnim časovima došao u njegovu kuću u pratnji još jednog momka i
zatražio smještaj, navodeći da je u pitanju muškarac koji ima produženo lice -
glavu i obraze koji su mu bili upali, te koji je bio izrazito blijed. Svjedoku
su radi prepoznavanja pokazane 5 fotografija pet lica i to: 1. M.A. 2. T.U.
3. B.W. 4.J.M. 5.H.I.. Svjedok je izjavio da je lice na fotografiji na
poziciji br.4 lice koje je predhodno opisao i da je u potpunosti siguran u to.
Svjedoku su ponovo pokazane navedene fotografije, ali sa drugačijim rasporedom
i to: 1.J.M. 2.H.I. 3.B.W. 4. M.A. 5. T.U. i svjedok je sa sigurnošću
pokazao na fotografiju lice koje se nalazilo na poziciji broj 1.
Iz izvještaja o daktiloskopskom ispitivanju br.5025/12 od 31.12.2012.godine
proizilazi da su povodom krivičnog djela razbojništvo izvršenog na štetu Đ.D.
od strane UP PJ H.Novi Forenzičkom centru dostavljeni 8 tragova papilarnih
linija radi utvrđivanja upotrebljivosti papilarnih linija u svrhu
identifikacije osoba od kojih potiču. Dalje proizilazi da su dostavljeni
tragovi papilarnih linija br.2/1, 6/6,6/8,6/7,6/9,6/10,6/11 i 6/12 . Izvršenim
DKT vještačenjem navedenih tragova papilarnih linija utvrđeno je da trag
papilarnih linija označen br.2/1 potiče od kažiprsta desne ruke J.M. od oca
M.,rođen ... godine u P.,te da trag papilarnih linija označen br.6/6 potiče od
palca desne ruke J.M.,trag papilarnih linija označen brojem 6/7 potiče od
domalog prsta lijeve ruke J.M.,trag papilarnih linija označen br.6/8 potiče od
kažiprsta desne ruke J.M.,trag papilarnih linija označen br.6/10 potiče od
srednjeg prsta lijeve ruke J.M. i trag papilarnih linija označen br.6/11
potiče od palca desne ruke J.M..
Sud je navedene pismene dokaze prihvatio kao vjerodostojne jer su sačinjeni od
strane nadležnih organa u zakonskoj proceduri, a na iste ni stranke nisu imale
primjedbi. Ovi pismeni dokazi su od značaja jer se istim potvrđuje iskazi
oštećene i navedenih svjedoka.
Iz Otpusnih lista PZU Opšte bolnice Meljine br.3441/879/2012 od 28.11.2012.
godine sa odjeljenja za hirurške bolesti i br.3467/2012 od 25.12.2012.godine
sa internog odjeljenja, te iz izvještaja PZU Opšte bolnice Meljine
br.1209-1/13 od 12.04.2013.godine sa ORL odjeljenja na ime oštećene Đ.D., kao
i iz nalaza i mišljenja vještaka sudske medicine dr N.R. proizilazi da su kod
oštećene konstatovane povrede u vidu krvnog podliva oko lijevog oka, krvnog
podliv u lijevom jagodičnom predjelu, nagnječenje grkljana praćeno slobošću
desne glasne žice . Istaknuto je da su navedene povrede posljedica dejstva
tupine mehaničke sile i nastale su usljed dejstva tupog teškog i jako
zamahnutog mehaničkog oruđa,udaraca pesnicom ili drugim pogodnim
oruđem.Pojediničano i zbirno navedene povrede predstavljaju laku tjelesnu
povredu i posljedica su najmanje dva nezavisna udarca. Takođe je navedeno da
zadobijena povreda grkljana nije uticala na funkciju diS. pacijenta .
Sud je prihvatio navedenu medicinsku dokumentaciju kao vjerodostojnu i pismeni
nalaz i mišljenje vještaka sudske medicine, jer je argumentovan i dat od
strane stručnog lica, zasnovan na medicinskoj dokumentaciji, kao materijalnom
dokazu u spisu, a na isti stranke nisu imale primjedbi.
Iz pismenog nalaza i mišljenja vještaka ekonomske struke R.D., od
15.05.2013.godine proizilazi da je vrijednost zlatnog i srebrnog nakita, te
digitalnog časovnika koji su oduzeti predmetnim krivičnim djelom iznosila
1.438,50 eura.
Sud je prihvatio nalaz i mišljenje vještaka ekonomske struke, jer je stručan i
argumentovan, dat u skladu sa pravilima struke, a na isti ni stranke nisu
imale primjedbi.
Uvidom u izvještaj iz kaznene evidencije MUP-a R.Srbije Uprava za analitiku
pos. br.235-7611/13 od 17.06.2013.godine za okrivljenog J.M. proizilazi da je
okrivljeni ranije osuđivan i to: presudom Prvog Osnovnog suda u Beogradu
br.23K.24401/10 od 18.11.2011.godine zbog krivičnog djela iz čl.203.stav 1.KZ
RS na kaznu zatvora u trajanju od 6 mjeseci, uslovno na 3 godine, presudom
Osnovnog suda u Kraljevu K.1693/12 od 21.05.2012.godine zbog krivičnog djela
iz čl.355 st.2 KZ RS na kaznu zatvora u trajanju od 5 mjeseci, uslovno na 1
godinu, presudom Osnovnog suda u Čačku br.K.47/11 od 4.06.2012.godine zbog
krivičnog djela iz čl.204. stav 1 tačka 1 KZ RS na kaznu zatvora u trajanju od
3 mjeseca, presudom Apelacionog suda u Kraljevu br. Kž.1 4680/12 od
14.06.2012. godine zbog krivičnog djela iz čl.206. stav 1 KZ RS na kaznu
zatvora u trajanju od 1 godine i 2 mjeseca, te presudom Osnovnog suda u
Leskovcu br.2K.164/11 od 26.07.2011. godine zbog krivičnog djela iz čl.204.
stav 1 tačka 1 KZ RS na kaznu zatvora u trajanju od 3 mjeseca.
Sud nije proveo dokaz saslušanjem svjedoka Z.M.a, obzirom da je tužilac
odustao od tog predloga, a činjenično stanje je dovoljno utvrđeno provedenim
dokazima u odnosu na okolnosti na koje je svjedok trebao da svjedoči.
Analizom provedenih dokaza i to svakog pojedinačno i u njihovoj ukupnosti sud
je nesumnjivo utvrdio činjenično stanje kao u izreci ove presude.
Navedeno činjenično stanje utvrđeno je iz iskaza oštećene Đ.D. koja je decidno
objasnila način i okolnosti pod kojima je okrivljeni sa nn licem izvršio
krivično djelo na njenu štetu,te prepoznala okrivljenog na fotografiji,a kojom
prilikom joj je okrivljeni oduzeo zlatni nakit i 1.050 eura,a njene tvrdnje su
potvrđene navedenim pismenim dokazima-zapisnikom o prepoznavanju lica preko
fotografija,medicinskom dokumentacijom o povredama i nalazom vještaka sudske
medicine,te izvještajem o daktiloskopskom vještačenju iz kog je utvrđeno da se
na izuzetim tragovima sa lica mjesta nalaze otisci papilarnih linija koji
potiču od prstiju desne i lijeve ruke okrivljenog. iskaz oštećene je takođe
potvrđen iskazom svjedoka M.M. koji je opisao okrivljenog i nn lice ,kojima je
oštećena iznajmila sobu,te prepoznao okrivljenog na fotografiji . Takođe
,iskaz oštećene je potvrđen daktiloskopskim vještačenjem kojim je utvrđeno da
izuzeti tragovi iz kuće oštećene pripadaju okrivljenom J.M.. Iskazi svjedoka
M. i svjedoka G.M. i P.D. su međusobno saglasni u odnosu na odlučne
okolnosti,te u skladu sa pismenim dokazima . Osim toga,nalazom i mišljenjem
vještaka sudske medicine potvrđen je iskaz oštećene i utvrđeno da je kritičnom
prilikom zadobila lake tjelesne povrede ,koje su nastale usljed dejstva tupog
teškog i jako zamahnutog mehaničkog oruđa,udaraca pesnicom ili drugim pogodnim
oruđem.
U radnjama okrivljenog J.M. sud je našao sva bitna obilježja krivičnog djela
razbojništvo iz čl.242.stav 1. KZ CG, jer je zajedno sa NN licem upotrebom
sile od oštećene Đ.D. oduzeo predmetne stvari i novac, a sve u namjeri
pribavljanja protivpravne imovinske koristi za sebe.
U odnosu na oblik vinosti, sud je utvrdio da je okrivljeni pri izvršenju djela
postupao sa direktnim umišljajem, jer je bio svjestan da upotrebom sile od
oštećene oduzima novac i druge pokretne stvari, a sve u namjeri pribavljanja
protivpravne imovinske koristi za sebe. Dakle, bio je svjestan svog djela i
htio je njegovo izvršenje. Njegov umišljaj je nesumnjivo utvrđen na naprijed
opisani način, provedenim dokazima.
Prilikom odlučivanja o vrsti i visini krivične sankcije koju okrivljenom treba
izreći za počinjeno krivično djelo, sud je cjenio sve okolnosti iz čl. 42. st.
1 KZ CG, pa mu je od otežavajućih okolnosti cijenio raniju osuđivanost, te
okolnost da je oštećenoj nanio lake tjelesne povrede , dok sa druge strane sud
nije našao olakšavajućih okolnosti na strani okrivljenog. Cijeneći navedene
okolnosti, sud je okrivljenog osudio na kaznu zatvora u trajanju od 3 (tri)
godine uz uvjerenje da je ova kazna adekvatna težini počinjenog djela i
stepenu krivice okrivljenog, te da će se istom, u okviru opšte svrhe krivičnih
sankcija propisane čl.4.KZ CG, ostvariti svrha kažnjavanja iz čl.32. istog
zakonika.
Na osnovu čl.239.stav 2 ZKP-a, sud je okrivljenog obavezao da oštećenoj Đ.D.
plati iznos od 2.488,50 eura na ime imovinsko pravnog zahtjeva, obzirom da je
provedenim dokazima ekonomskim vještačenjem,nesumnjivo utvrđena vrijednost
oduzetih stvari , nakita u iznosu od 1.438,50 eura kao i novca u iznosu od
1.050,00 eura, koje je okrivljeni oduzeo od oštećene.
Odluka o troškovima krivičnog postupka zasniva se na odredbi čl.229.st.1.
ZKP-a, pa je sud okrivljenog obavezao da plati troškove krivičnog postupka u
iznosu od 176,00 eura koji se odnose na troškove provedenih vještačenja, te da
plati troškove postavljenog mu branioca po službenoj dužnosti o čijem će
iznosu sud odlučiti posebnim rješenjem, jer u vrijeme presuđivanja nisu
postojali podaci o istim, kao i paušalni iznos od 50,00 eura koji je odmjeren
u skladu sa imovnim stanjem okrivljenog, složenosti i dužinom trajanja
krivičnog postupka.
OSNOVNI SUD U HERCEG NOVOM
Dana 2.10.2013.godine.
Zapisničar Sudija
Milović Tereza  Branislav Leković
Pravna pouka:
Protiv ove presude dozvoljena je žalba
u roku od 15 dana od dana prijema,
Višem sudu u Podgorici, a preko ovog
suda.
DNA:
-ODT H.Novi,braniocu adv.L.Z.u,oštećenoj ,u spise