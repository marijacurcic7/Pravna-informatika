K.br.175/13
U IME CRNE GORE
OSNOVNI SUD U PODGORICI, kao prvostepeni, krivični, po sudiji Larisi
Mijušković Stamatović, uz učešće Valentine Vukašinović, kao zapisničara, u
krivičnom predmetu protiv okrivljene Š.V., zbog produženog krivičnog djela
krađa iz čl. 239 st. 1 u vezi čl.49 st.1 Krivičnog Zakonika, odlučujući po
optužnom predlogu ODT-a Kt.br.961/09 od 22.02.2013. godine, kojeg je na
glavnom pretresu zastupala Korać Bojana, savjetnik na radu kod ODT-u, nakon
glavnog i javnog pretresa održanog u prisustvu zastupnika optužbe i okrivljene
dana 22.04.2013 godine, donio je, a dana 23.04.2013 godine javno objavio,
P R E S U D U
Š.V., od oca V. i majke S., rodjene P., rodjene... godine u P., u mjestu B.,sa
prebivalištem u P., državljanka Crne Gore, udovica, majka dvoje djece,
domaćica, pismena, sa završenom srednjom školom, lošeg imovnog stanja, ranije
neosudjivana,
K R I V A J E
Zato što je:
U toku 2009/2010 godine u Podgorici, u svom stambenom objektu, svjesna svoga
djela, čije je izvršenje htjela, znajući da je isto zabranjeno, oduzela tudju
pokretnu stvar - električnu energiju vlasništvo oštećene "E" P., u namjeri da
njenim prisvajanjem sebi pribavi protivpravnu imovinsku korist u vrijednosti
preko 150,00 eura na način što je u dva navrata i to dana 21.04.2009 godine i
dana 02.02.2010 godine, električne instalacije u kući priključila direktno na
elektrodistributivnu mrežu kablom 4x6 mm2 bez brojila, tako da se utrošak
električne energije nije mogao registrovati,
- čime je izvršila produženo krivično djelo krađa iz čl. 239 st. 1 u vezi
čl.49 st.1 Krivičnog Zakonika,
- pa joj Sud, primjenom citiranih zakonskih odredbi, te odredbi čl. 3, 4, 5,
13, 15, 32, 36, 42, 52, 53 i 54 KZ-a, te čl. 226, 227, 229, 239 i 374 ZKP-a i
z r i č e,
USLOVNU OSUDU
Kojom joj prethodno utvrđuje kaznu zatvora u trajanju od 30 (trideset) dana i
istovremeno određuje da se ista neće izvršiti ako okrivljena u roku od 1
(jedne) godine po pravnosnažnosti ove presude, ne izvrši novo krivično djelo.
Dužna je okrivljena da na račun budžetskih sredstava Crne Gore uplati na ime
troškova krivičnog postupka iznos od 104,50 € (stotinučetirieurapedesetcenti),
kao i iznos od 50,00 € (pedeseteura) na ime paušala, u roku od 15 dana od dana
pravnosnažnosti presude, pod prijetnjom prinudne naplate.
Obavezuje se okrivljena da na ime dijela imovinsko - pravnog zahtjeva uplati
E. P. iznos od 545,45 € (petstotinačetrdesetpeteura četrdesetpetcenti), u roku
od 6 (šest) mjeseci po pravnosnažnosti presude, i upozorava da će se, ukoliko
u ostavljenom joj roku ne izvrši navedenu obavezu, uslovna osuda opozvati.
Oštećeno preduzeće E. P. se upućuje da svoj imovinsko-pravni zahtjev u ostalom
dijelu koji je postavljen, a nije dosudjen, ostvari u redovnoj građanskoj
parnici.
O b r a z l o ž e n j e
Optužnim predlogom ODT-a Podgorica Kt.br. 961/09 od 22.02.2013. godine, kojeg
je na glavnom pretresu zastupao Korać Bojan, savjetnik na radu kod ODT-a
Podgorica, okrivljenoj Š.V. stavljeno je na teret izvršenje produženog
krivičnog djela krađa iz čl. 239 st. 1 u vezi čl.49 st.1 Krivičnog Zakonika,
blize opisano izrekom ove presude.
Zastupnik optužbe je do kraja glavnog pretresa ostala pri podnijetom optužnom
predlogu, i u završnoj riječi predložio da je Sud oglasi krivom i kazni po
zakonu.
Okrivljena Š.V. je u navodima svoje odbrane kako u prethodnom postupku tako i
na glavnom pretresu izjavila da je majka dvoje djece, da je ostala udovica sa
28 godina, da je za poslednjih 10 godina imala nekoliko smrtnih slučajeva
svojih bliskih srodnika tj. supruga, oca i dva brata i to u veoma kratkom
periodu, tako da je sa svoje dvoje djece ostala bez ikakve pomoći i zaštite u
životu, da se sama bori za njihov opstanak, zbog čega je više puta
priključivala struju direktno na distributivnu mrežu jer je na to bila
prinudjena. Navela je da je u navedenom periodu, otprilike dvije godine prije
izjave koju je davala u prethodnom postupku, a kada se vratila kući sa sahrane
svog brata, vidjela da joj je struja isključena, i to zbog neplaćenih računa
jer ona nije bila u mogućnosti da ih redovno izmiruje. Kako se radilo o
zimskom periodu i kako joj je struja bila neophodna to se obraćala svim
nadležnim organima u ED P. kako bi pronašli neko rješenje za tu struju, tj. da
ona tu struju otplaćuje, i da joj je iz ED priključe. Dalje je pojasnila da to
nije dalo nikakvog rezultata, pa je ona sa svojom djecom provela u kući bez
struje nekoliko mjeseci, nakon čega je morala da ide na operaciju kuka pri
čemu se bojala kako će se djeca snaći u takvim uslovima, zbog čega je neko od
njenih poznanika, čije ime ne zna, došao i priključio im struju mimo brojila.
Pojasnila je da su nedugo potom došli radnici iz ED P. i ponovo joj isključili
struju, čemu ona ni tog puta nije prisustvovala, već je zapisnik o kontroli
mjernog mjesta našla na vratima stana. Istakla je da je i nakon ovoga ona
ponovo priključila svoj objekat direktno na distributivnu mrežu, te da ne
spori da je struja na ovaj način bila nepravilno priključena. Ponovila je da
je na to bila prinudjena, i da su to uradili njeni poznanici i prijatelji
svojevoljeno zbog njene teške materijalne situacije. Navela je da imena tih
ljudi koji su joj objekat priključili na struju ne želi da kaže, i istakla da
želi da ostane da je to ona uradila. Dodala je i to da u ovoj kući živi već 20
godina, ali da se brojilo za električnu energiju i dalje vodi na njenu pokojnu
svekrvu Šekularac Jelu.
Okrivljena je u završnoj riječi ostala pri svojoj odbrani, nemajući šta novo
dodati.
U dokaznom postupku Sud je: saslušao ovlašćenog predstavnika ED P. N. S. - S.,
saslušao svjedoka M.B., na saglastan predlog stranaka pročitao iskaze svjedoka
L.M. sa zapisnika iz prethodnog postupka Kri.br.199/10 od 06.02.2012 godine i
13.12.2010 godine, pročitao zapisnik o kontroli mjernog mjesta br.05399 od
21.04.2009 godine i zapisnik o kontroli mjernog mjesta br.29676 od 02.02.2010
godine, pročitao nalaz i mišljenje sudskog vještaka elektro struke B.P. od
16.03.2011 godine, izvod iz KE za okrivljenu izdat od UP PJ Podgorica
br.29-245/13-3722/2 -646 od 28.02.2013 godine.
Nakon provedenog dokaznog postupka, ocjenom navoda optužbe, odbrane, te svih
dokaza, kako pojedinačno, tako i u međusobnoj povezanosti, Ovaj sud je utvrdio
da je okrivljena izvršila krivično djelo stavljeno joj na teret, sa kojih
razloga je oglasio krivom i izrekao joj sankciju kao u izreci presude.
Ovlašćeni predstavnik oštećene E. P. N. S. - S. je i u svom iskazu i u
završnoj riječi izjavila da se u ime oštećenog preduzeća pridružuje krivičnom
gonjenju protiv okrivljene i postavila imovinsko-pravni zahtjev u iznosu od
5.096,45 €.
Svjedok M.B., radnik ED P., je u svom izkazu i iz prethodnog postupka i sa
glavnog pretresa, izjavio da se sjeća predmetnih kontrola od kojih je jedna
bila u proljeće 2009. godine, a druga nekih godinu dana kasnije, te da se
sjeća da su oba puta zatekli takvo stanje da je električna instalacija u
objektu ovog potrošača bila priključena direktno na ED mrežu kablom 4x6 mm bez
brojila, tako da se potrošnja struje u ovom objektu nije mogla registrovati na
brojilu. O zatečnim nepravilnostima na licu mjesta su sačinili zapisnike koje
su ostavili na brojilu, jer u oba slučaja potrošač nije prisustvovao ovim
kontrolama. Dodao je da je predmetno brojilo postavljeno u dvorištu kuće, i
napomenuo da se isto vodi na pok. Š.J. tj. da mu je poznato da je ova žena
preminula prije više od 20 godina, a ovo otuda što na tom reonu radi već 20
godina i prilično dobro poznaje svakog potrošača. Istakao je i to da mu je
poznato da u kući u kojoj su pronašli predmetne nepravilnosti stanuje Š.V.,
snaha pok. Š.J., sa dvoje mldb. djece.
Svjedok L.M. je u svom iskazu, u prethodnom postupku, koji je Sud pročitao na
saglastan predlog stranaka, u bitnom istakao da se sjeća predmetnih kontrola
prilikom kojih su zatekli takvo stanje da je potrošač bio priključen mimo
mjernog mjesta direktno na osigurač i to kablom 4x6mm2, s tim što je bila
priključena samo jedna faza. Navedenim kontrolama tj. ni kontroli koja je bila
u aprilu 2009 godine ni onoj u februaru 2010 godine kada su utvrdjene
identične nepravilnosti nije niko prisustvovao. Dodao je da se predmetno
brojilo nalazilo u posebnom stojećem ormaru u dvorištu kuće, te da su oni oba
puta prilikom kontrole otkinuli predmetni kabal, kao i to da je mišljenja da
se u konkretnom slučaju radi o potrošaču Š.J. starijoj ženi, a koju zna
inkasant sa tog područja M.B.
Sud je prihvatio iskaze saslušanih svjedoka, koje je, dovodeći ih u logičnu
vezu sa ostalim provedenim dokazima, cijenio kao istinite, precizne i jasne.
Iz zapisnika o kontroli mjernog mjesta ED P. br. 05399 od 21.04.2019. godine i
br.29676 od 02.02.2010. godine, utvrđeno je da su kod potrošača Š.J.
predmetnih dana od strane radnika ED P. izvršene kontrole mjernog mjesta,
kojom prilikom je konstatovano da je potrošač oduzimao električnu energiju sa
ED mreže, tako što je svoju stambenu kuću priključio mimo mjernog mjesta
direktno na osigurač kablom 4x6 mm2 jednom fazom, nakon čega je potrošač
isključen i plombiran prilikom prve kontrole od 21.04.2009 godine, dok je
prilikom druge kontrole od 02.02.2010 godine nakon utvrdjenog stanja potrošač
isključen, a navedeni kabl otkinut.
U nalazu i mišljenju od 16.03.2011 godine, stalni sudski vještak elektro
struke Boljević Predrag je utvrdio da iz zapisnika o kontroli mjernog mjesta u
konkretnom slučaju br. 5399 od 21.04.2009 godine, postoje instalacije čija se
potrošnja ne registruje na brojilu, odnosno da je navedeni potrošač 4x6mm2
direktno priključen sa elektro mreže, što, po ovom vještaku, nedvosmisleno
potvrdjuje da mjerno mjesto nije bilo u tehnički i zakonski jedinom validnom
funkcionalnom stanju koje omogućava cjelovito registrovanje utroška električne
energije. Dalje je našao da za takvo stanje ne postoje tehnički razlozi koji
mogu opravdati nastanak takvog tipa elektroenergetske instalacije koji bi imao
kao povod opravdanu intervenciju u cilju spriječavanja veće štete po
potrošača. Prilikom utvrdjivanja količine, tj. vrijednosti, protivpravno
preuzete električne energije, nedvosmisleno je utvrdjeno postojanje jednog
monofaznog priključka koji se električnom energijom napajao mimo mjernog
mjesta. U konačnom mišljenju, vještak je utvrdio da u vrijeme izvršenja
krivičnog djela po cjenovniku KWH iznos shodno Pravilniku o snabdijevanju
električnom energijom, koji se odnosi na oduzetu električnu energiju iznosi
545.45 €. Nalazu vještaka u dijelu iznosa je prigovoreno od strane punomoćnika
oštećenog preduzeća, medjutim, isti je izjavio da ne traži njegovo neposredno
izjašnjenje i da ne traži drugo vještačenje.
Sud je prihvatio nalaz i mišljenje vještaka elektro struke, u dijelu
vještačenja koji se odnosi na neovlašćenu potrošnju električne energije na dan
21.04.2009 godine, pa ga je kao takvog prihvatio.
Dakle, iz svih provedenih dokaza, posebno iz svjedočkih iskaza, te zapisnika o
kontroli mjernog mjesta, kao i nalaza i mišljenja vještaka elektro struke, te
u velikom dijelu i iz navoda odbrane okrivljene, Ovaj sud je utvrdio da je
okrivljena u toku 2009/2010 odine u Podgorici, u svom stambenom objektu,
oduzela tudju pokretnu stvar - električnu energiju vlasništvo oštećene E. P.,
u namjeri da njenim prisvajanjem sebi pribavi protivpravnu imovinsku korist,
na način što je u dva navrata i to dana 21.04.2009 godine i dana 02.02.2010
godine, električne instalacije u kući priključila direktno na ED mrežu kablom
4x6 mm2 bez brojila, tako da se utrošak električne energije nije mogao
registrovati.
Iako se brojilo vodi na ime pok. svekrve okrivljene Š.J., Ovom sudu je
nesporna činjenica da je korisnik električne energije u predmetnom stambenom
objektu upravo okrivljena Š.V. sa svojom djecom, što je i sama navela u svojoj
odbrani, a koju činjenicu je Sudu potvrdio i svjedok M.B., koji je 20 godina
bio inkasant na navedenom terenu, pa je precizno bio upoznat sa navedenom
situacijom. Da je na dane 21.04.2009 godine i 02.02.2010 godine u stambenom
objektu u kom živi sa djecom, okrivljena protivpravno oduzimala električnu
energiju tako što je svoj objekat mimo mjernog mjesta kablom 4x6mm2 direktno
priključila na elektrodistributivnu mrežu, utvrdjeno je iz zapisnika o
kontroli mjernog mjesta za navedene dane, te izjava svjedoka - radnika ED
Podgorica, koji su vršili kontrolu kod ovog potrošača i ustanovili i
zapisnički konstatovali zatečeno stanje. Da se u konkretnom slučaju radi o
nelegalnom priključenju elektroinstalacija na elektromrežu i da se na taj
način tim priključenjem potrošnja električne energije u stambenom objektu ne
registruje, nesporno je utvrdjeno iz nalaza i mišljenja stalnog sudskog
vještaka elektro struke.
U takvim, naprijed utvrđenim radnjama okrivljene su se, po nalaženju Ovog
suda, stekla sva bitna obilježja bića krivičnog djela krađa iz čl. 239 st. 1
KZCG, u odnosu na koje je ista postupala sa direktnim umišljajem, odnosno bila
je svjesna svog djela i htjela njegovo izvršenje.
Odbranu okrivljene u dijelu gdje ista navodi su njeni poznanici i prijatelji
svojevoljeno zbog njene teške materijalne situacije, električnu instalaciju
njene kuće priključili direktno na elektrodistributivnu mrežu, da to nije
učinila ona, i gdje je istakla da želi da ostane tako da je to ona uradila,
Sud nije prihivatio, već je, a imajući u vidu da je ista odbila da kaže imena
tih prijatelja koji bi eventualno potvrdili njene navode, cijenio kao
sračunatu na olakšavanje svog krivično-pravnog položaja, pa samim tim i
irelevantnu u konkretnoj krivično pravnoj stvari.
Odlučujući o krivičnoj sankciji, Sud je cijenio sve okolnosti iz člana 42
KZ-a, a koje utiču da krivična sankcija bude manja ili veća, pa je u odsustvu
otežavajućih okolnosti, od olakšavajućih okolnosti na strani okrivljene
cijenio njene lične i imovinske prilike, to da je riječ o udovici -samohranoj
majci dvoje mldb. djece, lošeg imovnog stanja, njenu raniju osudjivanost, što
ukazuje da se radi o osobi neporočnog vladanja, pa je okrivljenoj najprije
utvrdio kaznu zatvora u trajanju od trideset dana, a zatim je nalazeći da nije
neophodno da okrivljena kaznu zatvora utvrđenu izrekom ove presude i efektivno
izdržava, istu uslovio rokom provjere u trajanju od jedne godine, čime će se,
po nalaženju Ovog suda, u dovoljnoj mjeri uticati na okrivljenu da ubuduće ne
vrši krivična djela i istom će u cjelosti biti ostvarena svrha izricanja
uslovne osude iz člana 52 KZ CG, a u okviru opšte svrhe izricanja krivičnih
sankcija iz člana 4 stav 2 KZ CG.
Odluku o troškovima krivičnog postupka Sud je donio primjenom odredbi člana
226, 227 i 229 ZKP-a, a isti se odnose na troškove vještačenja po vještaku
elektro struke u iznosu od 104,05 €, te na ime sudskog paušala iznos od 50,00
€, koji je odmjeren shodno dužini trajanja postupka, složenosti predmeta i
imovinskim prilikama okrivljene.
Sud je, imajući u vidu činjenicu da je vještak elektro struke utvrdio
vrijednost protivpravno oduzete električne energije na dan 21.04.2009 godine,
obavezao okrivljenu da, shodno čl. 239 ZKP-a, u ostavljenom joj roku na ime
dijela imovinsko - pravnog zahtjeva E. P. uplati iznos od 545,45 €, uz naznaku
da, ukoliko to ne učini u navedenom roku, to će se uslovna osuda opozvati. Sud
je oštećenu ED P., radi ostvarivanja ostalog dijela postavljenog, a
nedosudjenog imovinsko-pravnog zahtjeva, uputio na redovnu građansku parnicu,
sa razloga što dokazi na glavnom pretresu nijesu dali osnova za presudjenje u
tom dijelu, a pribavljanje drugih dokaza bi vodilo odugovlačenju postupka.
Na osnovu izloženog, a shodno članu 374 ZKP-a, odlučeno je kao u izreci.
OSNOVNI SUD U PODGORICI
Dana, 23.04.2013 godine
ZAPISNIČAR SUDIJA,
Valentina Vukašinović Larisa Mijušković-Stamatović
DN-a:
Primjerak presude dostaviti:
- ODT-u Podgorica
- Okrivljenoj
- Oštećeno ED Podgorica j po pravnosnažnosti
SUDIJA,

Postupljeno dana___
Namještenik____