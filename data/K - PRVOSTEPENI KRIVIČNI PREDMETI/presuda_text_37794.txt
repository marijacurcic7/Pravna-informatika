U IME CRNE GORE!
Posl.br.K.170/13
OSNOVNI SUD U HERCEG NOVOM, po sudiji Leković Branislavu, kao sudiji
pojedincu, uz učešće zapisničara Milović Tereze, u krivičnom predmetu protiv
okrivljenog S.M., zbog krivičnog djela laka tjelesna povreda iz čl.152 stav 2
u vezi stava 1 KZCG, povodom optužnog predloga ODT Herceg Novi Kt.br.218/2013
od 06.11.2013. godine, nakon održanog javnog glavnog pretresa dana 18.11.2013.
godine, u prisustvu okrivljenog S.M. i zamjenika ODT Herceg Novi Pavlović
Nade, donio je i javno objavio sljedeću
P R E S U D U
Okrivljeni S.M., JMBG ..., od oca M. i majke B. rođ. D., rođen .... godine u
D., Opština D., sa prebivalištem u HN, ul. ..., državljanin Crne Gore,
oženjen,otac troje punoljetne djece, pismen sa završenom SSS, penzioner, sa
mjesečnom penzijom od 250,00 eura, vlasnik kuće u Herceg Novom, neosuđivan.
K r i v j e
Što je :
Dana 21.08.2013. godine oko 13,40 časova u Herceg Novom, u dvorištu svoje
porodične kuće u ul. ..., lako tjelesno povrijedio oštećenog B.N. iz Herceg
Novog, na način što mu je nakon kraće prepirke, drvenom bagremovom palicom,
dužine oko 1 metar, sredstvom podobnim da tijelo teško povrijedi i zdravlje
teško naruši, zadao više udaraca u predjelu glave, od kojih udaraca je
oštećeni zadobio lake tjelesne povrede u vidu krvnog podliva u potiljačnom
predjelu, razderinu u lijevoj polovini čeonog predjela i razderinu u lijevoj
polovini tjemenog predjela, pri čemu je bio svjestan svoga djela i htio
njegovo izvršenje.
-čime je izvršio krivično djelo laka tjelesna povreda iz čl.152 st.2 u vezi st.1 Krivičnog zakonika Crne Gore.
pa mu sud, na osnovu čl.152 st.2 u vezi st.1 KZCG i primjenom čl. 4, 32, 36,
42, 52, 53, 54 KZ te čl.374, 229.st.1 i čl.239 st.2 ZKP-a izriče
USLOVNU OSUDU
Kojom mu utvrđuje kaznu zatvora u trajanju od 3 (tri) mjeseca i istovremeno
određuje da se ista neće izvršiti ukoliko okrivljeni u roku od 1 (jedne)
godine od pravosnažnosti presude ne učini novo krivično djelo.
Oštećeni B.N. se upućuje na parnični postupak radi ostvarivanja imovinsko
pravnog zahtjeva.
Okrivljeni se obavezuje da plati troškove krivičnog postupka u iznosu od 60,50
eura, kao i paušalni iznos od 30,00 eura u korist budžeta Crne Gore na žiro
račun 832-158-14 u roku od 15 dana od pravosnažnosti presude.
O b r a z l o ž e n j e
ODT H.Novi podnio je ovom sudu optužni predlog KT.br.218/2013 od 06.11.2013.
godine protiv okrivljenog S.M., zbog krivičnog djela laka tjelesna povreda iz
čl.152.st.2. KZCG, bliže opisanog u izreci ove presude. Konačno je na glavnom
pretresu tužilac ostao pri optužnom predlogu i predložio da sud okrivljenog
oglasi krivim i osudi na kaznu po zakonu.
Okrivljeni S.M. je u bitnom izjavio da se sa B.N. upoznao u julu 2010 godine
dok su bili na privremenom radu u Libiji,te da je u tom periodu B.N. pozajmio
1,050 eura,a koji novac mu oštećeni do danas nije vratio i pored brojnih molbi
i objašnjenja da mu je novac neophodan zbog složene porodične situacije i
njegove bolesti. Objasnio je da je u više navrata tražio i praktično molio
oštećenog B.N.a da mu vrati novac, što je isti uvijek odbijao, govoreći da
nema novac i da će mu vratiti kad a njegova supruga naplati "duševne bolove",
povodom čega je imala postupak u sudu. Nakon što su u junu prošle godine svi
radnici, pa i B.N. dobili novac za rad u Libiji,ponovo je podsjetio oštećenog
na dugovanje i zahtjevao da mu vrati novac. Međutim,oštećeni je i tada odbio
da mu vrati novac, navodeći da nije dobio koliko i on,što ga je iznenadilo i
razočaralo. Dodao je da je i nakon toga nastavio da moli oštećenog za novac,
što je ovaj odbijao, nudeći mu zauzvrat njegov auto. Istakao je da ga auto
nije interesovalo auto, već novac,pa taj predlog nije prihvatio. Dalje je
naveo da je jednom prilikom telefonom pozvao oštećenog,a isti mu je tada rekao
"ko te jebe, puši kurac, eto ti sud pa me tuži". Odgovorio mu je da neće da ga
tuži i još jednom ga zamolio da skupi novac, na šta mu je oštećeni rekao da
nema para i da ga više ne zove.Takvo stanje bilo je sve do 21. avgusta 2013
godine, jer se nadao da će oštećeni mu vrati novac, pa kako od toga ništa nije
bilo, pozvao ga je telefonom i iznerviran u afektu oštećenom rekao "kad ćeš mi
vratiti pare, fukaro i krvavo ćeš mi platiti ove moje pare". Na to mu je
oštećeni odgovorio „sad ću doći,pa da mi više nikada ne tražiš pare" i
prekinuo vezu. Dalje je naveo da je desetak minuta nakon ovog razgovora,
primjetio da oštećenog B.N.a kako dolazi kolima prema njegovoj kući,a zatim je
oštećeni ušao u njegovo dvorište i prišao ulaznim vratima. Istakao je da je
krenuo u susret oštećeno,te da su se sreli ispred ulaznih vrata. Oštećeni B.N.
ga je tada pljunuo, opsovao i zamahnuo da ga udari pesnicom,ali se on izmakao
tako da ga je samo malo okrznuo. Naglasio je da je tada uzeo bagremov štap i
sa istim udario B.N.a nekoliko puta po glavi i po tijelu. Objasnio je da je
imao rane na stomaku od operacije žuči i jetre, da je bio jako uplašen da ne
bude povrjeđen u tom dijelu tijela,što bilo fatalno za njegovo zdravlje.
Objasnio je da da je B.N. pokušao i nogom da ga udari, ali je on to izbjegao.
Udario ga je palicom nekoliko puta, ali B.N. nije ni u jednom momentu pao, već
se samo okrenuo i pobjegao trčeći. Tako je prošao pored svojih kola i otišao
do Pava Pavičevića, komšije okrivljenog, koji radi u autoservisu. To zna jer
je ubrzo po odlasku B.N.a vidio komšiju da dolazi do njegovog auta i odvozi
ga. Od ovog događaja nije se više sretao sa B.N.em, a od policije je čuo da je
oštećeni povrjeđen i da je u bolnici u Meljinama.Mjesec dana nakon događaja
supruga od oštećenog je tražila da joj vrati japanke i naočare koje su
oštećenom ostale na licu mjesta ispred njegove kuće. Dodao je da mu je jako
žao što je oštećeni zadobio povrede,ali da je bio izrevoltiran njegovim
ponašanjem i upornim odbijanjem da mu nakon više od dvije godine vrati novac .
Okrivljeni je na glavnom pretresu objasnio da je na početku događaja odmah po
dolasku,oštećeni rekao "sad ću da ti jebem majku, ti ćeš meni da tražiš pare,
eto ti sud", a zatim ga je pljunuo i odmah zamahnuo pesnicom da ga udari,ali
da se izmakao, tako da ga je oštećeni samo malo okrznuo pesnicom u kosmatom
dijelu glave. Istakao je da je u tom momentu krenuo prema stepenicama da uzme
drveni štap, koji je bio udaljen od njega 1,5 m, a kada je sa štapom krenuo
prema oštećenom, isti je zamahnuo nogom da ga udari, ali je eskivirao i taj
udarac, a zatim oštećenog tri ili četiri puta udario predmetnim štapom po
glavi i tijelu. Za svo to vrijeme, dok ga je udarao, oštećeni je pokušavao da
ga udari nogom, a kako nije u tome uspio, u jednom momentu je pobjegao. Tokom
izvršenog suočenja sa oštećenim,okrivljeni je dodao da se cjeli događaj
odigrao ispred ulaznih vrata,na stepeništu,te da je oštećeni bio par stepenica
niže od njega i da je tada zamahivao i pokušavao da ga udari prvo rukom,a
zatim i nogom.
Sud je u postupku proveo dokaze saslušanjem oštećenog B.N., izvršeno je
suočenje okrivljenog i oštećenog,te uz saglasnost stranaka pročitan pismeni
nalaz i mišljenje vještaka sudske medicine R.N. od 25.10.2013. godine,te
izvještaj ljekara bolnice Meljine, potvrda UP CB Herceg Novi o privremeno
oduzetim predmetima od 21.08.2013. godine i izvještaj iz kaznene evidencije za
okrivljenog,
Analizirajući provedene dokaze, te dovodeći ih u vezu jedne sa drugima i sa
odbranom okrivljenog, sud je utvrdio činjenično stanje kao u izreci presude,
te našao da je okrivljeni izvršio krivično djelo laka tjelesna povreda iz
čl.152. stav 2 u vezi stava 1 KZ CG .
Naime, oštećeni u svojstvu svjedoka B.N. je u bitnom izjavio da poznaje
okrivljenog S.M. jer su jedno vrijeme zajedno radili u Libiji 2007. i 2008.
Godine,te su bili u prijateljskim odnosima, čak mu je okrivljeni i na slavu
dolazio. Objasnio je da je od okrivljenog S., dok su bili u Libiji pozajmio
1,000 eura ,a da je okrivljenni kod njega na slavi vrijeđao njegovu
porodicu,te da je par dana nakon slave ponovo došao u njegovu kuću i tražio
dugovani .Odgovorio mu je da nema novca i da mu može dati u zalog svoje
vozilo,ali je okrivljeni rekao da ga auto ne interesuje i da mu treba novac.
Takođe je okrivljeni odbio i njegovu ponudu da uzme bilo šta od stvari iz
njegove kuće kako bi namirio dug. Dodao je da jeokrivljenom predlagao da pred
sudom ovjere dugovanje ,da isto zvanično prizna,ali je okrivljeni i to odbio i
otišao. Objasnio je da se sve to dešavalo krajem januara 2012 godine, da su se
nakon toga sretali, ali nije bilo incidenta niti razgovora o dugu. Istakao je
da ga je kritičnog dana 21.08.2013 godine, okrivljeni pozvao telefonom nazvao
i pitao "da li si naplatio novac od duševnog bola“,što se odnosi na
potraživanje koje njegova supruga preko suda ostvaruje, pa kada mu je
odgovorio da nije to naplatio , okrivljeni S. mu je rekao "jebaću ti mater,
krvavo ću ti ovo naplatiti, familiju ću ti u crno zaviti". Na te riječi,pitao
je okrivljenog gdje se nalazi, a isti mu dogovorio da je kod kuće, pa je zatim
svojim kolima krenuo prema kući okrivljenog,a to sa namjerom da istom ostavi
kola i ključeve, jer novac nije imao. Dalje je naveo da je došao do kuće
okrivljenog i dok je išao prema kući čuo okrivljenog sa balkona kako viče- da
li si donio pare, ali mu nije odgovarao jer je čekao da priđe bliže. Sreo se
sa okrivljenim praktično na kapiji i rekao mu da će mu dati vozilo, pitajući
ga šta mu treba ona pretnja njemu i njegovoj porodici. Dodao je da je
okrivljeni na to počeo da viče ,govoreći da je on došao da ga bije u njegovoj
kući, na šta je on okrivljenom odgovorio da nema tu namjeru, već da je došao
da se dogovore. U tom momentu okrivljeni je ušao u kuću i uzeo motku i krenuo
prema njemu, a da je on za to vrijeme stajao na istom mjestu, ne pomjerajući
se i tada je zadobio udarac motkom u predjelu glave sa lijeve strane. Od
siline udarca pao je na pod i osjetio je da ga obliva krv,a dok je još bio na
podu,okrivljeni ga je ponovo udario, istom motkom, u predjelu potiljka glave.
Kada je vidio koliko je okrivljeni opasan skinuo je naočare i rukama zaštitio
glavu, tako da ga je okrivljeni udarao po leđima, ali nije više po glavi.
Dalje je naveo da je smogao snage i pokušao da pobjegne do kola, ali samo što
je napravio par koraka, okliznuo se, jer je bio u japankama i ponovo je pao ,
kada ga je okrivljeni po treći put udario u predjelu glave. Nakon toga osjetio
je veliki bol, ponovo se rukama uhvatio za glavu i nekako nastavio da se kreće
i zatim je došao do obližnje automehaničarske radnje,gdje je zamolio jednog
momka da se vrati do kuće okrivljenog i doveze njegovo vozilo ,što je isti
učinio i zatim ga odveo do bolnice. Istakao je da se pridružuje krivičnom
gonjenju protiv okrivljenog, jer smatra da nije doprinio incidentu, a dug od
1000,00 eura nije razlogom da bude povrjeđen na tako brutalan način. Postavio
je imovinski zahtjev u iznosu od 5.000 eura.
Na glavnom pretresu oštećeni B.N. je dodao da kritičnom prilikom nije
zamahivao da udari okrivljenog, niti ga je pljunuo, niti mu uputio bilo kakvu
prijetnju,te da je došao kod njega sa namjerom da mu umjesto novca da svoje
vozilo "Ford Mondeo" u vrijednosti oko 700,00 eura.
Tokom izvršenog suočenja okrivljenog S. i oštećenog B.N.a, okrivljeni je ne
gledajući u oči oštećenog ,neuvjerljivo izjavio da je oštećeni došao na
njegova vrata i dok je bio na stepeništu,par stepenica niže od njega,pljunuo
gai zamahnuo rukom da ga udari ,a zatim i nogom. Na te riječi,oštećeni B.N. je
konstantno gledajući u oči okrivljenog, odgovorio da je došao da okrivljenom
preda vozilo,te da ga nije pljunuo,niti je pokušavao da ga udari ,te istakao
da je bio par stepenica niže od okrivljenog zbog čega je i nemoguće da je
pokušavao da istog udari nogom.
Sud je prihvatio iskaz oštećenog u svojstvu svjedoka B.N. jer je logičan i
uvjerljiv, a osim toga potkrijepljen je pismenim dokazima u spisu - potvrdom
Uprave policije o privremenom oduzimanju predmeta , medicinskom dokumentacijom
o povredama i nalazom i mišljenjem vještaka sudske medicine.
Iz izvještaja ljekara specijaliste hirurga Opšte bolnice Meljine od
22.08.2013. godine i iz pismenog nalaza i mišljenja vještaka sudske medicine
dr. R.N. od 25.10.2013. godine proizilazi da je B.N. zadobio tjelesne povrede
u vidu krvnog podliva u potiljačnom predjelu ,koja je posljedica dejstva
tupine mehaničke sile i mogla je nastati usljed jednokratnog direktnog dejstva
tupine mehaničkog oruđa - udarca, moguće i drvenom motkom, ali i usled pada i
udara o tvrdu i neravnu podlogu. Dalje proizilazi da je oštećeni zadobio i
povredu u vidu razderine u lijevoj polovini čeonog predjela koja je posljedica
dejstva tupine mehaničke sile i nastala je usljed jednokratnog dejstva tupine
mehaničkog oruđa - udarca, moguće i drvenom motkom. Takođe je oštećeni zadobio
i povredu u vidu razderine u lijevoj polovini tjemenog predjela ,a koja je
posljedica dejstva tupine mehaničke sile i nastala je usljed jednokratnog
dejstva tupine mehaničkog oruđa - udarca, moguće i drvenom motkom. Vještak je
mišljenja da sve zadobijene povrede i pojedinačno i zbirno predstavljaju lake
tjelesne povrjede i posljedica su najmanje dva udarca.
Sud je u cjelosti prihvatio navedeni izvještaj i nalaz i mišljenje vještaka
sudske medicine jer je stručan i argumentovan, dat na osnovu medicinske
dokumentacije o povredama kod oštećenog, kao materijalnog dokaza u spisu, a na
isti ni stranke nisu imale primjedbi.
Iz potvrde UP PJ H.Novi o privremeno oduzetim predmetima od 21.08.2013. godine
proizilazi da je od okrivljenog S.M. privremeno oduzeta drvena bagremova
palica dužine oko 1 metar, prečnika oko 2 centimetra.
Sud je prihvatio navedeni pismeni dokaz kao vjerodostojan jer je sačinjen od
strane nadležnog organa u zakonitoj proceduri, a na isti ni stranke nisu imale
primjedbi.
Iz izvještaja o kaznenoj evidneciji za okrivljenog proizilazi da isti do sada
nije osuđivan.
Sud je prihvatio odbranu okrivljenog S.M. u dijelu gdje je izjavio da je
kritičnom prilikom bagremovim štapom udario oštećenog nekoliko puta po glavi i
tijelu, jer u ovom dijelu njegova odbrana nije u suprotnosti sa provedenim
dokazima.
Međutim, sud nije prihvatio odbranu okrivljenog u dijelu gdje je naveo da ga
je odmah po dolasku oštećeni napao tako što ga je pljunuo, a zatim zamahnuo
rukom da ga udari, a zatim i nogom pokušavao da ga udari,te da je se on branio
od napada oštećenog. Ovo s obzirom da je u tom dijelu njegova odbrana
nelogična, kontradiktorna,neuvjerljiva i obezvrijeđena izvedenim dokazima-
iskazom oštećenog,nalazom vještaka sudske medicine i kao takva sračunata je na
izbjegavanje krivice.
Naime, nelogična je tvrdnja okrivljenog da je oštećeni, koji je bio par
stepenica niže od okrivljenog pokušavao da ga udari nogom,pri čemu je oštećeni
bio obuven u papuče-japanke.Takođe,kontradiktorna je odbrana okrivljenog da ga
je oštećeni napao odmah po dolasku na vrata,a to obzirom da je okrivljeni
izjavio da ga je oštećeni pljunuo i odmah zamahnuo pesnicom da ga udari,ali da
se izmakao, te da je zatim krenuo prema stepenicama da uzme drveni štap, koji
je bio udaljen od njega 1,5 m, a kada je sa štapom krenuo prema oštećenom,
isti je zamahnuo nogom da ga udari, ali je eskivirao i taj udarac,te nakon
toga izudarao oštećenog štapom. Iz navedene odbrane okrivljenog proizilazi da
je oštećeni nakon što je zamahnuo da udari okrivljenog,ostao na mjestu da ga
čeka u momentu kada je okrivljeni krenuo prema stepenicama da uzme štap ,pa
tek kada mu okrivljeni prilazi sa štapom, zamahuje nogom da istog udari. Stoga
je nelogična i kontradiktorna odbrana okrivljenog u odnosu na navedene
okolnosti,jer je nelogično, u takvom razvoju događaja kako ga prikazuje
okrivljeni, da napadač(oštećeni) nakon što zamahuje da udari napadnutog,ostane
na mjestu i čeka napadnutog za vrijeme dok isti uzima štap i kreće prema
njemu,pa tada tek zamahuje da istog udari nogom .Posebno je nelogično da
oštećeni zamahuje rukom i nogom prema okrivljenom u situaciji kada se nalazi
par stepenica niže od okrivljenog.Osim toga,u odnosu na ove odlučne
okolnosti,za razliku od oštećenog,okrivljeni je bio neubjedljiv i nesiguran
tokom izvršenog suočenja, izbjegavao da oštećenog gleda u oči tokom iznošenja
svojih tvrdnji, tako da je i njegovo držanje tokom suočenja ide u prilog
zaključku suda da je ovakva njegova odbrana sračunata na izbjegavanje krivice.
Stoga, sud nije prihvatio odbranu okrivljenog da se kritičnom prilikom samo
branio od napada ovdje oštećenog, te da je djelo izvršio u nužnoj odbrani.
Naime,nužna je ona odbrana koja je neophodno potrebna da učinilac od svog
dobra ili dobra drugog odbije istovremen ili neposredno predstojeći
protivpravan napad. Međutim, izvedenim dokazima iz naprijed navedenih
razloga,nesumnjivo je utvrđeno da oštećeni nije preduzeo napad na okrivljenog,
da nije ni pokušavao da istog udari ,već je upravo okrivljeni preduzeo napad
na oštećenog,a u takvoj situaciji ne može se prihvatiti stav okrivljenog da je
postupao u nužnoj odbrani, jer se ne može pozivati na nužnu odbranu onaj koji
započinje napad.
Ocjenom provedenih dokaza i to svakog pojedinačno i u njihovoj ukupnoj vezi i
dovođenjem istih u vez sa odbranom okrivljenog,sud je nesumnivo utvrdio
činjenično stanje kao u izreci ove presude.
Ovako činjenično stanje nesumnjivo je utvrđeno iz iskaza oštećenog B.N. koji
je je istakao da je kritičnom prilikom došao kod okrivljenog da mu da svoje
vozilo umjesto dugovanog novca,te da istog nije napao ,niti pokušavao da
udari,te da ge je okrivljeni tom prilikom izudarao drvenim štapom po glavi i
tijelu,usljed čega je zadobio povrede.Iskaz oštećenog je potkrijepljen
medicinskom dokumentacijom i nalazom i mišljenjem vještaka sudske medicine
R.N. iz kog proizilazi da je oštećeni zadobio lake tjelesne povrede u vidu
krvnog podliva u potiljačnom predjelu, razderinu u lijevoj polovini čeonog
predjela i razderinu u lijevoj polovini tjemenog predjela,te da su iste
posljedica djestva tupine mehaničke sile-udarca ,moguće i udarca drvenom
motkom.Takođe,ovakvo činjenično stanje je utvrđeno i djelimično iz odbrane
okrivljenog u prihvaćenom dijelu,koji je potvrdio da je oštećenog nekoliko
puta udario bagremovim štapom po glavi i tijelu.
U naprijed opisanim radnjama okrivljenog sud je našao sva bitna obilježja
krivičnog djela laka tjelesna povreda iz čl.152.st.2. u vezi stava 1.KZCG, jer
je okrivljeni upotrebom sredstva podobnog da se tijelo teško povrijedi ili
zdravlje teško naruši- bagremovim štapom ,oštećenom nanio lake tjelesne
povrede .
U odnosu na oblik vinosti, sud je utvrdio da je okrivljeni navedeno krivično
djelo počinio sa umišljajem, jer je bio svjestan da postupajući na opisan
način može oštećenom nanijeti tjelesne povrede, što je i htio, a bio je
svjestan da je bagrem štap koji je tom prilikom koristio sredstvo podobno da
se tijelo teško povrjedi i zdravlje teško naruši.
Odlučujući o vrsti i visini krivične sankcije koju okrivljenom treba izreći za
počinjeno krivično djelo, sud je cijenio sve okolnosti iz čl.42 KZ CG. Shodno
navedenom zakonskom propisu sud je okrivljenom kao olakšavajuće okolnosti
cijenio njegovu dosadašnju neosuđivanost,okolnost da je oženjen ,porodičan
čovjek. Sud nije našao otežavajuće okolnosti na strani okrivljenog.
Kada se ima u vidu ranija neosuđivanost okrivljenog i odsustvo otežavajućih
okolnosti, sud je mišljenja da je navedeno djelo lakše( lakše je i formalno s
obzirom na zakonom propisanu kaznu), te da nije nužno, s obzirom na ličnost
okrivljenog, prema njemu primjeniti kaznu, jer se osnovano može očekivati da
će i samo upozorenje uz prijetnju kaznom dovoljno uticati na njega da ubuduće
ne vrši krivična djela. Zbog toga je sud primjenom članova 52., 53 .st 1. i
54.st.1 i 4. KZ CG istovremeno odredio da se utvrđena kazna zatvora u trajanju
od 3 (tri mjeseca) neće izvršiti ako okrivljeni za vrijeme od 1 (jedne) godine
ne izvrši novo krivično djelo, s time što je vrijeme provjeravanja odmjereno u
skladu sa visinom utvrđene kazne i ličnosti okrivljenog.
Sud je shodno čl.239.stav 2 ZKP-a oštećenog B.N. uputio na parnicu radi
ostvarivanja imovinsko pravnog zahtjeva jer podaci u ovom postupku nisu
pružali dovoljno osnova ni za djelimično presuđenje, a njihovo pribavljanje bi
vodilo odugovlačenju postupka.
Sud je u smislu čl.229. st.1 ZKP-a okrivljenog obavezao da plati troškove
krivičnog postupka u iznosu od 60,50 eura koji se odnosi na troškove
provedenog sudsko-medicinskog vještačenja, kao i paušalni iznos od 30,00 eura
koji je odmjeren u skladu sa imovnim stanjem okrivljenog, složenosti i dužinom
trajanja krivičnog postupka.
OSNOVNI SUD U HERCEG NOVOM
Dana 18.11.2013. godine.
Zapisničar Sudija
Milović Tereza Branislav Leković
Pravna pouka:
Protiv ove presude dozvoljena je žalba
u roku od 8 dana od dana prijema,
Višem sudu u Podgorici, a preko ovog
suda.
DNA:
-ODT H.Novi-okrivljenom-oštećenom -u spise