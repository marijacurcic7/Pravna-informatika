K.br. 11/81
HYPERLINK
"http://sr.wikipedia.org/wiki/%D0%A1%D0%BB%D0%B8%D0%BA%D0%B0:Coat_of_arms_of_Montenegro.svg"
U IME CRNE GORE
OSNOVNI SUD U PODGORICI, prvostepeni krivični, po sudiji Jeleni Perović
Kovačević, kao sudiji pojedincu, uz učešće zapisničara Slađane Vlahović, u
krivičnom predmetu protiv optuženih A.M. iz Podgorice i M.M. iz Danilovgrada,
zbog krivičnog djela teška krađa iz čl. 240 st. 1 tačka 1 u vezi čl. 23
Krivičnog zakonika Crne Gore, a protiv optuženog A.M. i zbog krivičnog djela
teška krađa iz čl. 240 st. 1 tačka 1 Krivičnog zakonika, odlučujući o
optužnici ODT Podgorica Kt.br. 14/10 od 04.02.2011. godine, koju je na glavnom
pretersu zastupala Ana Radović zamjenik ODT-a, nakon glavnog i javnog pretresa
održanog dana 24.01.2013. godine u prisustvu zastupnika optužbe, optuženog
A.M. i njegovog branioca S. M. advokata iz Podgorice i branioca po službenoj
dužnosti optuženog M.M., kome se i sudi u odsustvu, advokata H. G., dana
25.01.2013. godine donio je i javno objavio
PRESUDU
OPTUŽENI:
A.M., od oca F. i majke V., rođene A., rođen 03.06.19xx. godine u Podgorici,
sa prebivalištem u Podgorici – Aleksandra Puškina xx, crnogorski državljanin,
pismen, neoženjen, sa završenom Osnovnom školom, srednjeg imovnog stanja,
ranije osuđivan i to: presudom Osnovnog suda u Podgorici K.br.02/7966 od
04.03.2005. godine zbog krivičnog djela iz člana 145 st. 1 tačka 1 KZRCG na
kaznu zatvora u trajanju od 5 mjeseci, presudom Osnovnog suda u Kolašinu K.br.
216/09 od 03.11.2009. godine zbog krivičnog djela iz čl. 240 st. 1 KZ na kaznu
zatvora u trajanju od 8 mjeseci, presudom Osnovnog suda u Podgorici K.br.
08/1795 od 14.01.2010. godine zbog krivičnog djela iz čl. 339 st. 3 u vezi st.
1 KZ na novčanu kaznu od 600,00 eura, presudom Osnovnog suda u Kolašinu K.br.
155/08 od 30.10.2009. godine zbog krivičnog djela iz čl. 256 st. 1 KZCG na
kaznu zatvora u trajanju od 3 mjeseca, presudom Višeg suda u Podgorici K.br.
322/08 od 12.02.2010. godine zbog krivičnog djela iz čl. 300 st. 1 KZCG na
kaznu zatvora od 1 godine i 6 mjeseci
M.M., od oca R. i majke B., rođene O., rođen 22.04.19xx. godine u Novom
Pazaru, R.Srbija, sa boravištem u Danilovgradu – Reto Centar selo Jastreb,
crnogorski državljanin, nezaposlen, oženjen, otac dvoje djece, sa završenom
Osnovnom školom, srednjeg imovnog stanja, ranije neosuđivan
K R I V I S U
Zato što su:
Dana 25.decembra 2009. godine, oko 14,00 sati, u Podgorici, po prethodnom
dogovoru i zajedno, svjesni svog djela čije izvršenje su htjeli znajući da je
njihovo djelo zabranjeno, provaljivanjem tuđu pokretnu stvar oduzeli drugom u
namjeri da njenim prisvajanjem sebi pribave protivpravnu imovinsku korist, na
način što su se vozilom okrivljenog A.M. dovezli do kuće u ulici Branka
Radičevića br. xx, vlasništvo oštećenog M.P., nakon čega je okrivljeni A.M.
upotrebom podesnog sredstva izrezao otvor na ogradi od bodljikave žice i kroz
tako napravljen otvor ušao u dvorište, odakle je oduzeo i prisvojio dvije
kutije od po 20 kg raznih šarafa i pumpu za gorivo marke „Bosh“ ukupne
vrijednosti 780,00 eura, koje stvari je dodavao okrivljenom M.M. koji ih je
ubacivao u prtljažnik vozila, da bi u daljem prisvajanju bili spriječeni
nailaskom oštećenog,
a optuženi A.M. i zato što je:
Dana 14.decembra 2009. godine, oko 00,00 sati, u Podgorici, u ulici Radovana
Zogovića, svjestan svog djela čije izvršenje je htio znajući da je njegovo
djelo zabranjeno, obijanjem tuđu pokretnu stvar oduzeo drugom u namjeri da
njenim prisvajanjem sebi pribavi protivpravnu imovinsku korist, na način što
je podesnim predmetom odvalio prozor na magacinu, vlasništvo oštećenog "M" iz
Bijelog Polja, te kroz tako napravljen otvor ušao u unutrašnjost magacina
odakle je oduzeo i prisvojio 10 komada keksa „Nela“, 8 komada keksa „Jafa“, 6
litara rakije „Loza – Plantaže 13 Jul“ i 4 litra rakije „Kruna – Plantaže 13
Jul“, sve ukupne vrijednosti 168,20 eura
-​ čime je optuženi A.M. izvršio produženo krivično djelo teška krađa iz čl. 240 st. 1 tačka 1 Krivičnog zakonika u vezi čl. 49 Krivičnog zakonika, a optuženi M.M. krivično djelo teška krađa iz čl. 240 st. 1 tačka 1 Krivičnog zakonika u vezi čl. 23 Krivičnog zakonika
Pa ih sud primijenom citiranih zakonskih odredbi, te odredbi
čl.3,4,5,15,32,33,36,42 Krivičnog zakonika, a za okrivljenog Mustafića i
primjenom čl. 45 i 46 i Krivičnog zakonika, te čl.226,229,239 i 374 ZKP-a
OSUDJUJE
Optuženog A.M. na kaznu zatvora u trajanju od 1 (jedne) godine.
Optuženog M.M.a na kaznu zatvora u trajanju od 6 (šest) mjeseci.
Obavezuju se optuženi da na ime troškova krivičnog postupka uplate ovom
Budžetu Crne Gore solidarno iznos od 137,50 eura kao i iznos od po 50,00 eura
na ime sudskog paušala u roku od 15 dana po pravosnažnosti presude pod
prijetnjom prinudne naplate.
Obavezuje se optuženi A.M. da na ime imovinsko pravnog zahtjeva isplati
oštećenom "M" Bijelo Polje iznos od 168,20 eura u roku od 15 dana po
pravosnažnosti presude pod prijetnjom prinudne naplate.
Obrazloženje
Optužnicom ODT Podgorica Kt.br. 14/10 od 04.02.2011. godine optuženom A.M.
stavljeno je na teret da je izvršio dva krivična djela teška krađa iz čl. 240
st. 1 tačka 1 KZ-a, a optuženom M.M. krivično djelo teška krađa iz čl. 240 st.
1 tačka 1 u vezi čl. 23 KZ-a. Zastupnik optužbe je prije završne riječi
izmijenila činjenični opis dispozitiva optužnice kako je po predstavljeno
izrekom presude i u završnoj riječi ostala pri ovako izmijenjenoj optužnici
predlažući sudu da optužene oglasi krivim i osudi po zakonu.
Optuženi A.M. je u svojoj odbrani pred Upravom policije naveo da je dana
25.12.2009. godine oko 14 časova pošao svojim autom marke “Golf III” prema
Koniku, gdje se našao sa M.M., sa kojim se dogovorio da pođu do porodice M. i
ukradu jednu boš pumpu i tri kutije starih šarafa od kamiona i iste prodaju u
staro gvožđe. Kada su došli do ove kuće, optuženi je zajedno sa M. izašao iz
vozila pa su kroz ogradu, koja je već bila provaljena, ušli u dvorište odakle
su uzeli jednu boš pumpu i tri veće kutije sa šarafima koje su ubacili u gepek
vozila. Međutim, u tom momentu naišao je gazda kuće, uhvatio ih i pozvao
policiju.
Optuženi je dalje naveo da je tačno da je sredinom decembra 2009. godine
provalio u jedan magacin koji se nalazi na Starom Aerodromu na način što je
odvalio jedan mali eloksirani prozor na prizemlju zgrade, ušao u objekat i
otuđio dvije boce alkoholnog pića i nekoliko salama.
Optuženi je u svojoj odbrani pred istražnim sudijom i na glavnom pretresu
naveo da je tačno da je, zajedno sa M.M., izvršio krađu boš pumpe i 3 kutije
starih šarafa iz dvorišta M. P., dok nije tačno da je izvršio krađu iz
magacina "M".
Upitan da pojasni razlike u kazivanju na zapisniku pred Upravom policije kada
je naveo da je izvršio krađu iz magacima na Starom aerodromu, optuženi je
pojasnio da je bio primoran na potpiše zapisnik, da je prethodno obavio
razgovor sa advokatom i da je u tom momentu bio u heroinskoj krizi.
U završnoj riječi optuženi je prihvatio završnu riječ svog branioca koja je
navela da u postupku nije dokazano da je optuženi izvršio krađu na štetu
oštećenog "M".
Optuženi M.M. je u svojoj odbrani pred Upravom policije naveo da se predmetnog
dana oko 14,00 časova sastao sa A.M. koji mu je predložio da ukradu jednu boš
pumpu i neku šrafovsku robu koja se nalazila u dvorištu kuće M., na šta je on
pristao. Optuženi je dalje naveo da su zajedno autom marke „Golf III“ pošli do
ove kuće, M. je ušao u dvorište i optuženom je dodavao predmete – jednu boš
pumpu i tri veće kutije sa šarafima koje je ubacio u gepek vozila, ali je u
tom momentu naišao vlasnik kuće i pozvao policiju.
Odbrana optuženog M. na glavnom pretresu je izostala obzirom da je sud donio
rješenje Kv.br. 529/12 od 03.07.2012 da se optuženom sudi u odsustvu. Branilac
optuženog je u završnoj riječi naveo da je optuženi izvršio krivično djelo
krađa iz čl. 239 KZ-a, a ne krivično djelo teška krađa iz čl. 240 KZ-a i
ukazao sudu na olakšavajuće okolnosti.
Sud je u dokaznom postupku na saglasan predlog stranaka pročitao iskaz
svjedoka – oštećenog M. P., saslušao ovlašćenog predstavnika "M" H. H.,
pročitao nalaz i mišljenje vještaka komercijalne struke od 07.12.2010. godine,
pročitao zapisnik o uviđaju UP PJ Podgorica Ku. br. 1706/09 od 28.12.2009.
godine, pročitao potvrdu UP PJ Podgorica o privremeno oduzetim predmetima na
ime A.M. od 25.12.2009. godine, potvrdu UP PJ Podgorica o privremeno vraćenim
predmetima na ime M. P. od 25.12.2009. godine i pročitao izvod iz KE na ime
okrivljenog A.M..
Svjedok – oštećeni M. P. je u svom iskazu naveo da je dana 25.12.2009. godine,
dok se nalazio u svojoj kući u ulici Branka Radičevića, vidio jedno lice kako
trči u njegovom dvorištu u pravcu ograde, pa mu je svojim džipom prepriječio
put i spriječio ga da izađe iz dvorišta. Kada je izašao iz vozila primijetio
je da je mreža ograde koja je izrađena od bodljikave čelične žice visine dva
metra u jednom dijelu isječena i da su to uradila dva momka, jer ograda ranije
uopšte nije bila oštećena. Kada je policija došla ovi momci su lišeni slobode,
a kasnije su mu vraćeni boš pumpa i dvije kutije od po 20 kg šrafovske robe.
Svjedok – oštećeni se nije pridružio krivičnom gonjenju i nije postavio
imovinsko pravni zahtjev.
Svjedok H. H., ovlašćeni predstavnik oštećenog "M" je u svom iskazu na glavnom
pretresu naveo da je tačno da se dana 14.12.2009. godine u njihovom objektu
desila krađa i iz objekta su oduzete stvari bliže opisane optužnicom.
Svjedok se pridružio krivičnom gonjenju i postavio je imovinsko pravni
zahtjev.
Iz nalaza i mišljenja vještaka komercijalne struke D. Đ. od 07.12.2010. godine
proizilazi da je vrijednost otuđenih predmeta u tački 1 optužnice 780,00 eura,
a vrijednost otuđenih stvari u tački 2 optužnice je 168,20 eura.
Iz zapisnika o uviđaju UP PJ Podgorica Ku. br. 1706/09 od 28.12.2009. godine
proizilazi da je dana 14.12.2009. godine izvršena provalna krađa u magacinu
vlasništvo "M" koji se nalazi na Starom Aerodromu u ulici Radovana Zogovića
br. x na način što je podesnim sredstvom odvaljen eloksirani prozor i iz
objekta je otuđena izvjesna količina robe.
Iz potvrde UP PJ Podgorica o privremeno oduzetim predmetima na ime A.M. od
25.12.2009. godine proizilazi da su od istog oduzeti auto marke „Golf III“
reg.oznaka PG CP 972, boš pumpa od kamiona i više vrsta šarafa raznih
veličina.
Iz potvrde UP PJ Podgorica o privremeno vraćenim predmetima na ime M. P. od
25.12.2009. godine proizilazi da su istom vraćeni boš pumpa od kamiona i veća
količina šrafovske robe.
Iz izvoda iz KE na ime okrivljenog A.M. proizilazi da je isti ranije osuđivan
i to: presudom Osnovnog suda u Podgorici K.br. 02/7966 od 04.03.2005. godine
zbog krivičnog djela iz člana 145 st. 1 tačka 1 KZRCG na kaznu zatvora u
trajanju od 5 mjeseci, presudom Osnovnog suda u Kolašinu K.br. 216/09 od
03.11.2009. godine zbog krivičnog djela iz čl. 240 st. 1 KZ na kaznu zatvora u
trajanu od 8 mjeseci, presudom Osnovnog suda u Podgorici K.br. 08/1795 od
14.01.2010. godine zbog krivičnog djela iz čl. 339 st. 3 u vezi st. 1 KZ na
novčanu kaznu od 600,00 eura, presudom Osnovnog suda u Kolašinu K.br. 155/08
od 30.10.2009. godine zbog krivičnog djela iz čl. 256 st. 1 KZCG na kaznu
zatvora u trajanju od 3 mjeseca, presudom Višeg suda u Podgorici K.br. 322/08
od 12.02.2010. godine zbog krivičnog djela iz čl. 300 st. 1 KZCG na kaznu
zatvora od 1 godine i 6 mjeseci.
Sud je nakon ocjene navoda optužbe, odbrane optuženih, te ostalih provedenih
dokaza, kako pojedinačno, tako i u njihovoj ukupnosti, utvrdio da je optuženi
A.M. izvršio produženo krivično djelo teška krađa iz čl. 240 st. 1 tačka 1
Krivičnog zakonika u vezi čl. 49 Krivičnog zakonika a u odnsou na tačku 1 u
vezi čl.23 KZ, a optuženi M.M. krivično djelo teška krađa iz čl. 240 st. 1
tačka 1 Krivičnog zakonika u vezi čl. 23 Krivičnog zakonika na način, vrijeme
i mjestu kako je to predstavljeno izrekom presude.
Naime, u postupku je nesumnjivo utvrđeno da su se optuženi dana 25.decembra
2009. godine, oko 14,00 sati, u Podgorici, po prethodnom dogovoru dovezli
vozilom okrivljenog A.M. do kuće u ulici Branka Radičevića br. xx, vlasništvo
oštećenog M. P., nakon čega je okrivljeni A.M. upotrebom podesnog sredstva
izrezao otvor na ogradi od bodljikave žice i kroz tako napravljen otvor ušao u
dvorište, odakle je oduzeo i prisvojio dvije kutije od po 20 kg raznih šarafa
i pumpu za gorivo marke „Bosh“ ukupne vrijednosti 780,00 eura, koje stvari je
dodavao okrivljenom M.M. koji ih je ubacivao u prtljažnik vozila, da bi u
daljem prisvajanju bili spriječeni nailaskom oštećenog. Prednje činjenično
stanje sud je utvrdio iz iskaza svjedoka oštećenog M. P. koji je naveo da je
predmetnog dana zatekao dva momka koji su isjekli mrežu od ograda dvorišta,
koja je izrađena od bodljikave čelične žice visine dva metra pa je morao da
pozove policiju koja mu je kasnije vratila boš pumpu i dvije kutije od po 20
kg šrafovske robe, dok se iz potvrda UP PJ Podgorica od 25.12.2009. godine
utvrđuje da su od okrivljenog A.M. oduzeti boš pumpa od kamiona i veća
količina šrafovske robe, koja je kasnije vraćena oštećenom M.. Tačnu
vrijednost oduzetih stvari sud je utvrdio iz nalaza i mišljenja vještaka
komercijalne struke D. Đ. od 07.12.2010. godine, koji nalaz je sud u
potpunosti prihvatio kao stručan i objektivan izrađen u skladu sa pravilima
struke, dok sami optuženi u svojim odbranama nijesu sporili da su predmetnog
dana iz dvorišta kuće M. P. oduzeli predmetne stvari kada su uhvaćeni od
strane oštećenog.
Navode odbrane optuženih da oni nijesu isjekli ogradu već da je ona bila
pokidana u momentu kada su oni došli, ovaj sud nije prihvatio, obzirom na
jasan i objektivan iskaz svjedoka oštećenog koji je naveo da navedena ograda,
koja je izrađena od bodljikave čelične žice visine dva metra, prije ovog
događaja uopšte nije bila oštećena, što znači da optuženi nijesu mogli da uđu
u dvorište bez provaljivanja, a koji iskaz je sud u potpunosti prihvatio.
Takođe, sud je u postupku utvrdio da je optuženi A.M. dana 14.decembra 2009.
godine, oko 00,00 sati, u Podgorici, u ulici Radovana Zogovića podesnim
predmetom odvalio prozor na magacinu, vlasništvo oštećenog "M" iz Bijelog
Polja, te kroz tako napravljen otvor ušao u unutrašnjost magacina oduzeo i
prisvojio 10 komada keksa „Nela“, 8 komada keksa „Jafa“, 6 litara rakije „Loza
– Plantaže 13 jul“ i 4 litra rakije „Kruna – Plantaže 13 jul“, sve ukupne
vrijednosti 168,20 eura. Prednje je sud utvrdio iz zapisnika o uviđaju UP PJ
Podgorica Ku. br. 1706/09 od 28.12.2009. godine iz koga proizilazi da je dana
14.12.2009. godine izvršena provalna krađa u magacinu vlasništvo "M" koji se
nalazi na Starom Aerodromu u ulici Radovana Zogovića br. x na način što je NN
lice podesnim sredstvom odvalio eloksirani prozor i iz objekta otuđio izvjesnu
količinu robe kao i iz odbrane optuženog date pred Upravom policije u kojoj je
on naveo da je u jednom magacinu koji se nalazi na Starom Aerodromu odvalio
jedan mali eloksirani prozor na prizemlju zgrade, ušao u objekat i otuđio
izvjesnu količinu robe. Tačnu količinu oduzete robe sud je utvrdio iz iskaza
ovlašćenog predstavnika oštećenog - svjedoka H. H. kome je sud poklonio svoju
punu vjeru, dok je tačnu vrijednost otuđenih stvari utvrdio iz nalaza i
mišljenja vještaka komercijalne struke D. Đ. od 07.12.2010. godine, koji nalaz
je sud u potpunosti prihvatio.
Navode odbrane optuženog A. da on nije izvršio predmetnu krađu na štetu "M"
već da je u policiji samo nevoljno potpisao zapisnik pod pritiskom inspektora,
jer je tada bio u heroinskoj krizi, za ovaj sud su u potpunosti
neprihvatljivi. Naime, saslušanje optuženog pred službenicima Uprave policije
u kome je optuženi naveo da je provalio u jedan magacin koji se nalazi na
Starom Aerodromu na način što je odvalio jedan mali eloksirani prozor na
prizemlju zgrade, odakle je otuđio izvjesnu količinu stvari, obavljeno je u
skladu sa odredbama ZKP-a, što proizilazi iz sadržine samog zapisnika Ku.br.
1702/09 od 25.12.2009. godine kome je prisustvovao i branilac po službenoj
dužnosti, koji je pritom i obavio povjerljiv razgovor sa optuženim, što ni sam
optuženi nije sporio u svojoj odbrani. Za navodne pritiske od strane
službenika policije optuženi nije, osim uopštenih tvrdnji, ponudio niti jedan
relevantan dokaz niti je zbog navedenih nepravilnosti i zloupotreba u postupku
saslušanja podnio krivičnu prijavu nadležnom tužiocu, tako da je njegovu
odbranu u tom dijelu sud cijenio kao usmjerenu na izbjegavanje krivice.
Dakle, optuženi A. K. i M.M. su dana 25.decembra 2009. godine, postupajući na
opisani način, provaljivanjem tuđu pokretnu stvar oduzeli drugom u namjeri da
njenim prisvajanjem sebi pribave protivpravnu imovinsku korist, a optuženi A.
K. i dana 14.decembra 2009. godine, obijanjem tuđu pokretnu stvar oduzeo
drugom u namjeri da njenim prisvajanjem sebi pribavi protivpravnu imovinsku
korist, kako je to bliže opisanom izrekom presude, pri čemu su oba optužena
bila svjesna svojih djela i htjela su njihovo izvršenje, postupajući sa
direktnim umišljajem kao oblikom krivice čime su se, pored objektivnih, stekli
i svi subjektivni elementi elementi bića krivičnih djela za koje su oglašeni
krivim.
Prema stanovištu ovog suda u radnjama optuženog A.M. ostvareni su svi elementi
produženog krivičnog djela teška krađa iz čl. 240 st. 1 tačka 1 Krivičnog
zakonika u vezi čl. 49 Krivičnog zakonika. Naime, produženo krivično djelo,
shodno čl. 49 Krivičnog zakonika Crne Gore, čini ono lice koje učini više
istih ili istovrsnih krivičnih djela učinjenih u vremenskoj povezanosti od
strane istog učinioca i koja predstavljaju cjelinu zbog postojanja najmanje
dvije od sledećih okolnosti: istovjetnosti oštećenog, istvrsnosti predmeta
djela, korišćenja iste situacije ili istog trajnog odnosa, jedinstva mjesta
ili prostora izvršenja djela ili jedinstvenog umišljaja učinioca. Da se radi o
produženom krivičnom djelu u konkretnom slučaju proizilazi iz činjenice da je
optuženi izvršio više od jednog krivičnog djela, koja su učinjena u vremenskoj
povezanosti (djela su učinjena u decembru 2009. godine) a koja su obuhvaćena
jedinstvenim umišljajem učinioca - njegov umišljaj je bio usmjeren na namjeru
da sebi pribavi protivpravnu imovinsku korist, kao i jedinstvom mjesta
izvršenja - sva krivična djela su izvršena na teritoriji Glavnog grada
Podgorica. Zbog navedenog sud je i izmijenio pravnu kvalifikaciju krivičnog
djela stavljenog optuženog A. na teret, smatrajući da on nije izvršio dva, već
jedno, produženo krivično djelo teška krađa iz čl. 240 st. 1 tačka 1 Krivičnog
zakonika u vezi čl. 49 Krivičnog zakonika.Takođe, okrivljeni A. i M. u odnosu
na prvu tačku iz izreke presude postupali sa umišljajem, po prethodnom
dogovoru, zajedno učestvujući u radnji izvršenja, postupajući dakle kao
saizvršioci. I pored toga sud je prekvalifikovao radnje izvršenja za
okrivljenog A. kao u izreci presude, nalazeći da se u konkretnom slučaju radi
jednom produženom krivičnom djelu teška krađa iz čl.240 st.1 tač.1 Krivičnog
zakonika.
Prilikom izbora vrste i visine kazne sud je, u smislu čl. 42 Krivičnog
zakonika, cijenio sve okolnosti koje utiču da kazna bude manja ili veća
(olakšavajuće i otežavajuće okolnosti), pa je od otežavajućih okolnosti na
strani optuženog A. cijenio činjenicu da je isti ranije osuđivan, naročito
osuđivanost zbog istovrsnog krivičnog djela, što je sud utvrdio uvidom u izvod
iz KE, dok je od olakšavajućih okolnosti cijenio činjenicu da se oštećeni M.
nije pridružio krivičnom gonjenju, u odnosu na optuženog M. sud je od
olakšavajućih okolnosti cijenio činjenicu da je isti otac dvoje djece, da se
ima smatrati da je ranije neosuđivan, obzirom da sud nije pribavljao izvod iz
KE na ime optuženog, da se oštećeni M. nije pridružio krivičnom gonjenju, koje
okolnosti je cijenio kao naročito olakšavajuće u smislu čl. 45 i 46 KZ-a, dok
otežavajućih okolnosti nije bilo, pa je, imajući uz navedeno i stepen krivice
optuženih, optuženog A. osudio na kaznu zatvora u trajanju od 1 godine, a
optuženog M. na kaznu zatvora u trajanju od 6 mjeseci, smatrajući da će
navedene kazne u dovoljnoj mjeri uticati na optužene da ubuduće ne vrše
krivična djela, te da će se u svemu ostvariti svrha kažnjavanja iz čl. 32
Krivičnog zakonika, a u okviru opšte svrhe propisivanja i izricanja krivičnih
sankcija iz čl. 4 st.2 Krivičnog zakonika.
Shodno čl. 239 ZKP-a sud je obavezao optuženog A.M. da na ime imovinsko
pravnog zahtjeva isplati oštećenom „Mesoprometu“ Bijelo Polje iznos od 168,20
eura, u roku od 15 dana od dana pravosnažnosti presude pod prijetnjom prinudne
naplate.
Odluka o troškovima postupka donijeta je shodno čl. 226 i 229 Zakona o
krivičnom postupku, a isti se odnosi na troškove krivičnog postupka i to
iznosa od po 50,00 € po osnovu sudskog paušala koji je određen srazmjerno
trajanju i složenosti krivičnog postupka, te imovinskim prilikama optuženih,
kao i solidarno iznos od 137,50 eura na ime vještačenja po vještaku
komercijalne struke od 07.12.2010. godine.
Na osnovu izloženog, a shodno čl. 374 ZKP-a odlučeno je kao u izreci presude.
OSNOVNI SUD U PODGORICI
Dana 25.01.2013. godine
ZAPISNIČAR SUDIJA
Sladjana Vlahović Jelena Perović Kovačević
Dostavna naredba
Primjera presude dostaviti:
-ODT Podgorica
-Optuženom A.M.
- Optuženom M.M. preko oglasne table
- braniocima adv.S. M. i adv. H.G.
- oštećenima nakon pravosnažnosti
-a/a
Post.dana______2013. godine
Namještenik suda______
PRAVNA POUKA:
Protiv ove presude dozvoljena je
žalba u roku od 15 dana od dana prijema pismenog
otpravka presude, Višem sudu u Podgorici, a preko
ovog suda.
ZTO: Slađana Vlahović