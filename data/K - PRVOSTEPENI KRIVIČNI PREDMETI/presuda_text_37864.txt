K. br. 116/13
U IME CRNE GORE
OSNOVNI SUD U PODGORICI, kao prvostepeni, krivični, po sudiji Larisi
Mijušković -Stamatović, uz učešće Valentine Vukašinović, kao zapisničara, u
krivičnom predmetu protiv okrivljene V. S. zbog krivičnog djela prevara iz čl.
244 st. 1 Krivičnog zakonika, koju brani adv.Milan Vujošević iz Podgorice,
rješavajući po optužnom predlogu ODT-a Podgorica Kt. br.1546/12 od 05. 02.
2013. godine, nakon glavnog i javnog pretresa, održanog dana 24.06.2013.
godine, u prisustvu zamjenika ODT-a Ivana Petrovića, okrivljene i njenog
branioca , donio je i dana 26.06.2013 godine javno objavio
P R E S U D U
Okrivljena:
V. S.,JMB......, od oca M. i majke S. rodjene V. Rodjena..... godine, u PG, sa
prebivalištem..... dipl.ekonomista, nezaposlena, neudata, srednjeg imovnog
stanja, ranije neosudjivana,
Na osnovu čl. 373 tač. 2 Zakonika o krivičnom postupku
OSLOBAĐA SE OD OPTUŽBE
Kojom je predstavljeno da je:
Dana, 08.aprila 2011. godine u Podgorici svjesna svog djela čije izvršenje je
htjela znajući da je to djelo zabranjeno u namjeri da sebi i drugom pribavi
protivpravnu imovinsku korist lažnim prikazivanjem činjenica dovela u zabludu
V. D. - ovlašćenog zastupnika firme DOO" N B" i navela je da na štetu tudje
imovine - firme DOO "G" nešto učini, na način što je lažno prikazala V. D. da
firma njene majke V. S. - DOO "V" ima potraživanje prema firmi DOO "G" i
izdala joj virman za prenos novčanih sredstava sa računa firme DOO "G" na
račun firme DOO "N B" u iznosu od 2.500,00 €, pri čemu je svojeručno ispisala
sadržinu virmana i to u rubrikama: "svrha transfera", "naziv korisnika",
"iznos", "broj računa korisnika", "broj računa inicijatora", "poziv na broj
zaduženja", te ovjerila pečatom navodno izdatim od firme DOO "G", koji virman
je V. D. dana 08.04.2011. godine upotrijebila kod NLB M P, kada je izvršen
prenos sredstava na račun njene firme, od čega je V. D. dio novca predala V.
S., na koji način je okrivljena sebi i firmi "N B" pribavlila protivpravnu
imovinsku korist u navedenom iznosu,
-čime bi izvršila krivično djelo prevara iz čl. 244 st. 1 Krivičnog zakonika. 
Oštećeno preduzeće DOO "G" se radi ostvarivanja imovinsko-pravnog zahtjeva
upućuje na parnični postupak.
Troškovi krivičnog postupka padaju na teret budžetskih sredstava Crne Gore.
O b r a z l o ž e nj e
Optužnim predlogom ODT-a Podgorica Kt.br.1546/12 od 05.02.2013.godine,
stavljeno je na teret okrivljenoj V. S. izvršenje krivičnog djela prevara iz
čl. 244 st. 1 Krivičnog zakonika. Zastupnik optužbe je do kraja glavnog
pretresa u cjelosti ostao pri podnijetom optuženom predlogu,te u završnoj
riječi predložio Sudu da okrivljenu oglasi krivom i osudi po zakonu .
Okrivljena V. S. je u svojoj odbrani u bitnom navela da ne priznaje izvršenje
krivičnog djela koje joj se stavlja na teret.Istakla je, da je ona u firmi "V"
čiji je vlasnik i izvršni direktor njena majka S. V. bila neformalno zaposlena
pri čemu je pomagala svojoj majci. Inače, navedeno preduzeće ostvarivalo je
poslovnu saradnju sa firmom "G" iz PG čiji su osnivači ruski državljani a
suština tog poslovnog odnosa sastojala se u pružanju usluga registracije
stranih državljana u Crnoj Gori, kao i formalnosti oko taksi za boravišnu
dozvolu i sl. Na početku saradnje sa firmom "G" njeni predstavnci su u prvi
mah njenoj majci dostavili spisak od oko 300 ruskih državljana da bi potom taj
spisak ubrzo prepolovili na oko 150 , kada su im ona i njena majka dostavile
formalnu ponudu. One su im ponudile obavljanje tih usluga za iznos od
2.500,00€ što je navedena firma prihvatila i novac uplatila u obliku avansa.
To je bio sav novac koji je ta firma uplatila firmi "V" .Knjigovodstvo firme
"V" od osnivanja vodila je D. V. koja je u to vrijeme imala knjigovodstvenu
agenciju pod nazivom "V C" , dok je u saznanju da je preduzeće "N B" njeno
vlasništvo, a misli da je formalni vlasnik jedan od njenih radnika po imenu D.
čije prezime ne zna. Izjavila je da je sigurna da V. D. posjeduje deponovani
potpis kod banke, da u firmi "New Balance" može da podiže novčana
sredstva.Nadalje, sa sigurnošću je ustvrdila da u fotokopiji kreditnog naloga
sa okruglim pečatom preduzeća "G" u rubrikama naziv incijatora kao i
nalogodavca, broj računa inicijatora i poziv na broj zaduženja stoji njen
rukopis, dok u ostalim rubrikama na nalogu nije njen rukopis i u to je
apsolutno sigurna. Takodje je istakla da ona uopšte nije išla u banku sa ovim
nalogom a što se može utvrditi preko blagajnice kojoj je on dostavljen i
realizovan. Dakle, netačno je da je ona na bilo koji način pa i lično predala
sporni virman D. V. Kada je firma "V" raskinula saradnju sa firmom "G" ,
njihov knjigovodja odnosno V. D. morala je biti upoznata sa stanjem
medjusobnih potraživanja izmedju njihove dvije firme jer joj je dostavljena
analitička kartica "G". Nakon što je podigla novac koji je prenesen spornim
nalogom na firmu "N B" D. V. joj nije dala ni jedan jedini cent. Na glavnom
pretresu je dodala da ona sporni virman nije potpisala, da pečat firme "G"
nije stajao niti kod njih u firmi niti kod nje lično, čak ni ljudi koji su
saradjivali sa njima ispred te firme nijesu imali taj pečat već su preuzimali
naloge i nakon realizacije istih, njima su kao dokaz donosili da su izvršili
uplatu.
Branilac okrivljene je u završnoj riječi naveo da nije dokazano da je njegova
branjenica izvršila krivično djelo stavljeno joj na teret, sa kojih razloga
cijeni da je optužni predlog neosnovan pa je predložio Sudu da okrivljenu
oslobodi odgovornosti za djelo koje joj se stavlja na teret. Okrivljena je
ostala pri navodima svoje odbrane i prihvatila završnu riječ svog branioca.
Sud je u dokaznom postupku: saslušao svjedoke V. S. V. D. ovlašćenog
predstavnika DOO "G" P. S. pročitao izvještaj o grafološkoj analizi 5020/11 od
19.03.2012. godine, izvještaj o grafološkoj analizi br.1969/12 od 20.07.2012.
godine, finansijsku dokumentaciju, izvod iz KE za okrivljenu izdat od UP PJ
Podgorica pod br...... od 15.02.2013. godine.
Ovlašćeni predstavnik oštećenog preduzeća "G" P. S. je u svom iskazu tokom
postupka u bitnom navela da je kritičnog dana nepoznato lice na virmanskoj
uplati za prenos novčanih sredstava navodeći podatke njima nepoznatog
privrednog društva prenijelo novčana sredstva u iznosu od 2.500,00€ na račun
privrednog društva "N B" DOO Podgorica , pri čemu je to lice na predmetnom
nalogu otisnulo pečat firme "Galleon". Medjutim, kako firma "G" DOO Podgorica
ima samo jedan original pečat koji je uvjek i isključivo u posjedu izvršnog
direktora A. O. to je bilo očigledno da je pečat na virmanskom nalogu
krivotvoren jer su se jasno uočavale razlike u njegovim karakteristikama u
odnosu na originalni pečat firme "G". Naglasila je da privredno društvo "G"
nikada nije ostvarivalo nikakvu poslovnu saradnju sa firmom "N B" čije ime je
ispisano u virmanskom nalogu. Istakla je da je firma, čiji je ona predstavnik,
u više navrata od NLB "M" u Podgorici tražila podatak o identitetu lica koje
je izvršilo prenos tih 2.500 eura, međutim ti pokušaji su ostali bez uspjeha,
o čemu postoji i fotokopija povratnice. Navela je da detaljnim uvidom u kopiju
navedenog virmana jasno mogu da se utvrde razlike kako u debljini linija
pečata , tako i u razmaku između slova, zbog čega se zaključuje da je i sami
pečat falsifkovan. U završnoj riječi se pridružila krivičnom gonjenju protiv
okrivljene i postavila imovinsko pravni zahtjev u iznosu od 2.500,00€.
Svjedok V. D. je u svom iskazu tokom postupka u bitnom navela da što se tiče
virmana preduzeća "G" iz PG a sa čijeg računa su prenijeta sredstva od
2.500,00€ na račun preduzeća "N B" u kojem je i danas zaposlena kao
računovodja, ističe da je taj virman njoj lično predala V. S. i tom prilikom
joj rekla da firma "V" ima potraživanje prema preduzeću "G" i da ova sredstva
sa računa "G" prebaci na račun firme " N B". Takodje joj je rekla da će po
izvršenoj uplati potpisati i ovjeriti cesije o ovoj transakciji izmedju firme
"G" , "V" i " N B". Ona je odnijela ovaj virman na naplatu kod "NLB ..." i
pitala radnicu na šalteru da li je ispravan pečat i potpis, na šta je ona
potvrdno odgovorila uporedjujući ga sa skeniranim kartonom deponovanih
potpisa. Kada je novac prenesen na račun firme "N B", ona je podigla taj novac
i jedan dio dala S. V. a drugi dio ostavila za sebe radi namirenja svojih
potraživanja koje je do tada imala prema njoj. Istakla je da se ne može
sjetiti koji je dio od iznosa od tih 2.500 eura dala S. V. a prema njenim
riječima firma njene majke S. je bila pravni zastupnik preduzeća „G“.
Svjedok S. V. je u svom iskazu tokom postupka u bitnom navela da je inače
osnivač i izvršni direktor privrednog društva "V" u kojem osim nje niko nije
imao formalno zasnovan radni odnos a njena kćerka Sladjana Velimirović je
neformalno bez ikakvog ugovora njoj pomagala u poslovima koje je obavljala ova
firma. Što se tiče poslovnog odnosa sa preduzećem "G" istakla je da je za to
privredno društvo vršila usluge prijave boravka i ostale administrativne
poslove. Početkom ljeta 2010. godine potpisala je ugovor o poslovnoj saradnji
sa firmom "G" i istog dana odnosno 31.08.2010. godine ova firma je u dva
navrata izvršila uplate na račun njene firme i to najprije iznos od 480,00 € a
zatim i iznos od 2.500,00€. Zbog neusaglašavanja poslovnih interesa saradnja
njene firme sa preduzećem „G“ je raskinuta na njen predlog.Knjigovodstvo njene
firme od osnivanja pa do 2010. godine vodila je D. V. i firma "N B" . Prema
njenim saznanjima ta firma se zvanično ne vodi na V. D. već na neko drugo lice
ali je sigurna da je ona faktički vlasnik. Tačno je da je imala odredjeni dug
prema D. V. ali se nije mogla precizno izjasniti. Što se tiče spornog virmana
ona o istom nema apsolutno nikakvih saznanja, nije joj poznato ko ga je
popunjavao niti za čije potrebe a ona taj virman nije davala za prenos
sredstava. U vrijeme kada je izdat sporni virman firma "V" nije imala nikakva
potraživanja prema firmi "G".
Iz finansijske dokumentacije utvrđeno je da je dana 08.04.2011.godine, izvršen
prenos novčanih sredstava u iznosu od 2.500,oo € i to sa računa firme "G" DOO
Podgorica na račun firme "N B" DOO Podgorica i to putem virmanskog naloga u
kojem je kao naziv inicijatora kao nalogodavca navedena firma "G" čijim
pečatom je i ovjeren potpis inicijatora, dok je kao korisnik navedena firma "N
B" DOO, uz navođenje broja računa inicijatora, broja računa korisnika, pozivi
na broj zaduženja i broj odobrenja kao i naprijed navedeni novčani iznos.
Iz izvještaja o grafološkoj analizi od 19.03.2012. godine sudskog vještaka
grafološke struke Veselinke Nikčević, i od 20.07.2012. godine, utvrdjuje se da
tehničkim putem, primjenom komparativne grafoskopske metode nije moguće sa
sigurnošću utvrditi da li je podatke u rubrikama "svrha transfera" , "naziv
korisnika" i "iznos" svjeručno ispisala V. S.; ovo sa razloga jer cijeneći
identifikacioni značaj sličnosti i razlika vještak smatra da su razlike u
dijelu podataka u narednim rubrikama nešto značajnije, ali da se ni
konstatovane sličnosti ne mogu zanemariti, te u tom dijelu se ne može donijeti
sasvim određen identifikacioni zaključak; već se u konkretnom slučaju a
imajući u vidu da je ispitivanje izvršeno na osnovu veće količine nespornog
rukopisa V. S. ne može isključiti mogućnost slučajne ili eventualno rođačke
sličnosti dvaju rukopisa, što bi se moglo pouzdanije utvrditi samo u slučaju
kada bi se došlo u posjed takvog rukopisa, ili pak na osnovu slobodnog
nespornog rukopisa V. S. nastalog u sličnim situacijama (sa drugih naloga,
priznanica itd.) Podatke- cifre u rubrikama " broj računa inicijatora" ,
"poziv na broj zaduženja" i " broj računa korisnika" po ovom vještaku upućuju
na zaključak da ih je ispisala V. S.
Iz izvoda iz KE za okrivljenu, izdatog od UP PJ Podgorica pod br. ...... od
15.02.2013. godine, proizilazi da ista ranije nije osuđivana.
Ocjenom svih provedenih dokaza, kako pojedinačno tako i u njihovoj međusobnoj
vezi i dovodeći ih u vezu sa odbranom okrivljene, sud je našao da nema dokaza
da je okrivljena izvršila krivično djelo prevara čl. 244 st. 1 Krivičnog
zakonika,pa je istu na osnovu čl. 373 tač. 2 Zakonika o krivičnom postupku
oslobodio od optužbe.
Naime, u postupku je nesporno utvrđeno da je dana 08.04.2011.godine, izvršen
prenos novčanih sredstava u iznosu od 2.500 € i to sa računa firme "Galleon"
DOO Podgorica na račun firme N B" DOO Podgorica i to putem virmanskog naloga u
kojem je rubrike "broj računa korisnika, broj računa inicijatora i poziv na
broj zaduženja" ispunila okrivljena, a što proizilazi iz nalaza i mišljenja
vještaka grafološke struke i iz finansijske dokumentacije,kao i dijelom iz
navoda odbrane okrivljene.
Medjutim, u postupku nije dokazano da je okrivljena V. S. kritičnom prilikom u
namjeri pribavljanja sebi ili drugom protivpravne imovinske koristi V. D.-
ovlašćenog zastupnika firme DOO "N B", lažnim prikazivanjem činjenica dovela u
zabludu i navela je da na štetu tuđe imovine- firme "G" DOO nešto učini, na
način što je lažno prikazala V. D. da firma njene majke V. S. - DOO "V" ima
potraživanje prema firmi DOO "G" i izdala joj predmetni virman za prenos
novčanih sredstava sa računa firme DOO "G" na račun firme DOO "N B" u iznosu
od 2.500,00 €, i svojeručno ispisala sadržinu virmana u rubrikama: "svrha
transfera", "naziv korisnika", "iznos", te ovjerila pečatom navodno firme DOO
"G".
Ovo sa razloga jer je najprije vještak grafološke struke Veselinka Nikčević u
svojim izvještajima o grafološkoj analizi našla da tehničkim putem, primjenom
komparativne grafoskops, "naziv korisnika" i "iznos" svojeručno ispisala V.
S.; ovo sa razloga jer cijeneći identifikacioni značaj sličnosti i razlika
vještak smatra da su razlike u dijelu podataka u narednim rubrikama nešto
značajnije, ali da se ni konstatovane sličnosti ne mogu zanemariti, te u tom
dijelu se ne može donijeti sasvim određen identifikacioni zaključak; već se u
konkretnom slučaju, a imajući u vidu da je ispitivanje izvršeno na osnovu veće
količine nespornog rukopisa V. S., ne može isključiti mogućnost slučajne ili
eventualno rođačke sličnosti dvaju rukopisa, što bi se moglo pouzdanije
utvrditi samo u slučaju kada bi se došlo u posjed takvog rukopisa, ili pak na
osnovu slobodnog nespornog rukopisa V. S. nastalog u sličnim situacijama (sa
drugih naloga, priznanica itd.) Kako se vještak grafološke struke u ovom
dijelu nije mogao decidno i precizno izjasniti da je predmetni rukopis upravo
rukopis okrivljene V. S. to Sud tu činjenicu ni na koji drugi način nije mogao
utvrditi u ovom postupku.
Takođe po mišljenju Ovog suda nije utvrđena ni prevarna namjera okrivljene i
pored svjedočkog iskaza V. D., koja je navela da joj je baš V.S. predala
sporni nalog, rekavši joj tom prilikom da firma "V" ima potraživanja prema
preduzeću "G" i da ta sredstva sa računa firme "G" prebaci na račun firme "N
B", te da će joj po izvršenoj uplati potpisati i ovjeriti cesije o ovoj
transakciji, izmedju firmi "G", "V i "N B", a koji svjedočki iskaz Sud nije
prihvatio, sa razloga jer navodi ovog svjedoka nijesu, kada ih je doveo u vezu
sa ostalim dokazima, istima potkrijepljeni. Naime, navodjenje drugog lica na
činjenje ili nečinjenje treba da se vrši dovodjenjem u zabludu ili održavanjem
u zabludi. Stoga mora postojati uzročna veza izmedju dovodjenja u zabludu i
činjenja, odnosno nečinjenja, što u konkretnom znači da dovodjenje u zabludu
mora biti takvo da je podobno da drugog navede na odredjeno ponašanje, a sve u
cilju pribavljanja protivpravne imovinske koristi za sebe ili drugoga, a što
se procjenjuje u svakom slučaju prema učesnicima u obmani i činjenicama na
koje se dovođenje u zabludu odnosi.Ovo sa razloga jer je po mišljenju suda
malo vjerovatno da je okrivljena mogla dovesti u takvu zabludu V. D. - koja je
pružala knjigovodstvene usluge firmi njene majke V. S. - DOO "V" od samog
osnivanja te firme i koja je, po mišljenju Suda, morala biti upućena do
najmanjih detalja u poslovanje te firme, i navesti je pritom prostim
kazivanjem na zaključak da firma “V“ ima potraživanje prema firmi DOO "G". U
konačnom, takav podatak se ne podrazumijeva, i ne zasniva jedino i samo na
kazivanju nekog ko u krajnjem i nije u radnom odnosu ni jedne od pomenutih
firmi, već se isti po mišljenju Ovog suda u svakom konkretnom slučaju
provjerava i utvrdjuje kroz knjigovodstvenu dokumentaciju te firme, pogotovu
imajući u vidu i činjenicu koju je sama svjedokinja V. D. iznijela, a odnosi
se na napalatu njenog ličnog potraživanja prema firmi „V“ i naplate iz, na taj
način, dobijenih sredstava. U krajnjem predmetna novčana sredstva nijesu
prebačena na račun firme „V“ već na račun frime „N B“, a ni V. D. nije mogla
dati Sudu precizan podatak o količini novca koji je predala okrivljenoj, a ni
o količini novca koji joj je dugovan od strane firme „V“ i koji je predmetnom
prilikom zadržala za sebe od prebačenih novčanih sredstava u iznosu od
2.500,00 Eura.
Svjedočki iskaz ovlašćenog predstavnika oštećenog preduzeća "G" DOO P. S., Sud
je kao istinit i jasan u svemu prihvatio; dok je našao da svjedočki iskaz V.
S. upravo zbog rodjačkog odnosa sa okrivljenom (ista joj je majka), Sud ne
može biti od značaja za činjenično utvrdjenje u konkretnoj krivično - pravnoj
stvari.
Dakle, ni jedan provedeni dokaz nije u dovoljnoj mjeri sa izvjesnošću
potkrijepio navode iz optužnog akta, niti su provedeni dokazi pojedinačno i u
svojoj međusobnoj povezanosti pružili pouzdan osnov prilikom utvrđivanja
krivične odgovornosti okrivljene V. S. a kako je ostala ozbiljna sumnja u
pogledu odlučne činjenice koja se u konkretnom slučaju odnosi na ostvarivanje
bitnih elemenata krivičnog djela prevare, te kako se krivica u postupku mora
dokazati, i ista se ne smije pretpostavljati i zasnivati na neutvrđenim ili
poluutvrdjenim činjenicama u postupku, Ovaj sud je primjenom instituta "In
dubio pro reo" okrivljenu primjenom čl. 373 tač. 2 oslobodio od optužbe.
Oštećeno preduzeće "G" DOO Podgorica Sud je, shodno čl. 239 Zakonika o
krivičnom postupku, radi ostvarivanja imovinsko-pravnog zahtjeva, uputio na
redovnu gradjasnsku parnicu.
Na osnovu čl. 230 Zakonika o krivičnom postupku, Sud je donio odluku da
troškovi krivičnog postupka, padaju na teret budžetskih sredstava Crne Gore.
Sa izloženog, odlučeno je kao u izreci presude.
OSNOVNI SUD U PODGORICI
Dana, 26.06.2013 godine
ZAPISNIČAR SUDIJA
Valentina Vukašinović, s.r. Larisa Mijušković - Stamatović, s.r.
PRAVNA POUKA :
Protiv ove presude može se izjaviti
žalba u roku od 8 (osam) dana od
dana prijema pismenog otpravka iste
Višem sudu u Podgorici,a preko ovog suda.
ZTO: Valentina Vukašinović