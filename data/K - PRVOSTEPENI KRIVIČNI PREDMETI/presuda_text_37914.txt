K.br.169/2013
U IME CRNE GORE
OSNOVNI SUD U BERANAMA, po sudiji pojedincu Milovanu Spasoviću, uz učešće
namještenika suda Momirke Fatić, kao zapisničara, u krivičnom predmetu protiv
okrivljene B. M., iz B., zbog krivičnog djela samovlašće iz čl.384.st.1.
Krivičnog zakonika u sticaju sa krivičnim djelom skidanje i povreda službenog
pečata i znaka iz čl. 381. st.1. Krivičnog zakonika, po optužnom predlogu
ODT-a, u Beranama, Kt.br. 184/2013 od 24. septembra 2013.godine,  nakon
održanog glavnog i javnog pretresa, u prisustvu Zamjenika ODT-a, u Beranama
Jadranke Mićović, okrivljene i predstavnika oštećene Elektrodistribucije B.
dipl.pravnika M. Z., donio je i javno objavio u prisustvu stranaka, dana
17.10.2013. godine
P R E S U D U
Okrivljena B. M., JMBG ..., od oca R. i majke M., rođene B., rođena
....godine, u B., sa prebivalištem u selu Z., optšina B. , udovica, majka
četvoro djece, nezaposlena, siromašnog imovnog stanja, neosuđivana.
K r i v a j e
Što je:
Neutvrđenog dana juna mjeseca ... .godine, u selu Z., opština B., samovlasno
se priključila na elektro-mrežu, na način što je nakon obustave isporuke
električne energije od strane Elektrodistribucije B., sa električnog brojila
marke "L.", ser.br...., skinula službeni znak-elektrodistributivnu plombu,
koja je postavljena od strane ovlašćenih službenih lica Elektrodistribucije B.
radi osiguranja ispravnosti brojila i tačnosti mjerenja utrošene električne
energije.
-Čime je izvršila krivično djelo samovlašće iz čl.384. st.1. Krivičnog zakonika Crne Gore u sticaju sa krivičnim djelom skidanje i povreda službenog pečata i znaka iz čl. 381. st.1. Krivičnog zakonika Crne Gore.
-Pa joj sud utvrđuje:
-za krivično djelo samovlašće iz čl.384.st.1.Krivičnog zakonika Crne Gore, kaznu zatvora u trajanju od 30 /trideset/ dana,
-za krivično djelo skidanje i povreda službenog pečata i znaka iz čl.381.st.1.Krivičnog zakonika Crne Gore, kaznu zatvora u trajanju od 30 /trideset/ dana 
- Pa joj sud za izvršena krivična djela na osnovu navedenog zakonskog
propisa, te primjenom čl. 32, 36, 42 , 48 , 52, 53 i 54 KZ, kao i primjenom
člana 374. ZKP-a,
I z r i č e :
USLOVNU OSUDU
Kojom joj utvrđuje jedinstvenu kaznu zatvora u trajanju od 45/četrdesetpet/
dana i istovremeno određuje da se ista neće izvršiti ako okrivljena za vrijeme
od 1 /jedne/ godine od dana pravosnažnosti presude ne učini novo krivično
djelo.
Okrivljena se obavezuje da u korist budžeta Crne Gore na žiro račun br....,
plati troškove na ime paušala u iznosu od 30,00 /trideset/ eura, a sve u roku
od 15 dana po pravosnažnosti presude pod prijetnjom prinudnog izvršenja.
Imovinsko pravnog zahtjeva za naknadu štete nije bilo.
O b r a z l o ž e n j e
Osnovno državno tužilaštvo u Beranama, podnijelo je optužni predlog
Kt.br.184/2013 od 24. septembra 2013.godine, protiv okrivljene B. M., iz B.,
zbog krivičnog djela samovlašće iz čl.384.st.1. Krivičnog zakonika u sticaju
sa krivičnim djelom skidanje i povreda službenog pečata i znaka iz čl. 381.
st.1. Krivičnog zakonika Crne Gore.
Na glavnom pretresu od 17.10.2013.godine, Zamjenik ODT-a u Beranama, Jadranka
Mićović, u završnoj riječi je izjavila, da ostaje pri optužnom predlogu
Kt.br.184/13 od 24.09.2013.godine, jer je teza istog u potpunosti dokazana i
to kako priznanjem okrivljene, tako i drugim dokazima izvedenim na glavnom
pretresu. Pa kako se radi o okrivljenoj koja do sada nije osuđivana,
predložila je sudu da joj za krivično djelo samovlašće iz čl. 384. st.1. KZ
utvrdi kaznu zatvora u trajanju od 30 dana, a za krivično djelo skidanje i
povreda službenog pečata i znaka iz čl.381. st.1. KZ, kaznu zatvora u trajanju
od 30 dana, te da joj izrekne uslovnu osudu kojom će joj utvrditi jedinstvenu
kaznu zatvora u trajanju od 45 dana i istovremeno odredi da se ista neće
izvršiti ukoliko okrivljena za vrijeme od jedne godine dana ne učini novo
krivično djelo.
Predstavnik oštećene Elektrodistribucije B.,dipl.pravnik M. Z., u završnoj
riječi je izjavio, da se pridružuje krivičnom gonjenju protiv okrivljene, a da
ne postavlja imovinsko pravni zahtjev za naknadu štete.
Izjašnjavajući se o navodima iz optužnog predloga Osnovnog državnog tužilaštva
iz Berana, okrivljena B. M., je u svojoj odbrani navela, da priznaje da je
izvršila krivična djela koja su joj stavljena na teret od strane ODT-a u
Beranama, kao i krivicu. Dalje je navela, da se tokom maja mjeseca
2013.godine, u svojoj kući u selu Z.,opština B., nakon što je bila isključena
sa električne mreže, zbog neizmirenog duga prema Elektrodistribuciji za
utrošenu električnu energiju, sama priključila na elektrodistributivnu mrežu.
Te da su je ovlašćeni službenici Elektrodistribucije B. isključili sa
elektrodistributivne mreže, tako da nije imala struju. Kako je imala veću
količinu robe koja je bila kvarljiva, bila je primorana da se priključi, jer
bi imala veliku štetu, obzirom da nije bila u mogućnosti zbog slabog imovnog
stanja ni dug prema Elektrodistribuciji da izmiri, pa je računala da ukoliko
proda robu koju je posjedovala da će da izmiri dug prema Elektrodistribuciji.
Istakla je da se električno brojilo nije nalazilo u njenoj kući, već je
udaljeno oko 15 m na električnom stubu, te da je isto otvorila, tj.
povrijedila distributivnu plombu, a zatim uključila tri dugmeta i tako dobila
električnu energiju u kući. U završnoj riječi je izjavila da priznaje da je
izvršila krivična djela koja su joj stavljena na teret, kao i krivicu i da
neće više činiti ovakva niti bilo kakva druga krivična djela, pa moli sud da
je što blaže kazni.
Radi pravilnog i zakonitog presuđenja ove krivične stvari sud je na glavnom
pretresu u dokaznom postupku izveo sledeće dokaze: pročitao zapisnik
Elektroprivrede Crne Gore AD N.-Elektrodistribucija B. o kontroli mjernog
mjesta br.... od ... .godine, pročitao iskaz svjedoka G. N. sa zapisnika datog
kod ODT-a u Beranama, Kt.br.184/2013 od 23.09.2013.godine, pročitao iskaz
svjedoka R. M. sa zapisnika datog kod ODT-a u Beranama, Kt.br.184/2013 od
23.09.2013.godine i pročitao izvod iz KE za okrivljenu.
Nakon sprovedenog dokaznog postupka cijeneći navode optužbe, odbranu
okrivljene, te izvedene pobrojane dokaze, cijeneći ih u smislu čl. 16. i 370.
ZKP-a, a dovodeći ih u vezu jedne sa drugim, sud je stao na stanovište da su
činjenice iz činjeničnog opisa izreke presude u svemu dokazane i da je
okrivljena B. M.izvršila krivično djelo samovlašće iz čl.384. st.1. Krivičnog
zakonika u sticaju sa krivičnim djelom skidanje i povreda službenog pečata i
znaka iz čl. 381. st.1. Krivičnog zakonika, koje joj je stavljeno na teret, pa
ju je oglasio krivom jer nije bilo osnova koji bi isključivali postojanje
krivičnog djela i krivice okrivljene. Pritom, sud je cijenio odbranu
okrivljene, upoređujući je i cijeneći priznanje iste sa ostalim izvedenim
dokazima, pa je našao i stao na stanovište da je odbrana okrivljene jasna i
uverljiva i kao takva prihvatljiva za sud jer je ista u skladu sa ostalim
izvedenim dokazima tokom postupka.
Iz iskaza svjedoka G. N., datog na zapisniku kod ODT-a u Beranama
,Kt.br.184/13 od 23,09.2013.godine, a čiji iskaz je sud pročitao na glavnom
pretresu, je utvrđeno, da radi u Elektrodistribuciji B. na poslovima montera.
Da je dana ... .godine sa svojim kolegom R. M., a po nalogu
Elektrodistribucije B., vršio kontrolu potrošača koji su isključeni sa
elektrodistributivne mreže, zbog neizmirenih obaveza za utrošenu električnu
energiju prema Elektrodistribuciji B.. Naveo je da su toga dana kontrolisali
isključene potrošače u selu Z., opština B., kojom prilikom su kontrolisali i
potrošača B.M.. Prilikom kontrole potrošač B. M. je bila prisutna i tom
prilikom su kontrolom brojila koji je izmješten od Elektrodistribucije B. na
stubu utvrdili da se B. M. koja je prethodno bila isključena zbog neizmirenih
obaveza, odnosno duga prema Elektrodistribuciji B. samovoljno priključila,
tako što je skinula elektrodistributivnu plombu postavljenu od strane
ovlašćenih radnika Elektrodistribucije B., sačinili zapisnik, a koji zapisnik
je B. M. odbila da potpiše.
Iz iskaza svjedoka R. M., datog na zapisniku kod ODT-a u Beranama
,Kt.br.184/13 od 23.09.2013.godine, a čiji iskaz je sud pročitao na glavnom
pretresu, je utvrđeno, da radi u Elektrodistribuciji B. na poslovima
elektromontera 3. Da je dana 11.06.2013.godine sa svojim kolegom G. N., a po
nalogu Elektrodistribucije B., vršio kontrolu potrošača koji su isključeni sa
elektrodistributivne mreže, zbog neizmirenih obaveza za utrošenu električnu
energiju prema Elektrodistribuciji B.. Naveo je da su toga dana kotrolisali
isključene potrošače u selu Z., opština B., kojom prilikom su kontrolisali i
potrošača B. M. koja je prisustvovala kontroli. Naveo je da su kontrolom
njenog brojila koji je izmješten od Elektrodistribucije B. na stubu, utvrdili
da se B. M. koja je prethodno bila isključena zbog neizmirenih obaveza,
odnosno duga prema Elektrodistribuciji B. samovoljno priključila, tako što je
skinula elektrodistributivnu plombu postavljenu od strane ovlašćenih radnika
Elektrodistribucije B. i ista se priključila na elektrodistributivnu mrežu,
iako nije izmirila dug za utrošenu električnu energiju, niti je iamla
saglasnost Elektrodistribucije B. za priključenje, sačinili zapisnik i ista
odbila zapisnik da potpiše.
Iz zapisnika o kontroli mjernog mjesta Elektroprivrede Crne Gore AD N.
Elektrodistribucije B. br.... od ... .godine, se vidi da je potrošač
samovoljno priključen na elektrodistributivnu mrežu tako što je skinula
elektrodistributivn plombu koja se nalazila na brojilu, te da je ista
isključena na brojilu koje je plombirano plombom BA ..., koji zapisnik je
potpisan od strane službenika Elektrodistribucije B. G. N. i R. M., dok je
okrivjena odbila da potpiše zapisnik.
Sud je prihvatio zapisnik o kontroli mjernog mjesta Elektroprivrede C. G. AD
N. Elektrodistribucije B. br.... od ... .godine jer je isti sastavljen od
strane ovlašćenih službenika , a na osnovu kojeg je utvrđeno da je skinuta
elektrodistributivna plomba na brojilu kao i da je isto isključeno i
plombirano.Takođe je sud prihvatio iskaze svjedoka G. N. i R. M., jer su isti
u skladu sa ostalim izvedenim dokazima, prvenstveno sa zapisnikom o kontroli
mjernog mjesta Elektroprivrede C. G.d AD N. Elektrodistribucija B. br.... od
... .godine, a isti nijesu osporeni odbranom okrivljene.
Pravnom analizom naprijed utvrđenog činjeničnog stanja, sud je našao da su se
u opisanim radnjama okrivljene B. M., stekla sva obeležja bića krivičnog djela
samovlašće iz čl.384. st.1. Krivičnog zakonika u sticaju sa krivičnim djelom
skidanje i povreda službenog pečata i znaka iz čl. 381. st.1. Krivičnog
zakonika. Naime, svim izvedenim dokazima tokom postupka je nesumnjivo utvrđeno
da je okrivljena neutvrđenog dana juna mjeseca ....godine, u selu Z., opština
B., samovlasno se priključila na elektro-mrežu, na način što je nakon obustave
isporuke električne energije od strane Elektrodistribucije B., sa električnog
brojila marke "L.", ser.br...., skinula službeni znak-elektrodistributivnu
plombu, koja je postavljena od strane ovlašćenih službenih lica
Elektrodistribucije B. radi osiguranja ispravnosti brojila i tačnosti mjerenja
utrošene električne energije. Djelujući na opisani način okrivljena je
postupala sa umišljajem, svjesna da se samovlasno priključila na elektro mrežu
kao i da je skinula službeni znak-elektrodistributivnu plombu, pa je i pored
takve svijesti htjela izvršenje krivičnog djela, tj.postizanje zabranjene
posledice.
Prilikom odlučivanja o vrsti i visini krivične sankcije koju u konkretnom
slučaju treba primijeniti prema okrivljenoj B. M. za izvršena krivična djela,
sud je imao u vidu sve okolnosti iz čl. 42. KZ. Tako je od olakšavajućih
okolnosti cijenio i uzeo u obzir, da je udovica, majka četvoro djece,
siromašnog imovnog stanja, neosuđivana, dok otežavajućih okolnosti na strani
okrivljene nije bilo, pa joj je sud za krivično djelo samovlašće iz
čl.384.st.1.Krivičnog zakonika utvrdio kaznu zatvora u trajanju od 30
/trideset/ dana, a za krivično djelo skidanje i povreda službenog pečata i
znaka iz čl.381.st.1.Krivičnog zakonika, kaznu zatvora u trajanju od 30
/trideset/ dana i na osnovu čl.48. KZ CG, utvrdio jedinstvenu kaznu zatvora u
trajanju od 45 /četrdesetpet/ dana i istovremeno odredio da se ista neće
izvršiti ako okrivljena za vrijeme od 1 (jedne) godine, od dana pravosnažnosti
presude ne učini novo krivično djelo. Imajući posebno u vidu činjenicu da bi
izricanje efektivne zatvorske kazne negativno uticalo na njen život, kao i na
život njene djece, sud je uvjerenja da će se uslovnom osudom kao mjerom
upozorenja u okviru opšte svrhe izricanja krivičnih sankcija predviđenih čl.4.
st.2. KZ CG, postići svrha uslovne osude iz čl.52. istog Zakona, jer se
osnovano može očekivati da će i uslovna osuda, kao mjera upozorenja uz
prijetnju kaznom, dovoljno uticati na okrivljenu, da više ne čini krivična
djela.
Okrivljena se obavezuje da u korist budžeta Crne Gore na žiro račun br.....,
plati troškove na ime paušala u iznosu od 30,00 /trideset/ eura, a sve u roku
od 15 dana po pravosnažnosti presude pod prijetnjom prinudnog izvršenja.
Imovinsko pravnog zahtjeva za naknadu štete nije bilo.
Sa izloženog odlučeno je kao u izreci presude.
OSNOVNI SUD U BERANAMA,
Dana, 17.10.2013. godine.
Zapisničar, S U D I J A,
Momirka FatićMILOVAN SPASOVIĆ
PRAVNA POUKA:
Protiv ove presude nezadovoljna stranka
ima pravo žalbe u roku od 8 (osam) dana
od dana prijema iste i to Višem sudu u
Bijelom Polju, a preko ovog suda.