K.br.26/13
U IME CRNE GORE
Osnovni sud u Kolašinu kao prvostepeni krivični po predsjedniku suda Arsenu
Popoviću kao sudiji pojedincu uz učešće zapisničara Mrdak Ljiljane, u
krivičnom predmetu protiv optuženih R. M. i N. S., oba iz K., zbog krivičnog
djela laka tjelesna povreda iz čl.152.st.2. u vezi st.1. Krivičnog zakonika, a
po optužnom predlogu ODT iz Kolašina Kt.br.26/13 od 18.04.2013. godine , nakon
održanog glavnog javnog pretresa dana 07.11.2013. godine u prisustvu zamjenika
ODT Kolašin Šćepanović Maje, optuženog R.M. i njegovog branioca adv. V.S. B. i
optuženog N.S., donio je i javno objavio,-
P R E S U D U
Optuženi:
1. R. M., jmbg....., od oca M. i majke M. rodj. C., rodjen ... godine u K.,
gdje i živi-selo T., Srbin, državljanin CG, govori srpskim jezikom,
nezaposlen, oženjen, otac 2. djece, pismen, završio višu ekonomsku školu,
srednjeg imovnog stanja, neosudjivan.
2. N.S., jmbg..., od oca P. i majke V. rodj. A., rodjen .... godine u K.,
gdje i živi - selo T., Crnogorac, državljanin CG, govori crnogorskim jezikom,
poljoprivrednik, neoženjen, pismen, završio srednju školu, srednjeg imovnog
stanja, neosudjivan.
K r i v i s u:
Zato što su:
a) Dana 24.03.2013. godine u mjestu T.- Opština K., optuženi R.M.lako
tjelesno povrijedio N.S. na način što ga je drvenim držalom poljoprivredne
alatke, sredstvom podobnim da tijelo teško povrijedi ili zdravlje teško
naruši, udario dva puta u predjelu glave i jedan put u predjelu desnog ramena
nanijevši mu tom prilike lake tjelesne povrede u vidu oguljotine kože sa
sitnim krvnim podlivima kože u predjelu lijeve strane čela i na prelazu u
lijevi slepoočni predio glave, oguljotine kože sa krvnim podlivom ličnog
dijela glave i manje oguljotine kože sa krvnim podlivom gonjeg dijela desnog
ramena na prelazu ka ključnjačnom predjelu,
- čime je izvršio krivično djelo laka tjelesna povreda iz čl. 152.st.2. u
vezi st.1. Krivičnog zakonika.
b) Dana 24.03.2013. godine u mjestu T. - Opština K., optuženi N.S. lako
tjelesno povrijedio R. M. na način što ga je metalnom šipkom, sredstvom
podobnim da tijelo teško povrijedi ili zdravlje teško naruši, udario u
predjelu glave nanijevši mu tom prilikom lake tjelesne povrede u vidu
oguljotine kože sa nagnječinom kože kosmatog predjela glave u prednjem
tjemenom predjelu sa lijeve strane i nagnječine kože potiljačnog predjela
glave,
- čime je izvršio krivično djelo laka tjelesna povreda iz čl. 152.st.2. u
vezi st.1. Krivičnog zakonika.
Pa im sud primjenom citirane zakonske odredbe te čl.52, 53, i 54 KZ-a i čl.229
i 374 ZKP-a, i z r i č e,-
USLOVNU OSUDU
Kojom okrivljenima utvrdjuje kaznu zatvora u trajanju od po 30 (trideset) dana
i istovremeno odredjuje da se ista neće izvršiti ukoliko okrivljeni u roku od
1 (jedne) godine ne počine novo krivično djelo.
Obavezuju se okrivljeni da solidarno plate troškove krivičnog postupka u
iznosu od 60,50 €, te da na ime sudskog paušala plate iznos od po 30,00 €, sve
u roku od 15 dana od dana pravosnažnosti ove presude a uplatom na žiro-račun
br.832-196-94 koji se vodi na ime Osnovnog suda Kolašin.
O b r a z l o ž e nj e
Optužnim predlogom ODT iz Kolašina Kt.br.26/13 od 18.04.2013. godine stavljeno
je na teret R.M. i N. S. da su počinili krivično djelo laka tjelesna povreda
iz čl. 152.st.2. u vezi st.1. Krivičnog zakonika. Pri podnijetom optužnom aktu
do okončanja glavnog pretresa ostao je njegov zakonski zastupnik zamjenik ODT
Kolašin Šćepanović Maja, u završnoj riječi navodeći da je tokom postupka
dokazano da su optuženi izvršili krivično djelo na način kako je to činjenično
i pravno opisano u dispozitivu optužnog akta, predlažući da sud optužene
oglasi krivim i osudi po zakonu.
Okrivljeni R. M.u svojoj odbrani na glavnom pretresu i odbrani datoj kod ODT
Kolašin u bitnom je naveo da je još 2010. Godine a i ranije on meta stalnih
provokacija i napada od strane N.S.i N. P., te da su ga isti u nekoliko
navrata provocirali na različite načine. Da je dana 24.03.2013. godine čistio
neko lišće i šljunak oko kuće i nakon toga isto utovario na motokultivator i
otjerao do seodskog puta te da je sve to istovario na taj put, a ne na imovini
N. P.. Da je sa sobom ponio i metalne grabulje i da je u trenutku kada je
krenuo da istovara čuo glas N.S. koji ga je psovao i sa jednog uzvišenja počeo
da gadje kamenjem. Da je on u tom trenutku uzeo mobilni telefon da o svemu
obavjesti policiju a sve sa namjerom da zaplaši N.S., koji je u jednom
trenutku otišao sa lica mjesta ali se ubrzo vratio noseći u rukama jednu
metalnu šipku debljine 3 - 4 cm a dužine oko 1,5 metara, kojom šipkom je
zamahnuo i udario ga u predjelu tjemenog dijela glave, da bi ga nakon toga
N.S. još nekoliko puta tom šipkom udario u predjelu glave. Naveo je da je tada
N. S. uhvatio rukom za prsa i da su počeli da se rvaju da bi nakon toga pali u
neko granje ispod puta, te da je tada došao otac N.S. P. koji ga je tada
udario pesnicom u predjelu jagodične kosti. Nakon toga su se razdvojili a
ubrzo zatim je čitav slučaj prijavio u Ispostavu Kolašin, te da posjeduje
ljekarsku dokumentaciju o zadobijenim povredama. U cjelosti negira izvršenje
krivičnog djela, navodeći da kritičnog dana ničim nije udarao N. S.. Pojasnio
je da su i nakon spornog dogadjaja nastavljene provokacije i prijetnje od
strane N.S.i N. P. koji podnose i krivične prijave. U završnoj riječi je
istakao da prihvata navode svog branioca.
Branilac okrivljenog R.M. adv. V. S. B. u završnoj riječi je navela da je R.M.
već duže vremena izložen neprijatnostima od strane N.S. i njegovog oca N. P.,
da je R.konkretnom prilikom bio doveden u situaciju lične ugroženosti pa je
eventualno samo djelovao u pravcu odbrane svog ličnog integriteta a u
situaciji kada se našao sam na licu mjesta na seodskom putu. Sa iznijetih
razloga traži od suda da R. M. oslobodi od optužbe.
Okrivljeni N.S. u svojoj odbrani na glavnom pretresu i odbrani datoj kod ODT
Kolašin u bitnom je naveo da već od ranije postoji netrpeljivost sa R. M., a
da je dana 24.03.2013. godine primjetio kako R.M.na njihovom imanju prosipa
smeće a što je činio i nekoliko puta ranije. Da je zbog toga sa jednog
uzvišenja opomenuo R. M. da ne prosipa smeće na šta je on počeo da ga vrijedja
i govori mu razne pogrdne riječi, pa je zbog toga sišao do R. da bi riješili
tu situaciju kada je u tom trenutku R.M. uzeo vile i drvenim držalom ga udario
u predjelu glave i jednom u predjelu desnog ramena. Naveo je da je izmičući se
od udaraca R.M. pao u neko granje koje se nalazilo na licu mjesta i tada
primjetio Rakočevića koji mu prilazi dok je bio u ležećem položaju, da bi u
tom trenutku pored sebe pronašao jedan džoger i njime iz ležećeg stava udario
Rakočević Mijodraga u predjelu glave i to držalom tog džogera. Da ga je tada
R.M. udario pesnicom u predjelu lijeve strane čela, da bi nakon toga obojica
ustali a zatim ponovo pali na zemlju kojom prilikom je R.M. udario zatvorenom
šakom u predjelu glave ispod oka. Naveo je da je u tom trenutku došao njegov
otac koji ih je razdvojio, da bi nakon toga pošli kući a on u Ispostavu
Kolašin da prijavi dogadjaj. Pojasnio je da se i nakon spornog dogadjaja
konflikt sa R.M.nastavlja zbog čega je imao razgovore sa njegovom familijom
kako bi im skrenuo pažnju na taj sukob. U završnoj riječi je naveo da
kritičnog dana niti on niti njegov otac nijesu napali R. M. i da se kritični
dogadjaj desio na njihovom imanju, navodeći da se ne osjeća krivim za krivično
djelo koje mu se stavlja na teret već da je kritične prilike bio napadnut od
strane R. M..
Sud je u dokaznom postupku saslušao svjedoka N.P., pročitao izvještaj ljekara
jedinice za HMP u Kolašinu na ime N.S.od 24.03.2013. godine, pročitao
izvještaj ljekara Jedinice za HMP u Kolašinu na ime R. M. od 24.03.2013.
godine, pročitao izvještaj ljekara specijaliste KC CG na ime R.M. od
24.03.2013. godine, pročitao nalaz i mišljenje vještaka medicinske struke dr.
B.B. od 03.04.2013. godine, izvršio uvid u fotoelaborat Uprave policije -
Ispostave Kolašin od 24.03.2013. godine, te izvršio uvid u izvod iz kaznene
evidencije na ime okrivljenih R. M. i N.S. izdat od Uprave policije -
Ispostave Kolašin od 26.04.2013. godine.
Svjedok N. P., nakon što je upoznat u smislu čl.109 ZKP-a da nije dužan da
daje svoj svjedočki iskaz obzirom da mu je okrivljeni N. S.sin, isti je
izjavio da će dati svoj iskaz u kojem je u bitnom naveo da je dana 24.03.2013.
godine bio u svoj porodičnoj kući kada mu je sin N.S. rekao da R. M. ponovo
istovara smeće na njihovom imanju, te da je tada svom sinu rekao da ode do
Rakočevića da ga upozori da to ne radi. Nadalje je pojasnio da znajući R.M.a i
svoga sina i da bi se ta situacija mogla iskomplikovati, uputio se u njihovom
pravcu a što je trajalo nekih par minuta obzirom da se sporije kretao, a kada
je došao do njih dvojice primjetio je da oba leže na zemlju stim što se R.
M.nalazio iznad njegovog sina, da ih je tom prilikom razvadio a kojom prilikom
je R.M.upućivao psovke nekoliko puta. Naveo je da je primjetio da njegov sin
S. i R.M.imaju po čelu tragova krvi, i da je na licu mjesta vidio jedan
džoger, vile, metalne grabulje sa drvenim držalom i motiku, a da je tu bio i
motokultivator koji je vlasništvo R. M.. Pojasnio je da oni sa R. M.unazad par
godina imaju neprijatne situacije.
Iz ljekarske dokumentacije na ime N.S. i R. M. kao i nalaza i mišljenja
vještaka medicinske struke dr. B.B., sud je utvrdio da su kritične prilike oba
okrivljena zadobila lake tjelesne povrede. Te povrede kod R. M.a se sastoje u
povredi kosmatog predjela glave u prednjem dijelu tjemenog predjela sa lijeve
strane a koja povreda je nastala djelovanjem zamahnute tupotvrde sile slabijeg
inteziteta koja sila je djelovala na glavu povrijedjenog u jednom navratu a
takva povreda je mogla nastati po mišljenju vještaka djelovanjem zamahnutog
metalnog držala, te povrede glave u vidu nagnječine kože potiljačnog predjela
glave a koja povreda je nastala djelovanjem zamahnute tupotvrde sile slabijeg
inteziteta koja sila je djelovala na glavu povrijedjenog u jednom navratu a
takva povreda je mogla nastati po mišljenju vještaka djelovanjem zamahnutog
metalnog držala. Povrede kod N.S. se sastoje u povredi u vidu oguljotine kože
sa sitnim krvnim podlivima kože u predjelu lijeve strane čela i na prelazu u
lijevi slepoočni predio glave koja je nastala djelovanjem zamahnute tupotvrde
sile slabijeg inteziteta djelovanja koja sila je djelovala na glavu
povrijedjenog u jednom navratu a takva povreda je mogla nastati po mišljenju
vještaka zamahnutim drvenim držalom, nadalje povreda u vidu oguljotine kože sa
krvnim podlivom kože ličnog dijela glave nastala je djelovanjem zamahnute
tupotvrde sile slabijeg inteziteta djelovanja koja sila je na glavu
povrijedjenog djelovala u jednom navratu a takva povreda je mogla nastati po
mišljenju vještaka djelovanjem zamahnutim drvenim držalom, dok je povreda u
vidu oguljotine kože sa krvnim podlivom gonjeg dijela desnog ramena na prelazu
ka ključnjačnom predjelu nastala djelovanjem zamahnute tupotvrde sile slabijeg
inteziteta djelovanja koja sila je na tijelo povrijedjenog djelovala u jednom
navratu a takva povreda je mogla nastati po mišljenju vještaka zamahnutim
drvenim držalom.
Uvidom u foto-elaborat Uprave policije - Ispostave Kolašin od 24.03.2013.
godine, sud je utvrdio da na licu mjesta predmetnog spornog dogadjaja postoje
predmeti korišćenih u tuči od strane R.M. i N. S..
Uvidom u izvod iz kaznene evidencije na ime okrivljenog R.M. i N. S. izdat od
Uprave policije - Ispostave Kolašin od 26.04.2013. godine, utvrdjeno je da
imenovani do sada nijesu osudjivani.
Nakon sprovedenog dokaznog postupka, cijeneći navode javne optužbe, odbrane
okrivljenih i izvedene dokaze kako pojedinačno tako i u njihovoj medjusobnoj
povezanosti, sud je utvrdio da su činjenice iz opisa izreke presude u svemu
dokazane, te da su okrivljeni R. M. i N. S. počinili krivično djelo laka
tjelesna povreda iz čl.152.st.2. u vezi st.1. Krivičnog zakonika, pa ih je sud
za to krivično djelo oglasio krivim i krivično-pravno odgovornim. Prednje
proizilazi iz djelova odbrana okrivljenih R. i N.koji su objasnili kako su
kritične prilike zadobili povrede i to u kojem predjelu tijela, koliko puta i
kojim predmetima. Ti djelovi odbrane okrivljenih su po ocjeni suda istiniti
jer su potkrijepljeni medicinskom dokumentacijom te nalazom i mišljenjem
vještaka medicinske struke iz kojih dokaza se utvrdjuje dinamika nanošenja
povreda kao i težina istih tj. za mehanizam nanošenja predmetnih povreda kod
R. i N. sudski vještak se izjasnio pojedinačno o svakoj povredi i iznio
mišljenje da su mogle nastati kod R. M. djelovanjem zamahnutog metalnog držala
a kod N. S. djelovanjem zamahnutim drvenim držalom, a takvo mišljenje sudskog
vještaka sud je prihvatio kao stručno i objektivno budući da je potkrijepljeno
medicinskom dokumentacijom kao i djelovima odbrana okrivljenih.
Imajući u vidu ovakvo činjenično utvrdjenje i naprijed navedene razloge, sud
je ostatak odbrana okrivljenih R.M. i N. S.u kojima navode da nijesu kritične
prilike zadavali udarce jedan drugom bilo čime ili pak ne onoliko puta koliko
je to utvrdjeno, odbacio kao neosnovane i sračunate na izbjegavanje krivično-
pravne odgovornosti.
Iz navedenog proizilazi da su okrivljeni kritične prilike postupali umišljajno
jer je kod istih postojala svijest da povredu onom drugom nanose sredstvom
podobnim da tijelo teško povrijede ili zdravlje teško naruše.
Sud je takodje cijenio i ostale provedene dokaze, pa je iz foto-elaborata
Uprave policije - Ispostave Kolašin utvrdio da na licu mjesta postoje predmeti
kojima su medjusobno nanijeli povrede jedan drugom okrivljeni R. i N., dok je
iskaz svjedoka N. P.upotpunio sliku kritičnog dogadjaja jer je isti primjetio
da kritične prilike i R.M. i njegov sin N. S.leže na zemlji kojom prilikom ih
je razvadio i da je kod obojice primjetio tragove krvi po čelu.
Odlučujući o krivičnoj sankciji za okrivljene sud je cijenio okolnosti koje
utiču na odmjeravanje iste a tiču se ličnosti okrivljenih i krivičnog djela
koje im je stavljeno na teret, pa je od olakšavajućih okolnosti našao da
okrivljeni R. M.i N.S. do sada nijesu osudjivani što ukazuje na njihovo
pozitivno vladanje u društvu, te da je R. M. porodična osoba i otac dvoje
djece. Otežavajućih okolnosti nije bilo.
Obzirom na iznijeto sud je mišljenja da u konkretnom slučaju stoje uslovi za
izricanje uslovne osude te da će se zaprijećenom kaznom zatvora okrivljenima u
trajanju od po trideset dana dovoljno uticati na iste da ubuduće ne vrše
krivična djela i da je uslovljeni period od jedne godine dovoljno dug u cilju
provjere, a da će se na taj način postići svrha generalne i specijalne
prevencije, te izricanja krivičnih sankcija.
Shodno čl.229 ZKP-a okrivljeni su obavezani na solidarno plaćanje troškova
krivičnog postupka u iznosu od 60,50 € koji troškovi se odnose na naknadu
vještaku medicinske struke za dati nalaz i mišljenje, te obavezao okrivljene
na plaćanje sudskog paušala u iznosu od po 30,00 € koji je odmjeren obzirom na
imovinske prilike okrivljenih, trajanje i složenost krivičnog postupka.
Na osnovu naprijed utvrdjenog činjeničnog stanja, a shodno primjeni citiranih
zakonskih odredbi, odlučeno je kao u izreci presude u smislu čl.374 ZKP-a.
OSNOVNI SUD U KOLAŠINU,
Dana, 07.11.2013. god.
Zapisničar, PREDSJEDNIK SUDA,
Mrdak Ljiljana s.r. Arsen Popović s.r.
PRAVNA POUKA: Protiv ove presude dozvoljena je žalba u roku od 8. dana od dana
prijema pismenog odpravka. Žalba se podnosi Višem sudu u Bijelom Polju, a
preko ovog suda.