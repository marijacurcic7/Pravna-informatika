K.br.29/13
U IME CRNE GORE
Osnovni sud u Kolašinu kao prvostepeni krivični po predsjedniku suda Arsenu
Popoviću kao sudiji pojedincu uz učešće zapisničara Mrdak Ljiljane, u
krivičnom predmetu protiv optuženog S. D.iz D.zbog krivičnog djela teška
kradja iz čl.240.st.1.t.1. Krivičnog zakonika i krivičnog djela nedozvoljeno
držanje oružja i eksplozivnih materija iz čl.403.st.1. Krivičnog zakonika, po
optužnici ODT iz Kolašina Kt.br.9/13 od 08.05.2013. godine, nakon održanog
glavnog javnog pretresa dana 05.12.2013. godine u prisustvu zamjenika ODT
Kolašin Šćepanović Maje i optuženog S. D., donio je i javno objavio,-
P R E S U D U
Optuženi:
S. D., jmbg.... od oca Z. i majke N. rodj. V., rodjen ..... godine u N.- S.,
sa prebivalištem u D. - Ž. bb, Srbin, državljanin CG, govori crnogorskim
jezikom, po zanimanju radnik, neoženjen, pismen, završio osnovnu školu, lošeg
imovnog stanja, osudjivan: presudom K.br.117/09 za krivično djelo iz
čl.206.st.3. Krivičnog zakonika na kaznu zatvora u trajanju od 2 godine,
presudom K.br.09/976 za krivično djelo iz čl.204.st.1. Krivičnog zakonika na
kaznu zatvora u trajanju od 3 mjeseca i presudom K.br.957/12 za krivično djelo
iz čl.204.st.1. Krivičnog zakonika na kaznu zatvora u trajanju od 14 mjeseci.
K r i v j e:
Zato što je:
U decembru mjesecu 2010. godine u mjestu P. Opština K., obijanjem oduzeo tudje
pokretne stvari u namjeri da njihovim prisvajanjem sebi pribavi protivpravnu
imovinsku korist, na način što je obio kuću vlasništvo oštećenog M. G. i to
tako što je rukom udario u drvenu oplatu prozora i isti otvorio, a nakon toga
ušao u unutrašnjost kuće u prostoriju dnevnog boravka i kuhinje, izvršio
premetačinu te oduzeo malokalibarsku pušku marke "TOZ" 17-01 kalibra 22 mm,
fabričkog broja AA ... sa brojem evidencije ... kao i lovački karabin 8 x 57
JS "TRZČ" M-48 fabričkog broja E-... vlasništvo oštećenog, vrijednosti 750,00
€, u kojem iznosu je sebi pribavio protivpravnu imovinsku korist, a koje
oružje je okrivljeni neovlašćeno nabavio i držao protivno čl.10a.st.2. u vezi
čl.10.st.3.t.4. Zakona o izmjenama i dopunama Zakona o oružju CG,
- čime je izvršio krivično djelo teška kradja iz čl.240.st.1.t.1. Krivičnog
zakonika i krivično djelo nedozvoljeno držanje oružja i eksplozivnih materija
iz čl.403.st.1. Krivičnog zakonika.
I
Pa sud okrivljenom S.D. primjenom citiranih zakonskih odredbi i čl.48.st.1.
Krivičnog zakonika,-
U T V R DJ U J E
- za krivično djelo teška kradja iz čl.240.st.1.t.1. Krivičnog zakonika kaznu
zatvora u trajanju od 12 (dvanaest) mjeseci,
- za krivično djelo nedozvoljeno držanje oružja i eksplozivnih materija iz
čl.403.st.1. Krivičnog zakonika kaznu zatvora u trajanju od 3 (tri) mjeseca.
Pa ga sud za izvršena krivična djela a shodno čl.4, 32, 36, 42 i 48.st.2.
Krivičnog zakonika, te čl.229, 239 i 374 ZKP-a,-
O S U DJ U J E
Na jedinstvenu kaznu zatvora u trajanju od 14 (četrnaest) mjeseci.
II
Obavezuje se okrivljeni S. D. na plaćanje troškova krivičnog postupka u iznosu
od 55,00 €, te na plaćanje sudskog paušala u iznosu od 30,00 €, uplatom na
žiro-račun br.832-196-94 koji se vodi na ime Osnovnog suda Kolašin, a u roku
od 15 dana od dana pravosnažnosti ove presude.
Obavezuje se okrivljeni S. D.da oštećenom M.G.na ime imovinsko-pravnog
zahtjeva plati iznos od 750,00 €.
O b r a z l o ž e nj e
Optužnicom ODT Kolašin Kt.br.9/13 od 08.05.2013. godine stavljeno je na teret
okrivljenom S. D. da je počinio krivično djelo teška kradja iz
čl.240.st.1.t.1. Krivičnog zakonika i krivično djelo nedozvoljeno držanje
oružja i eksplozivnih materija iz čl.403.st.1. Krivičnog zakonika. Pri
podnijetoj optužnici do okončanja glavnog pretresa ostao je zamjenik ODT
Kolašin, u završnoj riječi predlažući da sud optuženog oglasi krivim i osudi
po zakonu.
Okrivljeni S. D. u svojoj odbrani datoj pred ODT Kolašin 01.04.2013. godine i
na glavnom pretresu održanom 05.12.2013. godine u bitnom je naveo da priznaje
izvršenje krivičnih djela koje mu se stavljaju na teret pojašnjavajući da je u
decembru mjesecu 2010. Godine diošao kod svog djeda koji živi u mjestu P. a
kod kojeg je prenoćio da bi sjutra dan krenuo prema P.i. Da je išao seotskih
putem prema mostu P. i da je na putu primjetio jednu kuću u koju nije bilo
nikoga, pa je prišao kući i rukom udario u drvenu oplatu prozora i tako isti
otvorio, nakon čega je ušao u kuću i tražio vrijedno stvari da bi ispod
francuskog ležaja našao dvije puške, a koje puške je uzeo i ponovo izašao kroz
prozor i uputio se prema magistralnom putu K. - P.a tj. do mjesta P.. Naveo
je da je nakon toga pozvao svog druga M.R. i rekao mu da dodje za njega do
mosta P. pri tom mu ne govoreći gdje je bio i šta je radio, da je nakon nekih
sat njegov drug došao sa putničkim vozilom "Opel" i da je tada svog druga M.R.
ubijedio da od njega kupi dvije puške govoreći mu da su njegove, tako da je
Miloš R. kupio od njega te dvije puške za iznos od 120,00 €. U završnoj riječi
je naveo da priznaje izvršenje krivičnih djela koje mu se stavljaju na teret i
izrazio kajanje za isto.
Obzirom da je okrivljeni u potpunosti priznao izvršenje krivičnih djela koje
mu se stavljaju na teret optužnicom ODT Kolašin, a kako sud nije imao razloga
da posumnja u istinitost takvog prizanja, po predhodnoj saglasnosti stranaka a
shodno čl.340 ZKP-a donijeto je rešenje da se ne provode dokazi predloženi od
strane ODT Kolašin sem onih od kojih zavisi vrsta i mjera krivične sankcije za
krivična djela u pitanju. Tako je pročitan iskaz oštećenog M.G. koji je u
bitnom naveo da je u decembru mjesecu 2010. Godine primjetio da mu je kuća
obijena i da su mu iz kuće oduzete dvije puške i to malokalibarska puška marke
"TOZ" 17-01 kalibra 22 mm, fabričkog broja AA ... i lovački karabin 8 x 57
M-48 fabričkog broja E-..., da mu puške nijesu vraćene, a na kraju svog iskaza
se pridružio krivičnom gonjenju protiv okrivljenog. Uvidom u nalaz i mišljenje
vještaka finansiske struke R. P. od 15.04.2013. godine sud je utvrdio da je
vrijednost dvije puške koje je oduzeo okrivljeni prilikom izvršenja krivičnog
djela 750,00 €. Dok je sud uvidom u izvod iz kaznene evidencije na ime
okrivljenog S. D. koji je izdat od MUP-a Republike Srbije - Policijske uprave
Bor od 05.07.2013. godine utvrdio da je imenovani osudjivan i to u predmetu
K.br.117/09 za krivično djelo iz čl.206.st.3. Krivičnog zakonika na kaznu
zatvora u trjanju od 2 godine, presudom K.br.09/976 za krivično djelo iz
čl.204.st.1. Krivičnog zakonika na kaznu zatvora u trajanju od 3 mjeseca i
presudom K.br.957/12 za krivično djelo iz čl.204.st.1. Krivičnog zakonika na
kaznu zatvora u trajanju od 14 mjeseci.
Nesporno je utvrdjeno da je okrivljeni S. D.počinio krivično djelo teška
kradja iz čl.240.st.1.t.1. Krivičnog zakonika i krivično djelo nedozvoljeno
držanje oružja i eksplozivnih materija iz čl.403.st.1. Krivičnog zakonika, što
proizilazi iz priznanja okrivljenog da je počinio navedena krivična djela,
koji je u svojoj odbrani opisao način izvršenja tj. da je kritične prilike
rukom udario u drvenu oplatu prozora i na taj način prozor otvorio te nakon
toga ušao u kuću gdje je našao dvije puške i iste uzeo a da bi ih kasnije
prodao za iznos od 120,00 €. Na taj način je utvrdjeno da je okrivljeni svojim
radnjama ostvario sva bitna obilježja bića krivičnog djela teška kradja jer je
obio kuću oštećenog M.G.i oduzeo tudje pokretne stvari - dviej puške a sve u
cilju da njihovim prisvajanjem sebi pribavi protivpravnu imovinsku korist, a
okrivljeni je svojim radnjama ostvario i sva bitna obilježja bića krivičnog
djela nedozvoljeno držanje oružja i eksplozivnih materija jer je kritične
prilike dvije puške neovlašćeno nabavio i držao protivno čl.10a.st.2. u vezi
čl.10.st.3.t.4. Zakona o izmjenama i dopunama Zakona o oružju CG. Zbog
navedenog je sud S.D.oglasio krivim i krivično-pravno odgovornim za krivična
djela koja su mu stavljena na teret optužnicom ODT Kolašin, a konkretne
prilike okrivljeni je postupao sa umišljajem jer je sa namjerom pribavljanja
protivpravne imovinske koristi obio kuću oštećenog i oduzeo tudje pokretne
stvari - dvije puške za koje je znao da ih je neovlašćeno nabavio i držao
protivno Zakonu o izmjenama i dopunama Zakona CG.
Obzirom da je okrivljeni počinio krivična djela u sticaju, to mu je sud
predhodno utvrdio zatvorske kazne za svako krivično djelo primjenom
čl.48.st.1. Krivičnog zakonika, da bi nakon toga okrivljenom izrekao
jedinstvenu kaznu zatvora shodno čl.48.st.2. Krivičnog zakonika.
Odlučujući o krivičnoj sankciji za okrivljenog sud je cijenio sve okolnosti
koje utiču na odmjeravanje iste a tiču se ličnosti okrivljenog i djela koja su
mu stavljena na teret, pa je od olakšavajućih okolnosti sud našao da je
okrivljeni prizano izvršenje krivičnih djela i da je u pitanju relativno mlada
osoba, dok je otežavajuća okolnost njegova ranija osudjivanost. Obzirom na
iznijeto sud je mišljenja da je izrečena kazna zatvora srazmjerna stepenu
opasnosti krivičnih djela i njegovog počinioca i da će se visinom izrečene
kazne postići svrha kažnjavanja, propisivanja i izricanja krivičnih sankcija.
Shodno čl.229. ZKP-a sud je obavezao okrivljenog na plaćanje troškjova
krivičnog postupka u iznosu od 55,00 € a koji troškovi se odnose na naknadu
vještaku finansiske struke za dati nalaz i mišljenje, te na plaćanje sudskog
paušala u iznosu od 30,00 € koji iznos je srazmjeran dužini trajanja postupka
i imovinskim prilikama okrivljenog.
Shodno čl.239 ZKP-a sud je obavezao okrivljenog da oštećenom M. G. na ime
imovinsko-pravnog zahtjeva plati iznos od 750,00 €, a koji je utvrdjen nalazom
i mišljenjem vještaka finansiske struke.
Na osnovu naprijed navedenog, a primjenom citiranih zakonskih odredbi,
odlučeno je kao u izreci presude shodno čl.374 ZKP-a.
OSNOVNI SUD U KOLAŠINU,
Dana, 05.12.2013. godine
Zapisničar,PREDSJEDNIK SUDA,
Mrdak Ljiljana s.r. Arsen Popović s.r.
PRAVNA POUKA: Protiv ove presude dozvoljena je žalba u roku od 15 dana od dana
prijema pismenog otpravka. Žalba se podnosi Višem sudu u Bijelom Polju a preko
ovog suda.