K.br.34/13
U IME CRNE GORE
Osnovni sud u Kolašinu, kao prvostepeni krivični po predsjedniku suda Arsenu
Popoviću kao sudiji pojedincu uz učešće zapisničara Mrdak Ljliljane, u
krivičnom predmetu protiv optuženog B.M., iz K. zbog krivičnog djela
nasilničko ponašanje iz čl.399 Krivičnog zakonika, a po optužnom predlogu
oštećenog kao tužioca B. M., iz K. od 17.06.2013.god., nakon održanog glavnog,
javnog pretresa dana 20.11.2013.god.u prisustvu oštećenog kao tužioca B. M. a
u odsustvu uredno pozvanog optuženog, donio je i javno objavio-
P R E S U D U
Optuženi:
B. MI., od oca B. i majke D. rođ.J., rođen ....god. K.-D. P., sa prebivalištem
u .G.P., Crnogorac, državljanin CG, oženjen, otac petoro djece, pismen,
završio srednju školu, nezaposlen, dobrog imovnog stanja, do sada neosuđivan
Na osnovu čl.373 st.1 tačka 1 Zakonika o krivičnom postupku-
OSLOBAĐA SE OPTUŽBE
Da je:
Dana 12.04.2013.god. u mjestu G. P.-Opština K. izazivao tuču, drsko i
bezobzirno se ponašao i teže ugrozio mir i spokojstvo oštećenog B.M. i
njegovog sina B. R.na način što se zalijetao na oštećenog kao tužioca da ga
udari, prijetio mu da će ga pretući i grubo vrijeđao da je lupež, pljačkaš i
špijun
- čime bi izvršio krivično djelo nasilničko ponašanje iz čl.399 Krivičnog
zakonika
Oštećeni B. M.se radi ostvarivanja imovinsko-pravnog zahtjeva upućuje na
parnični postupak.
Troškova krivičnog postupka nije bilo.
O b r a z l o ž e nj e
Oštećeni kao tužilac B.M. shodno čl.59 ZKP-a ustao je sa optužnim predlogom
kod ovog suda dana17.06.2013.god. stavljajući na teret optuženom B. M. da je
izvršio krivično djelo nasilničko ponašanje iz čl.399 Krivičnog zakonika. Pri
podnijetom optužnom predlogu oštećeni kao tužilac ostao je do okončanja
glavnog pretresa u i u završnoj riječi istakao da je optuženi počinio krivično
djelo nasilničko ponašanje i da ga sud za to djelo oglasi krivim i osudi po
zakonu.
Glavni pretres je shodno čl.457 ZKP-a održan u odsustvu optuženog obzirom na
činjenicu da je uredno pozvan a da njegovo prisustvo nije obavezno jer je dao
svoju odbranu na pretresu održanom dana 28.10.2013.god.
Optuženi je u svojoj odbrani datoj na glavnom pretresu dana 28.10.2013.god. u
bitnom naveo da je kritičnog dana 12.04.2013.god. oštećeni kao tužilac koji je
inače njegov brat , pomjerio ogradu što nije prvi put jer se to i ranije
dešavalo a sve na uštrb njegove imovine. Kao i mnogo puta do tad izašao je iz
kuće kad je to vidio i upozorio ga da to ne radi na šta mu je oštećeni kao
tužilac uputio psovke i prijetnje sa svojim sinom ali on na to nije reagovao
već se vratio u kuću jer je bolestan čovjek a i da se ne diže bruka u mjestu u
kojem žive. Dalje je naveo da se ne osjeća krivim za krivično djelo za koje se
tereti i da nijesu tačni navodi iz optužnog predloga jer niti je prijetio
oštećenom kao tužiocu niti se zalijetao da ga udari niti mu je upućivao
pogrdne riječi koje oštećeni kao tužilac navodi u optužnom predlogu i da će
njegove navode potvrditi i predloženi svjedoci koji su inače očevidci čitavog
događaja.
U dokaznom postupku sud je u svojstvu oštećenog saslušao Bojić Miljana, a u
svojstvu svjedoka: D.V., V. N.i R. M., izvršio uvid u medicinsku dokumentaciju
o invalidnosti oštećenog kao tužioca i uvid u izvod iz kaznene evidencije na
ime B. M. izdat od Uprave policije OB Kolašin od 31.10.2013.god., te izvršio
uvid u spise predmeta Kt.br.33/13.
Oštećeni kao tužilac B. M.je u svom iskazu datom na glavnom pretresu dana
28.10.2013.god. istakao da je dana 12.04.2013.god. izašao ispred kuće da
obnovi ogradu na svom imanju i tada je iz kuće izašao optuženi B. M., njegov
rođeni brat koji je počeo da ga vrijeđa upućujući mu riječi:"lupežu, pljačkašu
i špijune", čak se zalijetao i da ga bije ali je tu bio njegov sin koji ga je
upozorio da to ne radi a reagovale su i njegova žena i ćerka koje nijesu dale
da mu se primakne. Dalje je naveo da je čitav spor nastao oko međaša jer
optuženi tvrdi da je to njegova imovina a on ima papire koji dokazuju da je to
njegovo, te je predložio da se saslušaju svjedoci koji su bili prisutni kada
se sve to desilo. U završnoj riječi predložio je da sud optuženog oglasi
krivim i osudi po zakonu.
Svjedok D. V.je u svom iskazu datom na glavnom pretresu naveo da je dana
12.04.2013.god. bio angažovan od strane oštećenog kao tužioca B.M.da mu
postavi ogradu na njegovom imanju gdje je inače bila stara ograda. U jednom
trenutku je došao optuženi B.M. i rekao da sa jedne strane kuće može da se
postavi kolje i ograda i kada je završio taj dio posla on je prešao na drugu
stranu kuće i tada je B. M. rekao da tu kolje ne može da ide već nešto niže.
Zbog toga on više nije htio da radi jer je vidio da postoji neki spor koji bi
trebala da riješi Opština a ne oni među sobom i tada je on otišao sa B.M. u
kuću da piju kafu. Napomenuo je da je sin oštećenog kao tužioca B. R. došao i
upozorio optuženog da bi trebalo da se završi ta ograda a da se spor rješava
na drugi način, kao i da je bilo međusobnih psovki između optuženog i
oštećenog kao tužioca jer su oni inače rođena braća.
Svjedok V.N.je u svom iskazu datom na glavnom pretresu naveo da je on kao
vozač Opštine K.izveo na lice mjesta ovlašćeno lice Opštine R. M.da rješava po
zahtjevu stranaka a oko oštećenja nekog potpornog zida. Kada su došli na lice
mjesta i to u naselju P.primijetio je B. M. i B.M. koji su kako mu je to od
ranije poznato rođena braća kako se svađaju oko međa. Naveo je da tog dana
nije bilo tuče između njih samo su se međusobno psovali a sve oko međašne
linije, da se niko nije uključivao u taj njihov verbalni razgovor i da jedino
što može da potvrdi je da nikakve tuče ni bezobzirnog i drskog ponašanja nije
bilo. Pojasnio je da je u jednom trenutku primijetio sina oštećenog kao
tužioca koji se obratio optuženom B. M.da prekine sa raspravom a sa razloga
što mu je otac star i bolestan čovjek.
Svjedok R.M. je u svom iskazu datom na glavnom pretresu naveo da je on kao
službeno lice Opštine K. dana 12.04.2013.god. zajedno sa N.V.izašao u G.i P.a
postupajući po zahtjevu zbog oštećenja potpornog zida koji se nalazi kod
imanja B.. Tog dana je obavljao svoje radne zadatke tako da nije obraćao
pažnju na B. M. i B. M. već je sa sinom B. M. uzeo metar iz kuće koji mu je
trebao, obavio svoj dio posla i vratio metar. Dalje je naveo da zna da je
došlo do svađe između B. M. i B. M., da je to bila više prepirka ali šta je ko
kome rekao da se ne može sjetiti i da nikakve tuče nije bilo.
Iz medicinske dokumentacije o invalidnosti optuženog se utvrđuje da je u toku
marta i aprila mjeseca 2013.god. liječen u Kliničkom Centru CG zbog epitelioma
na širokoj osnovi u lijevoj nasookularnoj regiji koji zahvata medijalni
kantus.
Iz spisa predmeta Osnovnog državnog tužilaštva Kt.br. 33/13 utvrđuje se da je
tužilac dana 24.05.2013.god. odbacio krivičnu prijavu B.M. podnijetu protiv B.
M. vezano za događaj od 12.04.2013.god. jer u radnjama prijavljenog nema
bitnih elemenata bića krivičnog djela za koje se prijavljuje, a ni elemenata
nekog drugog krivičnog djela za koje se gonjenje preduzima po službenoj
dužnosti.
Uvidom u izvod iz kaznene evidencije na ime optuženog B.M. izdat od Uprave
policije-OB Kolašin od 31.10.2013.god. utvrđeno je da imenovani do sada nije
osuđivan.
Cijeneći sve dokaze kako pojedinačno tako i u njihovom međusobnom odnosu sud
je našao da djelo za koje se B. M.optužuje nije krivično djelo nasilničko
ponašanje iz čl.399 Krivičnog zakonika. Naime, nesporno je da je dana
12.04.2013.god. između optuženog i oštećenog kao tužioca, koji su inače rođena
braća došlo do verbalnog konflikta zbog postavljanja ograde između njihovih
imovina i tu činjenicu ne spore ni oštećeni ni optuženi. Međutim, krivično
djelo nasilničko ponašanje se može sastojati u preduzimanju neke od sledećih
djelatnosti: grubom vrijeđanju, zlostavljanju, vršenju nasilja prema drugom,
izazivanju tuče, drskom ili bezobzirnom ponašanju. Kako je između optuženog i
oštećenog kao tužioca konkretne prilike došlo samo do svađe, do međusobnog
psovanja ali ne i tuče i drskog i bezobzirnog ponašanja, što su u svojim
saglasnim izjavama potvrdili i saslušani svjedoci D. V., V.N. i R. M.to pri
tako utvrđenom činjeničnom stanju sud nije mogao izvesti zaključak da su se u
radnjama optuženog stekli elementi krivičnog djela koje mu je optužnim
predlogom stavljeno na teret. Osim toga, za postojanje krivičnog djela
nasilničko ponašanje se zahtijeva da je ostvaren jedan od tri uslova: da je
djelo izvršeno u grupi ili je nekom licu pri izvršenju nanesena laka tjelesna
povreda ili je došlo do teškog ponižavanja građana. U konkretnom slučaju
krivično djelo nije izvršeno u grupi, jer ista podrazumijeva najmanje tri lica
koja zajednički ostvaruju ovo krivično djelo, niti je oštećenom nanijeta laka
tjelesna povreda jer je i sam oštećeni naveo da je optuženi pokušao da ga
napadne ali ne i da ga je napao i nanio mu povrede niti je došlo do teškog
ponižavanja građana. Kod ovako utvrđenog činjeničnog stanja sud je shodno
čl.373 st.1 tačka 1 ZKP-a optuženog oslobodio optužbe jer djelo za koje je
optužen po zakonu nije krivično djelo.
Shodno čl.239 st.3 ZKP-a oštećeni kao tužilac B. M.se radi ostvarivanja
imovinsko-pravnog zahtjeva upućuje na parnični postupak.
Sa iznijetih razloga odlučeno je kao u izreci presude.
OSNOVNI SUD U KOLAŠINU
Dana 20.11.2013.god.
Zapisničar,  PREDSJEDNIK SUDA
Mrdak Ljiljana s.r. Arsen Popović s.r.
PRAVNA POUKA: : Protiv ove presude dozvoljena je žalba u roku od 8 dana od
dana prijema pismenog otpravka. Žalba se podnosi Višem sudu u Bijelom Polju a
preko ovog suda.