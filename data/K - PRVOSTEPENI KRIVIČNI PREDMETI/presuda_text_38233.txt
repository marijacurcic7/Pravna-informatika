K. 134/13
U IME CRNE GORE
OSNOVNI SUD U PODGORICI, kao prvostepeni, krivični, po sudiji Larisi
Mijušković- Stamatović, uz učešće Valentine Vukašinović, kao zapisničara, u
krivičnom predmetu protiv okrivljenog C. H. iz Podgorice, zbog krivičnog djela
napad na službeno lice u vršenju službene dužnosti iz čl. 376 st.3 u vezi st.1
Krivičnog zakonika, odlučujući po optužnom predlogu ODT-a Podgorica Kt. br.
1203/12 od 06.02.2013 godine, nakon održanog glavnog i javnog pretresa u
prisustvu zastupnika optužbe Radović Ane, zamjenika ODT-a Podgorica i
okrivljenog, dana 08.07.2013 godine, donio je, a dana 09.07.2013 godine javno
objavio
P R E S U D U
Okrivljeni:
C. H. od oca E. i majke Š. rodjene Ć. Rodjen…. godine u Đ. R. K. sa
prebivalištem u PG, ……… oženjen, otac dvoje djece, pismen, nezaposlen, lošeg
imovnog stanja,
K R I V J E
Zato što je:
Dana 18. avgusta 2012. godine, oko 16,00 sati, u Podgorici, u naselju V. R.
svjestan svog djela čije izvršenje je htio, iako je znao da je njegovo djelo
zabranjeno, napao službeno lice u vršenju poslova javne bezbijednosti, i to
oštećenog Đ. D. - ovlašćenog policijskog službenika UP PJ Podgorica
Ekspozitura za JRM Filijala Konik, na način što se, a nakon što je oštećeni
zbog remećenja javnog reda i mira pokušao da ga uvede u službeno vozilo,
istrgao iz ruku oštećenog i uzeo drvenu gredu dužine oko 2 m, da bi, u
trenutku kada mu je oštećeni naredio da baci gredu, istom zamahnuo u pravcu
oštećenog i udario ga u predjelu prsta desne šake,
- čime je izvršio krivično djelo napad na službeno lice u vršenju službene
dužnosti iz čl. 376 st.3 u vezi st.1 Krivičnog zakonika,
- pa mu Sud primjenom citiranih zakonskih odredbi, te čl. 3, 4, 5, 13, 15,
32, 36, 42, 52, 53 i 54 Krivičnog zakonika, te odredbi 226, 227, 229, 239 i
374 Zakonika o krivičnom postupku, i z r i č e
USLOVNU OSUDU
Kojom mu prethodno utvrdjuje kaznu zatvora u trajanju od 6 (šest) mjeseci, i
istovremeno odredjuje da se ista neće izvršiti ukoliko okrivljeni u roku od 2
(dvije) godine po pravnosnažnosti presude ne izvrši novo krivično djelo.
Obavezuje se okrivljeni da na ime troškova krivičnog postupka - paušala uplati
iznos od 50,00 € (pedeseteura), na račun budžeta Crne Gore, u roku od 15
(petnaest) dana od dana pravnosnažnosti presude pod prijetnjom prinudne
naplate.
Oštećeni Đ. D. se u pogledu ostvarivanja imovinsko-pravnog zahtjeva upućuje na
redovnu gradjansku parnicu.
O b r a z l o ž e nj e
Optužnim predlogom ODT-a Podgorica Kt. br. 1203/12 od 06.02.2013 godine,
okrivljenom C. H. je stavljeno na teret izvršenje krivičnog djela napad na
službeno lice u vršenju službene dužnosti iz čl. 376 st.3 u vezi st.1
Krivičnog zakonika, kako je to bliže opisano izrekom ove presude.
Zastupnik optužbe je do kraja glavnog pretresa u svemu ostala pri podnijetom
optužnom aktu, a u završnoj riječi navela da smatra da je odbrana okrivljenog
opovrgnuta iskazima saslušanih svjedoka- ovlašćenih policijskih službenika, pa
je u cjelosti ostala pri podnijetom optužnom predlogu i zatražila da se
okrivljeni oglasi krivim i kazni po zakonu.
Okrivljeni je u navodima svoje odbrane i u prethodnom postupku i na glavnom
pretresu naveo da je predmetnog dana u naselju Vrela oko 16 časova, gdje je u
to vrijeme stanovao sa porodicom, došlo do fizičkog sukoba izmedju njegovog
oca C. E. i M.R. na način što je M. R. udario pesnicom u predjelu glave C. E.
Pojasnio je da su M. R. i njegova porodica njihovi susjedi, ali da sa njima
duži vremenski interval imaju problema jer ih fizički i psihički maltretiraju.
Dalje je pojasnio da je zbog pomenutog sukoba njegov otac telefonom pozvao
policiju na Koniku, te da su 15 minuta nakon toga došla dva uniformisana
policajca. Istakao je da ovu dvojicu policajaca lično poznaje, te da su nakon
njih ubrzo došla još četiri specijalca, kao i da ga je jedan od ove dvojice
uniformisanih policajaca iz stanice na Koniku sa obije ruke obuhvatio
otpozadi, oko tijela i ruku. Dodao je da je on u tom trenutku u desnoj ruci
držao letvu od barake dužine 1 m, dok mu je lijeva ruka bila slobodna. Naveo
je da, nakon što ga je policajac obuhvatio rukama na opisani način, isti mu je
povikao da baci letvu i da se smiri, jer je bio jako isprovociran ponašanjem
R. M. Objasnio je da mu je policajac zavrnuo lijevu ruku i ponavljao da pusti
letvu iz desne ruke, pa je to i učinio, odnosno ispustio je letvu iz desne
ruke i u tom trenutku je začuo vikanje policajca koji se žalio da ga je letva
povrijedila. Naglasio je da policajca nije udario letvom, već da je istu
pustio po naredjenju drugog policajca, tako da ne zna na koji način je došlo
do povredjivanja. Na kraju je dodao da nakon što je pustio letvu iz desne
ruke, četiri specijalca su ga ubacila u njihovo vozilo i odveli su ga u
stanicu policije na Koniku.
U završnoj riječi je izjavio da se ne osjeća krivim, te da u svemu ostaje pri
navodima odbrane koju je dao.
U dokaznom postupku Sud je: saslušao svjedoka - oštećenog Đ. D. saslušao
svjedoka V. Z. dok je zastupnik optužbe odustala od predloga provodjenja
dokaza čitanjem službene zabilješke UP PJ Podgorica Ekspozitura za JRM Ku.
br….. od 20.08.2012 godine iz razloga što je ista sastavljena od strane
saslušanih svjedoka, kao i od pribavljanja izvoda iz KE za okrivljenog,
imajući u vidu da je isti rodjen u Dj.- R. K. pa bi pribavljanje istog vodilo
odugovlačenju postupka, pa Sud nije ni provodio navedene dokaze.
Nakon provedenog dokaznog postupka, ocjenom navoda optužbe, odbrane, te
svjedočkih iskaza saslušanih svjedoka, kako pojedinačno, tako i u njihovoj
medjusobnoj povezanosti, Ovaj sud je na nesumnjiv način utvrdio da je
okrivljeni C. H. izvršio krivično djelo napad na službeno lice u vršenju
službene dužnosti iz čl. 376 st.3 u vezi st.1 Krivičnog zakonika, na način,
mjesto i u vrijeme kako je to bliže opisano dispozitivom ove presude, pa ga je
iz tih razloga oglasio krivim i izrekao mu sankciju kao u izreci presude.
Svjedok- oštećeni Đ. D. je u svojoj izjavi u prethodnom postupku i na glavnom
pretresu, u bitnom, naveo da je u vrijeme predmetnog dogadjaja bio zaposlen u
Filijali policije Konik, preciznije u Ekspozituri za javni red i mir. Dalje je
naveo da je dana 18.08.2012 godine oko 16,00 časova, telefonskim putem
njihovoj Filijali podnijeta prijava od strane lica C. E. koji je prijavio da
je fizički napadnut od strane M. E. Pojasnio je da su se, postupajući po
prijavi, on i njegov kolega V.Z. uputili na lice mjesta, tj. u Kamp … na V. R.
gdje su zatekli dvije velike grupe ljudi, po njegovom mišljenju sigurno po
20-ak sa obije strane. Dalje je pojasnio da je prišao C. H. sinu C. E. ali da
ne može precizno da se izjasni da li s leđa ili sa strane, da je tom licu
zavrnuo jednu ruku i primakao ga uz službeno vozilo, medjutim, ovo lice je
uspjelo da se istrgne i udalji u pravcu b. naselja, tj. prešao je preko ulice.
Istakao je da je u tom trenutku C. H. uzeo jednu debelu nagorelu gredu, koja
je po njegovoj ocjeni bila dugačka izmedju 1,7 i 2m, a u prečniku 15 x 15cm.
Objasnio je da je C.H. istu dohvatio sa obije ruke, podigao je i držao u
položaju kao da je već spreman za napad. Dalje je objasnio da je polako prišao
ovom licu uz riječi da baci gredu, tj. naredio mu je da baci gredu, ali C. H.
nije poslušao, već je tom gredom zamahnuo u njegovom pravcu i uspio je da ga
njome zakači po malom prstu desne šake, a u momentu udarca on je u desnoj ruci
držao službenu palicu. Dodao je da mu je odmah nakon dogadjaja ukazana pomoć u
Urgentnom bloku KBC i konstatovana mu je lakša povreda u vidu kontuzije petog
prsta desne ruke.
U završnoj riječi je naveo da se pridružuje krivičnom gonjenju protiv C. H.S i
da prema istom postavlja odštetni zahtjev koji nije mogao precizirati.
Svjedok V. Z. je u svojoj izjavi u prethodnom postupku i na glavnom pretresu
naveo da je zaposlen u Upravi policije, preciznije Filijali Konik u
Ekspozituri za javni red i mir. Dalje je naveo da su dana 18.08.2012 godine,
oko 16,00 časova, kako je to navedeno i u njihovoj službenoj zabilješci, on i
njegov kolega Đ. D. od strane dežurne službe PJ Podgorica upućeni na lokalitet
Kamp…. na V. R. jer je dobijeno obavještenje da je na tom mjestu došlo do
remećenja javnog reda i mira. Njih dvojica su se uputili na lice mjesta gdje
su zatekli C. E. koji im je objasnio da ga je fizički napao M. E. i da su ga
oni uputili da zbog toga podnese prijavu. Pojasnio je da, dok su on i kolega
bili prisutni, došlo je do sukoba sina C. E. C. H. i M. E. te da kada su on i
policajac Đ. prišli da ih razdvoje i spriječe dalji sukob, C. H. je uzeo u
ruke jednu drvenu gredu, po njegovoj ocjeni dužine oko 2m koja je bila
nagorjela. Istakao je da ne može da se sjeti odakle je C. H. dohvatio gredu i
da li je držao u jednoj ili sa obije ruke, ali da se sjeća da je njome nasrnuo
na njegovog kolegu Đ. tako što je gredom zamahnuo prema Đ. sa namjerom da ga
udari, ali je njegov kolega uspio da blokira udarac službenom palicom, ali ga
je tom prilikom greda zakačila po malom prstu, ali se nije mogao izjasniti da
li lijeve ili desne ruke. Na kraju je istakao da su uspjeli da savladaju C. H.
uz pomoć kolega koje su naknadno pozvali, a potom su ga predali u PJ
Podgorica, te da je on pošao sa Đ.s do Urgentnog bloka, gdje mu je ukazana
medicinska pomoć, ali da on nije ulazio s njim već ga je sačekao napolju.
Na osnovu naprijed izloženog, Sud je utvrdio da je okrivljeni C. H. dana 18.
avgusta 2012. godine, oko 16,00 sati, u Podgorici, u naselju ….. napao
službeno lice u vršenju poslova javne bezbijednosti, i to oštećenog Đ. D. -
ovlašćenog policijskog službenika UP PJ Podgorica Ekspozitura za JRM Filijala
Konik, na način što se, a nakon što je oštećeni zbog remećenja javnog reda i
mira pokušao da ga uvede u službeno vozilo, istrgao iz ruku oštećenog i uzeo
drvenu gredu dužine oko 2m, da bi, u trenutku kada mu je oštećeni naredio da
baci gredu, istom zamahnuo u pravcu oštećenog i udario ga u predjelu prsta
desne šake.
Prednje je utvrdjeno iz preciznih i jasnih svjedočkih iskaza saslušanih
policajaca, kako oštećenog Dj. D. tako i njegovog kolege V. Z. koji su na, po
nalaženju Suda, istinit i medjusobno saglastan način, opisali da su predmetnog
dana po nalogu upućeni u Kamp…. na V. R. zbog remećenja javnog reda i mira,
gdje su zatekli dvije grupe ljudi u svadji, i kada je prilikom njihovog
razdvajanja lice po imenu C. H. se otrgnulo iz ruku Dj., uzeo neku drvenu
letvu dužine oko 2m, zamahnuo istom i poslije naredjenja da baci gredu, udario
oštećenog u predjelu desne šake, nakon čega je, uz pomoć kolega savladan i
odveden u stanicu policije. Svjedočke iskaze oba saslušana svjedoka Sud je
prihvatio i istima poklonio svoju punu vjeru, nalazeći da su ovi svjedoci na
istinit, jasan i precizan način opisali predmetni dogadjaj.
U takvim, naprijed utvrdjenim, radnjama okrivljenog su se, po nalaženju Ovog
suda, stekli svi bitni objektivni i subjektivni elementi bića krivičnog djela
napad na službeno lice u vršenju službene dužnosti iz čl. 376 st.3 u vezi st.1
Krivičnog zakonika. Cijeneći subjektivni odnos okrivljenom prema izvršenom
djelu Sud nalazi da je isti postupao sa direktnim umišljajem, odnosno bio je
svjestan svog djela i htio je njegovo izvršenje.
Odbranu okrivljenog koji je, u bitnom, naveo da su predmetnog dana policajci
V. i Đ. za koje je naveo da ih poznaje, došli zbog sukoba njegovog oca sa M.
R., te da je u momentu kada ga je Đ. obuhvatio rukama oko tijela, u desnoj
ruci držao letvu veličine 1m, te da je nakon što mu je oštećeni povikao da tu
letvu baci, on istu samo ispustio iz ruke, i da ne zna kako je došlo do
povredjivanja oštećenog Đ. Sud nije prihvatio i cijenio je kao sračunatu sa
ciljem izbjegavanja krivične odgovornosti, a samim tim i irelevantnu u
konkretnoj krivično-pravnoj stvari, iz razloga što je ista opovrgnuta
saglasnim iskazima svjedoka-oštećenog Đ. D. i svjedoka V. Z. koji su naveli da
je okrivljeni, nakon što je oštećeni pokušao da ga smiri, uzeo nagorelu gredu
veličine oko 2m, a onda je i pored povika od strane oštećenog da tu gredu
baci, njome zamahnuo u pravcu oštećenog, i zakačio ga tom letvom po prstu
desne šake.
Odlučujući o krivičnoj sankciji, Sud je cijenio sve okolnosti iz čl.42 KZ-a,
pa je u odsustvu otežavajućih okolnosti, kao olakšavajuće okolnosti na strani
okrivljenog cijenio njegove lične i imovinske prilike, to da je isti lošeg
imovnog stanja, nezaposlen, da je otac dvoje maloljetne djece, pa je
okrivljenom najprije utvrdio kaznu zatvora u trajanju od 6 (šest) mjeseci, a
zatim je, nalazeći da nije neophodno da okrivljeni kaznu zatvora utvrdjenu
izrekom ove presude i efektivno izdržava, istu uslovio sa rokom provjere od 2
(dvije) godine, čime će se, po nalaženju Suda, u dovoljnoj mjeri uticati na
okrivljenog da ubuduće ne vrši krivična djela i istom će u cjelosti biti
ostvarena svrha izricanja uslovne osude iz čl. 52 KZCG, a u okviru opšte svrhe
izricanja krivičnih sankcija iz čl.4 st. 2 Krivičnog zakonika.
Odluku o troškovima krivičnog postupka sud je donio primjenom odredbi čl. 226,
227, 229 ZKP-a, a isti se odnose na sudski paušal u iznosu od 50,00 eura, koji
je odmjeren shodno dužini trajanja postupka, složenosti predmeta i imovinskim
prilikama okrivljenog.
Sud je oštećenog Dj. D. radi ostvarivanja imovinsko - pravnog zahtjeva, u
smislu čl. 239 ZKP-a uputio na redovnu gradjansku parnicu, sa razloga jer isti
nije mogao precizirati odštetni zahtjev, a dokazi provedeni na glavnom
pretresu nijesu Sudu pružili dovoljno osnova za presudjenje o istom.
Na osnovu izloženog, a u smislu čl. 374 ZKP-a, odlučeno je kao u izreci.
OSNOVNI SUD U PODGORICI
Dana, 09.07.2013 godine
ZAPISNIČAR SUDIJA
Valentina Vukašinović, s.r. Larisa Mijušković Stamatović, s.r.
PRAVNA POUKA :
Protiv ove presude može se izjaviti
žalba u roku od 8 (osam) dana od
dana prijema pismenog otpravka iste
Višem sudu u Podgorici,a preko ovog suda.
ZTO: Valentina Vukašinović