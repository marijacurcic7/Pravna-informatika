K.br. 118/2012
U IME CRNE GORE
VIŠI SUD U PODGORICI kao prvostepeni krivični u vijeću sastavljenom od sudije
Pean Vesne, kao predsjednika vijeća, i sudija Ćupić Ratka i Vukčević Snežane,
kao članova vijeća, uz učešće Jelenković Borke, kao zapisničara, u krivičnom
predmetu protiv optuženog J. P., koga brani K. R. advokat iz Podgorice, zbog
krivičnog djela neovlašćena proizvodnja i stavljanje u promet opojnih droga iz
čl. 300 st.2 u vezi sa st.1 Krivičnog zakonika, odlučujući po optužnici Višeg
državnog tužilaštva u Podgorici Kt.br. 67/2012 od 12.09.2012.godine, koju je
na glavnom pretresu zastupala Sanja Jovićević, zamjenik Višeg državnog tužioca
u Podgorici, nakon održanog glavnog i javnog pretresa dana 14.11.2012 godine,
u prisustvu zastupnika optužbe, optuženog i njegovog branioca, dana 16.11.2012
godine donio i istog dana objavio
P R E S U D U
Optuženi: J. P., od oca A. i majke S., rođene D., rođen ….godine u …sa
prebivalištem u Republci S., …, državljanin Republike K., oženjen, bez djece,
pismen, završio srednju školu- III stepen, dobrog imovnog stanja, neosuđivan,
u pritvoru od 01.08.2012.godine pa nadalje.
K R I V J E
Što je:
Dana 31.07.2012.godine, u Podgorici i Herceg Novom, neovlašćeno radi dalje
prodaje unio u Crnu Goru i neovlašćeno prenosio opojnu drogu marihuanu-
supstancu proglašenu za opojnu drogu Rješenjem o utvrđivanju opojnih droga
("Sl.list SRJ" br.44/02), iako je bio svjestan da postupa neovlašćeno i
protivpravno, pa je to i htio, na način što je označenog dana u 20,56 časova
na graničnom prelazu Božaj iz Republike Albanije unio u Crnu Goru opojnu drogu
marihuanu tako što je sa teretnim vozilom marke "Citroen", reg. oznaka …,
kojim je upravljao, označenu opojnu drogu koja je bila zapakovana u 48
pojedinačnih pakovanja oblijepljenih PVC kesom, od čega su 44 pakovanja
obmotana selotejp trakom i plastičnom kesom, a 4 pakovanja izolir trakom sive
boje i plastičnom kesom, ukupne mase 54.700 gr, sakrio u krovnom dijelu-
tapaciru i pregradnom prostoru između putničkog i teretnog dijela vozila, te
je tako unio i prenosio preko teritorije Crne Gore, kada je dana
01.08.2012.godine oko 00,40 časova prilikom izlaska iz Crne Gore u pravcu
Republike Hrvatske na graničnom prelazu Debeli brijeg, od strane ovlašćenih
službenika Uprave carina- Ispostave Debeli brijeg i Grupe za borbu protiv
droge Herceg Novi, Kotor i Tivat pretresom vozila okrivljenog pronađena
predmetna opojna droga i od istog oduzeta, a koja opojna droga je bila
namijenjena daljoj neovlašćenoj prodaji,
- čime je izvršio krivično djelo - neovlašćena proizvodnja, držanje i
stavljanje u promet opojnih droga iz člana 300 stav 2 u vezi stava 1 Krivičnog
zakonika.
Pa ga Sud primjenom članova 2, 4, 5, 32, 33, 36, 42 i 51 Krivičnog zakonika i
članova 226, 229 i 374 Zakonika o krivičnom postupku
O S U Đ U J E
NA KAZNU ZATVORA U TRAJANJU OD 3 (tri) GODINE I 6 (šest) MJESECI, u koju kaznu
mu se ima uračunati vrijeme provedeno u pritvoru počev od 01.08.2012.godine,
koji je produžen do pravosnažnosti presude, s tim što ne može biti duži od
izrečene kazne zatvora.
Obavezuje se okrivljeni da na ime troškova krivičnog postupka plati iznos od
1.200,00 eura i na ime sudskog paušala iznos od 100,00 eura, a sve u roku od
15 dana, po pravosnažnosti presude pod prijetnjom prinudnog izvršenja.
Na osnovu čl.75 i čl.300 st.7 Krivičnog zakonika optuženom se i z r i č e :
MJERA BEZBJEDNOSTI
ODUZIMANJA PREDMETA
Od optuženog J. P., oduzima se 54.700 grama opojne droge marihuane, koja droga
se ima uništiti nakon pravosnažnosti presude.
O b r a z l o ž e nj e
Optužnicom Višeg državnog tužilaštva u Podgorici Kt.br.67/12 od 12.09.2012
godine, optuženom J. P. stavljeno je na teret da je izvršio krivično djelo
neovlašćena proizvodnja, držanje i stavljanje u promet opojnih droga iz čl.300
st.2 u vezi st.1 Krivičnog zakonika. Zastupnik optužbe je u završnoj riječi na
glavnom pretresu, u cjelosti ostao pri podignutoj optužnici i naveo da
dokazima koji su provedeni na glavnom pretresu je utvrđeno da je optuženi
izvršio predmetno krivično djelo, i da je odbrana optuženog sračunata na
izbjegavanju krivice, zbog čega je predložio sudu da ga oglasi krivim i osudi
po zakonu.
Optuženi J. P. u prethodnom postupku nije iznosio odbranu, branio se ćutanjem.
Na glavnom pretresu optuženi je priznao izvršenje krivičnog djela i krivicu za
isto, pa je objasnio da je sedam dana prije kritičnog događaja doputovao iz
Slovenije preko Crne Gore za Kosovo, sa kombi vozilom koje je u njegovom
vlasništvu, pri čemu je naveo da je isto potom ostavio nepoznatom licu koji mu
je trebao ukrcati neki namještaj. Nije bio prisutan kada se ukrcavao
namještaj, a nakon toga je sa Kosova krenuo nazad preko Crne Gore za
Sloveniju. Dana 31.07.2012 godine prešavši granicu preko Božaja, bio je
zaustavljen na granici na Debelom Brijegu, kojom prilikom je vozilo detaljno
pregledano od strane policijskih službenika, koji su ga pitali što je u
paketima i kako su se našli u njegovom vozilu, pri čemu im optuženi nije znao
objasniti kako su se ti paketi našli u njegovom vozilu. Pri ovakvoj odbrani
optuženi je ostao do završetka glavnog pretresa.U završnoj riječi prihvatio je
završnu riječ svog branioca.
Branilac optuženog je u završnoj riječi zamolio Sud, da prilikom odmjeravanja
kazne cijeni sve olakšavajuće okolnosti na strani optuženog i istog što blaže
kazni.
Sud je na glavnom pretresu, u dokaznom postupku na saglasan predlog stranaka
pročitao Zapisnik Uprave policije, Ispostava granične policije Herceg Novi- GP
Debeli Brijeg, o pretresanju prevoznog sredstva, putnika, prtljaga i drugih
pokretnih stvari br.2802/2 od 01.08.2012 godine, Potvrda o privremeno oduzetim
predmetima UPJ Herceg Novi GP Debeli Brijeg br. 04/12-280-12 br.24 od
01.08.2012 godine, Potvrda o privremeno oduzetim predmetima UPJ Herceg Novi GP
Debeli Brijeg 03/4 br.240/12-39/99 od 01.08.2012 godine, Potvrda o privremeno
oduzetim predmetima UPJ Herceg Novi GP Debeli Brijeg 03/4 br.240/12-39/100 od
01.08.2012godine, Zapisnik o stanju vozila UP Ispostave grupe za suzbijanje
droge Herceg Novi Kotor i Tivat 03/4 br.240/12-39/102 od 1.08.2012 godine,
Službena zabilješka UP Ispostava GP Herceg Novi-Debeli Brijeg
br.04/11-280/12/1-2802 od 1.08.2012 godine, Službena zabilješka UP Ispostave
grupe za suzbijanje droge Herceg Novi Kotor i Tivat 03/4 br.240/12-39/105 od
01.08.2012 godine, Zapisnik o pregledu prevoznih sredstava Uprave Carina PJ
Carinarnica Kotor 12/10 br.D-1359 od 01.08.2012 godine, Izvještaj Forenzičkog
centra Danilovgrad br. 3185/12, izvršio uvid u fotodokumentaciju UP-Područne
jedinice Podgorica br.254/12 od 01.08.2012 godine i fotodokumentaciju koja
čini sastavni dio izvještaja o vještačenju opojne droge br.3185/12.
Iz Zapisnika Uprave policije, Ispostava granične policije Herceg Novi- GP
Debeli Brijeg, o pretresanju prevoznog sredstva, putnika, prtljaga i drugih
pokretnih stvari br.2802/2 od 01.08.2012 godine, proizilazi da su ovlašćeni
policijski službenici Uprave policije, Sektor granične policije Ispostava
Herceg Novi zajedno sa službenicima Uprave carina ispostava Debeli Brijeg,
dana 1.08.2012 godine u 00,45 časova izvršili pretres kombi vozila optuženog
J. P. i tom prilikom pronašli u krovnom prostoru iznad vozača i suvozača, kao
i u pregradnom prostoru između putničkog i teretnog vozila 44 pakovanja i 4
veća pakovanja pravougaonog oblika u kojima se nalazila tamno zelena materija
za koju su predpostavili da se radi o opojnoj drogi marihuani, a što je i
prikazano u fotodokumentaciji u koju je sud izvršio uvid na glavnom pretresu.
Iz sadržine potvrde o privremeno oduzetim predmetima UP Ispostava Herceg Novi
GP Debeli Brijeg 04/11-280/12 br.24 od 01.08.2012 godine, proizilazi da je od
optuženog privremeno oduzeto 44 pakovanja oblijepljena PVC folijom, i 4 veća
pakovanja pravougaonog oblika oblijepljena selotejp trakom sive boje u kojima
se nalazila tamno zelena biljna materija, za koju se pretpostavljalo da je
opojna droga marihuana, a koju potvrdu je optuženi uredno potpisao.
Iz sadržine potvrde o privremeno oduzetim predmetima Up Ispostave Granične
policije Herceg Novi, Gp Debeli Brijeg 03/4 br. 240/12-39/99 od 01.08.2012
godine, proizilazi da je od optuženog J. P. privremeno oduzet 1 mobilni
telefon marke LG sa vidljivim IMEI br. 359164033301087 sa mobilnom karticom
nepoznatog br. Operatora Vala na kojoj se nalaze brojevi 89377010100004553323,
1 mobilni telefon marke Nokia 2330C-2 sa IMEI br. 355947047168706 u kojem se
nalazila sim kartica mobilnog operatora ,,Vodafon si mobil'', koja potvrda je
uredno potpisana od strane optuženog.
Iz sadržine potvrde o privremeno oduzetim predmetima UP Ispostave granične
policije Herceg Novi GP Debeli Brijeg 03/4 br.240/12-39/100 od
01.08.2012godine, proizilazi da je od optuženog J. P. privremeno oduzeto 1
teretno putničko vozilo marke Citroen- Jumper registarskih oznaka …,
saobraćajna dozvola za isto vozilo na ime optuženog, izdata u R. Sloveniji
ser.br.BI0094247 i jedan ključ crne boje sa kožnim privjeskom i oznakom
Citroen, koja potvrda je uredno potpisana od strane optuženog.
Iz zapisnika UP Ispostave grupe za suzbijanje droge Herceg Novi Kotor i Tivat
03/4 br.240/12-39/102 od 1.08.2012 godine, o stanju vozila prilikom oduzimanja
proizilazi da su ovlašćeni policijski službenici dana 01.08.2012 god prilikom
oduzimanja vozila marke ,,Citroen“, tip Jumper registarskih oznaka …
konstatovali u zatvorenom dijelu vozila oštećenje unutrašnjeg lima, kao i
tapacirunga koji se nalazi u kabini iznad glave vozača.
Iz sadržine Službene zabilješke UP Ispostava GP Herceg Novi-Debeli Brijeg
br.04/11-280/12/1-2802 od 01.08.2012 godine, proizilazi da je dana 01.08.2012
godine u 00,40 časova na graničnim provjerama na izlazu iz Crne Gore
pristupilo teretno kombi vozilo marke ,,Citroen“ tip Jumper registarskih
oznaka … kojim je upravljao optuženi, gdje je je prilikom pregleda od strane
službenika Uprava Carina i policije utvrđeno da je tovarni dio vozila
plombiram i pri čijem je skidanju pronađeno nekoliko komada namještaja, kao i
više osvježivača prostora, dok je na krovu iznad vozača i suvozača, kao i na
podu pronađeno 44 PVC zamotuljka pojedinačne mase 1 kg kao i dva veća
zamotuljka dimenzije 60x40 cm, pravougaonog oblika u kojima se nalazila tamno
zelena biljna materija za koju su pretpostavili da se radi o opojnoj drogi
marihuani.
Iz sadržine službene zabilješke UP Ispostave grupe za suzbijanje droge Herceg
Novi Kotor i Tivat 03/4 br.240/12-39/105 od 01.08.2012 godine, proizilazi da
je optuženi J. P. evidentiran da je dana 31.07.2012 u 20.56 časova ušao iz
pravca Republike Albanije u Crnu Goru, preko graničnog prelaza Božaj.
Iz Zapisnika o pregledu prevoznih sredstava Uprave Carina PJ Carinarnica Kotor
12/10 br.D-1359 od 01.08.2012 godine proizilazi da je dana
01.08.2012.pregledano vozilo registarskih oznaka …, R.Slovenija, u vlasništvu
optuženog J. P..
Iz sadržine izvještaja o vještačenju Forenzičkog centra u Danilovgradu
br.3185/12 utvrđuje se da su tom Centru na vještačenje dostavljeni 44
pakovanja omotana selotejp trakom i plastičnom kesom, sa sadržajem biljne
materije tamno zelene boje, karakterističnog opojnog mirisa ukupne mase 42.625
grama, kao i 4 pakovanja omotana izolir trakom sive boje u kome se nalazi
sasušena biljna materija zelene boje karakterističnog opojnog mirisa neto mase
12.075 grama, koji uzorci su pronađeni prilikom pretresa vozila koje je u
vlasništvu J. P.. Detaljnim makroskopskim i mikroskopskim pregledom biljne
materije konstatovano je prisustvo Canabis Sativa L.iz familije Canabaceae,
poznatija kao konoplja. Hemijskom analizom dostavljenih uzoraka utvrđeno je da
isti sadrže psihoaktivnu komponentu tetrahidrokanabinol (THC) u koncentraciji
iznad 0,3%, koja utiče na centralni nervni sistem, izaziva stanje zavisnosti i
nalazi se na listi opojnih droga (Sl.list SRJ br. 44/2002).
Sud je nalaz i mišljenje cijenio kao stručno, jasno, objektivno i zasnovano na
pravilima struke i nauke, pa je isti u cijelosti prihvatio.
Cijeneći navode optužbe, odbranu optuženog, te sve provedene dokaze kako
pojedinačno, tako i njihovoj međusobnoj vezi, ovaj sud nalazi, da je optuženi
J. P. izvršio krivično djelo neovlašćena proizvodnja, držanje i stavljanje u
promet opojnih droga iz člana 300. stav 2. u vezi stava 1.Krivičnog zakonika,
na način, u vrijeme i na mjestu kako je to predstavljeno u izreci presude.
Naime, u postupku je nesumnjivo utvrđeno da je optuženi J. P. dana
31.07.2012.godine iz Republike Albanije unio u Crnu Goru radi dalje prodaje
opojnu drogu marinuanu ukupne mase 54.700 grama koja je bila zapakovana u
pojedinačne zamotuljke oblijepljenih PVC kesom, koju je neovlašćeno držao u
svom kombi vozilu marke Citroen-Jumper registarskih oznaka …, i to u krovnom
prostoru iznad vozača i suvozača, kao i u pregradnom prostoru između putničkog
i teretnog dijela vozila, a što je utvrđeno iz zapisnika o pretresanju
prevoznog sredstva, putnika, prtljaga i drugih pokretnih stvari br.2802/2 od
01.08.2012 godine, kao i potvrde o privremeno oduzetim predmetima i
fotoelaboratom gdje je detaljno opisano gdje su predmeti nađeni i kako
izgledaju, dok je iz izvještaja o vještačenju potvđeno da se radi o opojnoj
drogi marihuana. Na činjenicu da je opojna droga marihuana, bila namjenjena
daljoj prodaji, nesumnjivo upućuje količina opojne droge marihuane od 54.700
grama, kao i način pakovanja iste, u 48 ručno pravljenih paketa.
Nesporno je utvrđeno da je optuženi prenosio opojnu drogu marihuanu preko
teritorije Crne Gore, a što se može utvrditi iz vremenskog intervala koji je
protekao između ulaska optuženog na teritoriju Crne Gore iz Republike Albanije
koji je evidentiran na graničnom prelazu Božaj, dana 31.07.2012 godine u 20.56
časova i pristupu graničnom prelazu Debeli Brijeg dana 01.08.2012 godine u
00.40 časova, a što je potvrđeno službenom zabilješkom UP Ispostave grupe za
suzbijanje droge Herceg Novi,Kotor i Tivat 03/4 br.240/12-39/105 od
01.08.2012godine, kao i iz službene zabiljeske UP Ispostava GP Herceg Novi
Debeli Brijeg br.04/11-280/12/1-2802 od 01.08.2012 godine.
Krivično djelo za koje je optuženi oglašen krivim je krivično djelo sa
blanketnom dispozicijom, pa je kod takvog krivičnog djela pored navodjenja
činjenica i okolnosti koje čine njegova bitna obilježja, a o kojima se ovaj
sud već izjasnio, bilo nužno navesti materijalno pravni propis od kojeg zavisi
postojanje ovog djela. Naime, Rješenjem o utvrđivanju opojnih droga (Sl. List
SRJ br.44/02) marihuana je proglašena za opojnu drogu i nalazi se na spisku
opojnih droga.
Priznanje optuzenog dato na glavnom pretresu Sud nije prihvatio u dijelu u
kojem objašnjava da zapravo nije znao da se u teretnom vozilu nalazila opojna
droga- marihuana, smatrajući to nelogičnim i sračunatim na ublažavanje
krivice, pogotovo što je tvrdio da je teretno vozilo ukrcavalo nepoznato lice
odnosno za to lice nije mogao pružiti sudu niti jedan identifikacioni podatak.
Kod ovakvog činjeničnog utvrđenja nesumnjivo je da je optuženi u odnosu na
krivično djelo postupao sa direktnim umišljajem, svjestan da se radi o
supstanci proglašenoj za opojnu drogu, čiji je promet zabranjen i svjestan da
je unio i prenosio radi dalje prodaje, čime su se ostvarila sva subjektivna i
objektivna obilježja bića krivičnog djela koji mu je stavljen na teret, zbog
čega ga je sud oglasio krivim.
Prilikom izbora vrste i visine krivične sankcije shodno članu 42. Krivičnog
Zakonika sud je cijenio sve okolnosti koje utiču da kazna bude manja ili veća
pa je kao olakšavajuće cijenio korektno držanje pred sudom, da je porodičan
čovjek, kao i da je navodima svog objašnjenja na glavnom pretresu doprinio
rasvjetljenju činjeničnog stanja, dok je kao otežavajuću cijenio količinu
pronađene opojne droge od 54.700 grama, pa je optuženog, shodno članu 36.
Krivičnog zakonika, osudio na kaznu zatvora u trajanju od 3 (tri) godine i 6
(šest) mjeseci, nalazeći da je kazna srazmjerna stepenu krivice optuženog i
težini počinjenog djela i da predstavlja onu mjeru koja je neophodno potrebna
za postizanje svrhe kažnjavanja iz člana 32 Krivičnog Zakonika, odnosno sud je
uvjeren da će uticati da optuženi ubuduće ne vrši ovakva ili slična krivična
djela, a u okviru opšte svrhe izricanja krivičnih sankcija iz člana 4 stav 2
Krivičnog zakonika.
Shodno članu 51 Krivičnog zakonika, Sud je optuženom u kaznu zatvora uračunao
vrijeme provedeno u pritvoru, počev od 01.08.2012 godine, koji pritvor je
produžen do pravosnažnosti presude, s tim što ne može biti duži od izrečene
kazne zatvora.
Shodno članu 300 stav 7 i 75 Krivičnog zakonika,Sud je optuženom izrekao mjeru
bezbijednosti trajnog oduzimanja opojne droge marihuane u ukupnoj količini od
54.700 grama, kao predmeta izvršenja krivičnog djela, koja se ima uništiti
nakon pravosnažne presude i za koje predmete zakon predviđa obavezno
oduzimanje.
Kako je optuženi oglašen krivim, to ga je sud shodno članu 226 i članu 229
Zakonika o krivičnom postupku, obavezao na plaćanje troškova krivičnog
postupka koji se odnose na troškove branioca po službenoj dužnosti u postupku
prije podizanja optužnice, adv.Đ.M. u iznosu od 1.200,00 Eura , kao i sudskog
paušala u iznosu od 100 eura, koji iznos je određen shodno složenosti
krivičnog postupka i dužini njegovog trajanja, kao i imovinskim prilikama
optuženog.
Na osnovu izloženog, a shodno čl.374 ZKP-a, odlučeno je kao u izreci presude.
VIŠI SUD U PODGORICI
Dana, 16.11.2012. godine
ZAPISNIČAR  PREDSJEDNIK VIJEĆA- SUDIJA
Jelenković Borka Pean Vesna
DN-a:
- VDT Podgorica,
- optuženom,
- braniocu optuženog,
- a/a.
Postupljeno dana_____2012.godine. S U D I J A ,
