K.br. 120/2012
U IME CRNE GORE
VIŠI SUD U PODGORICI, kao prvostepeni krivični u vijeću sastavljenom od sudije
Vesne Pean, kao predsjednika vijeća, i sudija Vesne Jočić i Branke Bošković,
kao članova vijeća, uz učešće Borke Jelenković, kao zapisničara, u krivičnom
predmetu protiv optuženih M. D., koga brani M.P., advokat iz Podgorice, S. N.,
koga brani H. G., advokat iz Podgorice, B. D., koga brane R. P. i N. R.,
advokati iz Podgorice, zbog krivičnog djela razbojništvo iz čl. 242 st.4 u
vezi st.1 u vezi čl.23 Krivičnog zakonika, odlučujući po optužnici Višeg
državnog tužilaštva u Podgorici Kt.br. 79/2012 od 18.09.2012.godine, i
maloljetnih B. V., kojeg brani advokat D. M. iz Podgorice, zbog krivičnog
djela razbojništvo iz člana 242 stav 4 u vezi stava 1 u vezi člana 23
Krivičnog zakonika i K. P., kojeg brani advokat R. B. iz Bara, zbog krivičnog
djela razbojništvo putem pomaganja iz člana 242 stav 4 u vezi stava 1 u vezi
člana 25 Krivičnog zakonika, odlučujući po Predlogu za izricanje vaspitne
mjere Višeg državnog tužilaštva u Podgorici Ktm.br.2/12 od 18.09.2012.godine,
koju optužnicu i Predlog je na glavnom pretresu zastupala Suzana Milić,
zamjenik Višeg državnog tužioca u Podgorici, nakon održanog glavnog i nejavnog
pretresa dana 07.12.2012 godine, u prisustvu zastupnika optužbe, optuženih,
maloljetnih i njihovih branilaca, dana 11.12.2012 godine donio i istog dana
objavio
P R E S U D U
Optuženi:
1.M. D., JMBG..., od oca S. i majke Lj., rođene B., rođen ....godine u Baru,
sa prebivalištem u S., - naselje ..., Opština B., državljanin Crne Gore,
student III godine Pomorskog fakulteta u Kotoru, neoženjen, bez djece, završio
srednju školu, lošeg imovnog stanja, neosuđivan, u pritvoru od
19.08.2012.godine do 11.12.2012.godine.
2. S. N., zvani "N.", JMBG ..., od oca R. i majke N., rođene Š., rođen
....godine u B., sa prebivalištem u S.- naselje ..., Opština B., državljanin
Crne Gore, vulkanizer, završio srednju poljoprivrednu školu- smjer instalater
klima i parnog grijanja, neoženjen, bez djece, dobrog imovnog stanja,
neosuđivan, u pritvoru od 19.08.2012.godine do 19.09.2012.godine.
3. B. D., od oca Z. i majke Z., rođene R., rođen ....gdoine u P.- Republika
F., sa prebivalištem u Republici F...., državljanin Republike F., radnik
obezbjeđenja, neoženjen, bez djece, dobrog imovnog stanja, završio srednju
komericijalnu školu, neosuđivan, u pritvoru od 19.08.2012.godine pa nadalje.
K R I V I S U
Što su:
U noći između 18. i 19.8.2012.godine, u Sutomoru, Opština Bar, okrivljeni M.
D., okrivljeni S. N. i okrivljeni B. D., zajedno sa mldb. B. V. u grupi,
upotrebom sile protiv oštećenog S. D. , oduzeli tuđe pokretne stvari- platnenu
torbicu marke "MD57", sa novcem , 2. mobilna telefona i ličnim dokumentima na
ime oštećenog i sve vlasništvo oštećenog, u namjeri da njihovim prisvajanjem
pribave sebi i drugom protivpravnu imovinsku korist, pri čemu su bili svjesni
da upotrebom sile oduzimaju tuđu pokretnu stvar, pa su to i htjeli, dok im je
u izvršenju kriv.djela umišljajno pomagao mldb. K. P., svjestan da im svima
pomaže u izvršenju kriv.djela razbojništvo, tako što im je prethodno pokazao
oštećenog S. D., i ukazao da ima dosta novca od pazara, te po prethodnom
dogovoru, putem SMS poruke koju je sa svog broja telefona poslao na broj
telefona okrivljenog M. D., javio im kad je oštećeni S. zatvorio štandove u
Sutomoru, i sa pazarom krenuo prema naselju Rutke, gdje je imao smještaj nakon
čega su okrivljeni M., S. i B. i mldb. B. V., maskirani preko lica navučeni
kapuljačama sa dukserica koje su pripremili i obukli za tu priliku i
opremljeni sprejevima nepoznate sadržine, sustigli oštećenog u tom naselju, i
istom prišli sa leđa, kojom prilikom su ga okrivljeni B., M. i S. poprskali
sprejom, čime su ga onesposobili da pruži otpor, a zatim ga odgurnuli i
oborili na tlo, gdje su ga udarali nogama i pesnicama po tijelu, nanoseći mu
lake tjelesne povrede u vidu nekoliko oguljotina u lijevom podlopatičnom
predjelu, kojom prilikom mu je okrivljeni S. N. istrgao torbicu , na koji
način oduzeli i prisvojili torbicu sa 2.000 eura, 210 konvertibilnih maraka,
7.500 dinara Republike Srbije, 2. mobilna telefona-marke Nokia i marke Soni
Erikson C510, i ličnim dokumentima sve vlasništvo oštećenog, dok im je za svo
to vrijeme maloljetni B. V. čuvao stražu i držao pod kontrolom ponašanje
prisutnih M. K., G. S. i M.B., koje su bile u društvu oštećenog, na koji način
su i pribavili sebi i mldb. K.P. protivpravnu imovinsku korist , u ukupnoj
vrijednosti 2.256,19 eura, nakon čega su pobjegli sa lica mjesta, sastali se
sa mldb. K. P., a zatim podijelili novac.
- čime su i to: okrivljeni M. D., S. N., B. D. kao saizvršioci izvršili
krivično djelo razbojništvo iz člana 242 stav 4 u vezi stava 1 u vezi člana 23
KZ.
Pa Sud, optužene M. D., S. N. i B. D., na osnovu članova 2, 4, 5, 15, 32, 33,
36, 42, 45, 46 i 51 Krivičnog zakonika, te člana 374 ZKP-a
O S U Đ U J E
NA KAZNU ZATVORA U TRAJANJU OD PO 1 (JEDNU) GODINU, u koju se ima uračunati
vrijeme koje su optuženi proveli u pritvoru i to, M. D., u periodu od
19.08.2012. godine do 11.12.2012. godine, pa će ostatak kazne izdržati po
pravnosnažnosti presude, S. N., u periodu od 19.08.2012. godine do 19.09.2012.
godine, pa će ostatak kazne izdržati po pravnosnažnosti presude, a B. D., u
periodu od 19.08.2012. godine, a koji je produžen do pravosnažnosti presude, s
tim što ne može biti duži od izrečene kazne zatvora.
Dužni su optuženi na ime troškova krivičnog postupka solidarno platiti ovom
sudu iznos od 170,50 eura, a optuženi M. iznos od 3.905,00 eura, kao i po
osnovu sudskog paušala svi optuženi novčani iznos od po 100 eura, u roku od 15
dana, po pravnosnažnosti presude pod prijetnjom prinudnog izvršenja.
Prema:
Maloljetnom B. V., zv. V., od oca R. i majke G., rođene M., rođen ...., u
Baru, sa prebivalištem ...., ul. ..... državljanin Crne Gore, učenik srednje
škole, neoženjen, pismen, završio osnovnu školu, dobrog imovnog stanja,
neosuđivan, nalazio se u Vaspitnoj ustanovi-Centru za djecu i mlade "Ljubović"
u Podgorici po rješenju sudije za maloljetnike Višeg suda u Podgorici
Krm.br.3/12 od 20.08.2012.godine do 11.12.2012.godine.
Maloljetnom K. P., JMBG..., od oca M. i majke D., rođene S., rođen ..., u B.
L., sa prebivalištem u Opštini Č., naselje ... državljanin BiH i Republike S.,
učenik, neoženjen, pismen, završio osnovnu školu, srednjeg imovnog stanja,
neosuđivan, nalazio se u Vaspitnoj ustanovi-Centru za djecu i mlade "Ljubović"
u Podgorici po rješenju sudije za maloljetnike Višeg suda u Podgorici
Krm.br.3/12 od 20.08.2012.godine do 11.12.2012.godine.
Na osnovu čl.16 tačka 2. i čl.22 Zakona o postupanju prema maloljetnicima u
krivičnom postupku se izriče
VASPITNA MJERA POJAČANOG NADZORA OD STRANE ORGANA STARATELJSTVA
Ova mjera ima trajati od 6 (šest mjeseci), do 2 (dvije) godine, s tim što će
sud u toku trajanja mjere odlučiti o njenom prestanku.
O načinu sprovodjenja ove mjere ima se starati Centar za socijalni rad Opštine
Bar i Opštine Čelinci.
Dužni su optuženi i zakonski zastupnici maloljetnika, oštećenom S. D., na ime
naknade štete solidarno platiti iznos od 2.256,19 eura, u roku od 15 dana, od
dana pravnosnažnosti presude, pod prijetnjom prinudnog izvršenja.
O b r a z l o ž e nj e
Optužnicom Višeg državnog tužilaštva u Podgorici Kt.br.79/12 od
18.09.2012.godine, stavljeno je na teret optuženim M. D., S. N. i B. D., da su
kao saizvršioci izvršili krivično djelo- razbojništvo iz člana 242 stav 4 u
vezi stava 1 u vezi člana 23 Krivičnog zakonika, a Predlogom za izricanje
vaspitne mjere Višeg državnog tužilaštva u Podgorici Ktm.br.2/12 od
18.09.2012.godine, maloljetnim B. V. je stavljeno na teret da je kao
saizvršilac izvršio krivično djelo - razbojništvo iz člana 242 stav 4 u vezi
stava 1 u vezi člana 23 Krivičnog zakonika, a K. Petru, je stavljeno na teret
da je izvršio krivično djelo- razbojništvo putem pomaganja iz člana 242 stav 4
u vezi stava 1 u vezi člana 25 Krivičnog zakonika.
Zastupnik optužnice je do završetka glavnog pretresa izvršio preciziranje
činjeničnog opisa na način kako isti glasi u izreci presude, ostajući u svemu
pri podnijetoj optužnici i Predlogu za izricanje vaspitne mjere smatrajući da
su u potpunosti potvrđeni činjenični i pravni osnovi istih, pa je predložila
da se oglase krivim i osude po zakonu, a maloljetnicima da se izrekne vaspitna
mjera.
Optuženi M. D. je u svojoj odbrani priznao izvršenje krivičnog djela i krivicu
za isto, te objasnio da je u diskoteci Fratelo u Sutomoru, sjedio sa S. N., B.
D., B. V., te K. i nije se mogao sjetiti od koga je potekla priča u vezi P.
gazde, a P. im je inače rekao da njegov gazda svaku noć nosi dosta novca od
pazara. Nije se mogao sjetiti ko je predložio da se nešto učini odnosno
opljačka P.gazda, a to su razgovarali četiri dana prije 18.08.2012.godine, a
tog 18.8.2012.godine, oko 22 časa, on i V., koji je njegov brat od ujaka,
našli su se sa P. ispred bara Habana u Sutomoru gdje su sjedjeli sat vremena i
tada je on pozvao D., rekao mu gdje se nalaze. U tom baru su se našli kako bi
im P. pokazao njegovog gazdu koji se nalazio kod štandova, a oni su bili na
nekih 10 metara od njega, u ovom baru. U baru Habana, došao je D. i njegov
brat L., a nakon 10 minuta je došao i N., svi su sjedjeli, pričali, vidjeli su
svi gazdu i oko pola noći su se svi, izuzev P., uputili u diskoteku Fratelo.
P. je ostao, jer je svaku noć pomagao gazdi da zatvori štandove, iako nije
više radio, te im je rekao da će javiti kada gazda krene sa novcem. On, D. i
L. su pješke pošli u Fratelo, a N. i V. su pošli V. motorom, unutra su se
zabavljali, naručili viski, koka kole, red bul, i to su popili za nekih sat
vremena, a oko 1,00 čas P. je poslao poruku na njegov broj telefona "za 45
minuta zatvaramo ". Inače, u baru Habana, P. im je objasnio kuda njegov gazda
ide kući tj. šetalištem, pa kroz tunel prema naselju Rutke, ili magistralom
prema tunelu koji vodi u naselje Rutke. Tako su se i rasporedili, tako što su
on i V. čekali ispred tunela za naselje Rutke sjedjeći na jednom zidiću, a N.
i D. su pošli i čekali sjedjeći na jednom zidiću sa druge strane tunela prema
naselju Rutke. On i V. su bili uzeli dukserice iz motora, a D. i N. su rekli
da idu u kola da se obuku. Vidjeli su da je P. gazda u tunel ušao sa jednim
momkom koji je gurao bicikl i jednom djevojkom, a prije nego što su ušli u
tunel on i V. su obukli dukseve i pošli za P. gazdom kroz tunel i to tek kada
su vidjeli da je izašao iz tunela. N. i D. išli su na nekih 10 metara za P.
gazdom, a on i V. na nekih 15 metara i tada je vidio da su i N. i D. bili
obučeni u majice dugih rukava, ali nijesu stavili kapuljače preko glava. Kada
su prošli pekaru "Stanka", N. i D. su zastali, N. je stavio kapuljaču preko
glave, koja je bila plave boje, a duks je bio crveni, dok je D. na sebi imao
crnu majicu dugih rukava, a preko glave je navukao crnu majicu, da su mu se
vidjele samo oči. On je imao duks crne boje, a V. prsluk sa kapuljačom sive
boje, dok je ispod imao majicu dugih rukava crne boje. Vidjeli su da je momak
koji je gurao bicikl stao pored neke kapije, pa su ga sva četvorica prošli i
onda potrčali prema P. gazdi, te su usput on i V. stavili kapuljače preko
glave. Kada su sustigli P. gazdu D. je izvadio neki sprej, nešto uzviknuo,
zbog čega se P. gazda okrenuo prema njima i D. ga je tada isprskao sprejem po
glavi, a vidio je da je P. gazda pao, ali nije znao da li od tog spreja ili ga
je neko udario. Tvrdio je da ga on nije udarao, a ni V. koji je bio pored
njega sa strane, nije vidio ni da ga je N. udarao, ali je vidio da mu je
strgao torbicu. Djevojka koja je išla sa P. gazdom mu je prišla i htjela ga
uhvatiti za ruku, ali je on odgurnuo. Svi su bili tu u dva metra sa gazdom i
tom djevojkom, gazda je ležao na zemlji, a čuo je da je neko povikao
"bježimo", i tada su pobjegli. P. gazda je krenuo da ustaje i tada je pokušao
da ga uhvati za ruku, ali mu je on gurnuo ruku i pobjegao i to zajedno sa V.
pored jednog potoka, a vidio je da su N. i D. pobjegli kroz tunel. Svi su
pošli prema diskoteci Fratelo, gdje su se našli sa P., koji ih je tamo čekao.
On je sa N. pošao do njegovog auta jer je ovaj rekao da je tamo ostavio
torbicu i tada je iz torbice izvadio eure koje mu je dao da izbroji, i zna da
je bilo blizu 2.000 eura, u papirnim apoenima, dok je u metalu bilo oko 21
euro, a bilo je i dinara i konvertibilnih maraka, koji novac je brojao N..
Ovaj novac podijelili su u WC-u diskoteke Fratelo u koji su ušli on, D., N. i
P., dok je V. ostao u separeu, te je N. njemu dao 500 eura, i to jednu
novčanicu od 100 eura, a ostale su bile od po 50 eura, D. je takođe dao 500
eura, P. je dao sve konvertibilne marke a misli da ih je bilo oko 250 KM,
nakon čega je on P. dao dvije novčanice od po 50 eura, a po dogovoru je
trebalo da se P. da još novaca, ali sjutradan, a kako je P. prespavao kod
njega te večeri, dao mu je još 50 eura. Nije znao da je u torbici bilo nekih
telefona, a mislio je da je torbica ostala u N. vozilu. Posebno je objasnio da
je sprej, koji je D. upotrijebio, bio suzavac i radilo se o većoj flaši sa
raspršivačem, a nije znao odakle to D. Optuženi M. je u završnoj riječi dodao
da se duboko kaje zbog učinjenog, ponavio je izvinjenje oštećenom, kao i želju
da se vrati redovnom studiranju.
U završnoj riječi branilac optuženog M. D. je izjavio da je M. od samog
početka postupka, pa do završetka glavnog pretresa priznao izvršenje djela,
detaljno opisao događaj, ništa nije želio da prikrije i time je doprinio
rasvetljenju krivičnog djela, a nije pokušao umanjiti svoju krivicu, niti
ostalih saučesnika, a da se može zaključiti da se izvršenje djela desilo
spontano, da je posledica mladalačke nepromišljenosti i neiskustva, da je
djelo izvršio kao mlađi punoljetnik, pa je uz ostale olakšavajuće okolnosti
koje se mogu cijeniti kao naročito olakšavajuće predlagao izricanje vaspitne
mjere pojačanog nadzora Organa starateljstva.
Optuženi S. N. je u svojoj odbrani datoj na glavnom pretresu naveo da nije
tačno govorio na zapisniku koji je sačinjen pred VDT-om u Podgorici od
20.08.2012.godine, pa je na glavnom pretresu izjavio da priznaje izvršenje
krivičnog djela koje mu je stavljeno na teret i krivicu za isto, te je
objašnjavao da je u kafiću Fratelo, bio sa M. D., B. D., a kasnije im se
priključio K. P., kao i B. V., i zna da je u toku noći M. dobio poruku, kako
mu je rekao od K. P., u vezi nekog čovjeka koji ima para, i koji bi mogao "da
se odradi". M. je ovo prenio i B. i tada su se njih trojica dogovorili "da to
odrade ". On, M. i B. su nakon dogovora krenuli van kafića, dok je B. ostao u
kafiću sa bratom i nekim djevojkama iz Srbije. Nakon izlaska iz kafića M. i B.
su pošli jednim putem, on drugim, i dogovorili su se gdje treba da presretnu
oštećenog i na tom mjestu su se našli i čekali da ovaj naiđe ulicom. Nakon
kraćeg vremena oštećeni je naišao, i upravo on je prišao oštećenom, uhvatio ga
rukama oko struka i stao da mu skida torbicu, zapravo je otkopčao i nakon toga
odlučio da bježi, s tim što je torbicu nakon uzimanja dodao M.. Potvrdio da se
u jednom trenutku sa oštećenim našao na podu, ali nije mogao objasniti kako se
to dogodilo, odnosno da li ih je neko gurnuo, znao je da je neko upotrijebio i
sprej, ali se nije mogao izjasniti ko je imao sprej u rukama. Nije mogao
objasniti što su radili M. i B. obzirom da je nastala gužva, jer su sa
oštećenim bile i neke djevojke, tako da nije znao koje radnje su M. i B.
preduzeli, ali su sa lica mjesta njih trojica pobjegli istim putem, odnosno
nije znao kako je, nakon izvršenja djela, došao do kafića Fratelo, ali su se
tamo svi zajedno sreli. U toaletu Fratela podijelili su novac iz torbice,
novac je dijelio M., a bili su prisutni on i K., dok B. nije. Nije znao kako
se novac podijelio, on je dobio 320 eura, koje je iste noći potrošio, a zna da
je od novca bilo i nekih maraka koje nije htio da uzme, pa ih je predao K..
Posebno je objasnio, da M. poznaje odavno, jer su i komšije, B. poznaje unazad
4-5 godina jer ljeti dolazi kod M., a takođe i B. zna zadnje 3-4 godine, i
upoznao ga je u toku ljeta, dok je jedino K. vidio svega jednom prije
kritičnog događaja. Potvrdio je da je po pozivu M. bio došao na piće u lokal
Habana, ali nije stigao ni da popije piće jer su se M. i B. već ustali da idu
prema Fratelu i zna da je on pošao sa B. njegovim motorom, a ne zna kako su
pošli ostali. Objasnio je da ne zna ko je zapravo imao sprej, jer da to niko
nije pominjao dok su išli, sjećao se da su svi imali majice dugih rukava, a
kritične prilike je u jednom trenutku bio osjetio miris spreja, ali se nije
mogao izjasniti na šta je mirisalo, te nije mogao da vidi ko je prskao sprejom
jer je to neko uradio stojeći iza njega, pa tako ni sprej nije došao direktno
do njega. Izrazio je kajanje zbog izvršenja predmetnog djela, navodeći da
nikada ranije nije imao problema sa zakonom i da se od rane mladosti sam
izdržavao, a da inače ima i zdravstvenih problema. U završnoj riječi optuženi
S. se izvinio i oštećenom i naveo da mu se ovako nešto sigurno više neće
desiti.
Branilac optuženog S. u završnoj riječi je izjavio da je optuženi svjestan
svoje krivice, izrazio je žaljenje i kajanje zbog počinjenog, jasnim i
potpunim priznanjem je doprinio utvrđivanju materijalne istine, pa je ukazao
sudu da cijeni sve olakšavajuće okolnosti na strani optuženog i izrekne mu
kaznu ispod zakonom propisanog minimuma.
Optuženi B. D., je u svojoj odbrani izjavio, da inače živi u Francuskoj, gdje
ima posao, radi kao radnik obezbjeđenja, ima platu oko 2.500 eura, a ovdje je
došao na odmor sa roditeljima. U Golubovcima on i roditelji grade kuću, a u
Golubovcima stanuje i njegova tetka, kod koje su stanovali. Dana
18.08.2012.godine, oko 23,00 časova bio je u Baru sa bratom od tetke B. L., a
oko 24,00 časova sa njim je pošao, svojim kolima marke "Mercedes ", u
Sutomore. Vozilom su došli do diskoteke "Fratelo" u Sutomoru i tu su se našli
sa S. N., koji je njegov drug i poznaju se već dvije godine, a ubrzo su u
Fratelo potom došli i N. drugovi D., V. i momak kojeg su oni zvali "Bosančeros
". Tog Bosančerosa je prvi put vidio i upoznao te večeri dok je D. i V. gledao
i ranije 2-3 puta u N. društvu. U toj diskoteci su se družili neko vrijeme da
bi oko 2,50 časova N. pošao kući u Sutomore, dok su on, L., D., V. i
Bosančeros ostali da sjede, a oko 4,00 časova su on i njegov brat L. otišli
kući u Zetu, dok su D., V. i Bosančeros ostali u Fratelu. Dok su boravili u
diskoteci D., V. i Bosančeros su stalno ulazili i izlazili, jedno 4-5 puta,
zadržavajući se vani po 15-20 minuta. U vezi kritičnog događaja nije mu bilo
ništa poznato, niti je dok su sjedjeli u diskoteci Fratelo čuo da se vodio
bilo kakav razgovor između N., D., V. i Bosančerosa vezano za napad na neko
lice. Naveo je da su u Fratelu pili viski, koka kolu i red-bul, s tim što on
nije pio viski, već samo koka kolu i red-bul, dok su svi ostali miješali pića.
Tvrdio je da nijednog momenta, on, njegov brat Lazar, kao ni drug N. nijesu
izlazili iz lokala Fratelo, da je N. oko 2,30-3,00 časova otišao kući, te da
on nije učestvovao u izvršenju krivičnog djela niti je prisustvovao bilo
kakvom brojanju novca. Inače, te večeri je na sebi imao prugastu majicu bež i
bijele boje kratkih rukava, plave farmerice i bijele patike, N. je imao sivu
majicu kratkih rukava, dok je Bosančeros imao bijelu majicu kratkih rukava, te
se nije sjećao drugih detalja u vezi odjevnih predmeta. U završnoj riječi je
ponovio da nije kriv za izvršenje krivičnog djela koje mu se stavlja na teret.
U završnoj riječi branioci optuženog B., su izjavili da smatraju da rezultati
dokaznog postuka nijesu potvrdili nijedan navod iz predmetne optužnice koje se
odnosi na njihovog branjenika, te da priznanje drugih optuženih predstavlja
odbranu koju su sami izabrali, te su priznali ono što se tiče njihove
odgovornosti i njihovog ponašanja a ono što se tiče njihovog branjenika ne
može se prihvatiti pogovoto što su njihove odbrane različite u pogledu
ključnih detalja. Iskazi svjedoka ukazuju da su u napadu učestvovala tri lica,
tako da očigledno nema dokaza da je njihov branjeni počinio krivično djelo
koje mu je stavljeno na teret, pa su predložili da se oslobodi od optužbe.
Maloljetni B. V. je priznao izvršenje krivičnog djela i krivicu za isto pa je
izjavio, da mu je M. D. brat od tetke, da S. N. poznaje od rođenja, da je B.
D. upoznao ovog ljeta i to nekoliko dana prije kritičnog događaja, a takođe i
K. P. je upoznao neki mjesec dana prije kritičnog događaja. Dvije-tri noći
prije kritičnog događaja sjedjeli su u lokalu Fratelo i tada je bilo dogovora
da se "odradi S. D.", s tim što on lično nije učestvovao u razgovoru, ali je
bio prisutan i čuo šta pričaju, te su u tom dogovoru svi učestvovali. Njega je
N. više puta nagovarao da se uključi u tu "akciju", što je u početku odbijao,
govoreći što će mu to, ali je na kraju pristao i rekao "ajde pomoći ću ti, ali
nakon toga neću više da znam za to". Inače, tog dana K. je sjedio u lokalu
"Habana" i on je tamo došao sa M. D., a nakon toga su došli S. i B., i to je
bilo između 22 i 23 sata. Ponovo se vodio razgovor i dogovor da se "odradi S.
D.", kojeg on od ranije nije poznavao osim što je znao da K. kod njega radi,
da ovaj drži tezgu u Tržnom centru. Kada su završili sa tom pričom, svi su
pošli u lokal Fratelo gdje se nastavlja dogovor vezan za to, kako da se odradi
S. D., odnosno kako da mu se uzme novac i dogovor je bio da on stražari, a da
S. napadnu M., S. i B., zvani F.. Uloga K. P. je bila da signalizira nekom od
njih kada S. krene da ide prema kući i po mogućnosti da kaže koliko novca ima,
zbog čega K. sa njima nije pošao do lokala Fratelo. Dok su sjedjeli u Fratelu
dobili su poruku preko mobilnog telefona da je S. krenuo kući, pa su se
dogovorili da donesu dukserice sa kapuljačama, a zna da je sprej donio B. D. i
vidio je da taj sprej samo dimi i da čovjek od njega ne vidi ništa, ali nije
znao sadržaj i osobine tog spreja, jer ga je te večeri prvi put vidio. Kada im
je K. javio o kretanju S., njih četvorica su izašli ispred Fratela, presvukli
se tako što su iz sjedišta motora, odnosno skutera kojeg je on vozio te
večeri, izvukli pripremljene dukserice sa kapuljačama i pješke se uputili u
pravcu gdje je trebao naići S., a to je prolaz kroz jedan nadvožnjak. Nakon
što su obukli dukserice sa kapuljačama, prvo su pošli on i M. jednim putem, a
S. i B. drugim putem, ali sa istom namjerom da nađu S. i uzmu mu novac. On i
M. su prvi vidjeli S. koji se kretao u pravcu kuće, a nakon njih su se sa
strane pojavili S. i B., koji su takođe vidjeli S. i odmah pošli za njim, a on
i M. su išli malo iza njih. S. je bio u društvu dvije djevojke i prvi ga je
napao B. D. tako što ga je poprskao onim sprejem nakon čega je S. skočio na
oštećenog. Nije vidio da je oštećenog neko udarao, moguće da ga je udarao S.
jer je S. pao na asfalt, a N. je bio poviše njega. N. je oštećenom uzeo
torbicu, a jedna od djevojaka je krenula ka M., ali je on gurnuo i odatle su
sva četvorica pošla. Zna da je B. imao neku majicu koju je stavio preko lica
tako da mu je pokrivala nos i donji dio lica, N. je imao duksericu sa
kapuljačom, M. je takođe imao duksericu sa kapuljačom, kao i on. On i M. su
pošli zajedno preko šina i spustili se u Fratelo, s tim što je M. svoju
duksericu bacio u neki kontejner, dok je on svoju prije nego što su pošli u
Fratelo, stavio u spremište motora. B. i S. su se bili uputili drugim smjerom
od njih, ali su se nakon svega našli svi u lokalu Fratelo, a tu je došao i K..
Tada nije bilo priče o samom događaju, te on kada su bili u Fratelu nije išao
u WC, a zna da je išao S., misli i M., odnosno svi ostali osim njega, ali nije
znao što se događalo u WC-u, niti je on imao kontakta sa bilo kakvim novcem.
Iz lokala su otišli oko 5 sati ujutro, i kada su pošli kući M. mu je dao 300
eura, na ime njegovog udjela i taj novac je stavio na ormar u kući M., jer je
kod njega prespavao, a gdje ga je poslije policija i pronašla. Posebno je
naveo da mu je veoma žao, da se zbog učinjenog djela kaje, obzirom da je ovim
nanio tešku sramotu svojoj porodici, izvinio se oštećenom i rekao da mu se
ovako nešto više neće desiti.
Branilac maloljetnog B. V., je u završnoj riječi izjavio da je nesporno da je
maloljetnik učestvovao u izvršenju predmetnog kriv.djela što proizilazi iz
dokaza kao i odbrana drugih optuženih, te je molio da su cijeni sve okolnosti
koje idu u prilog maloljetniku, posebno izvještaj Stručnog tima Centra za
socijalni rad, te je smatrao da bi se i pojačanim nadzorom od strane roditelja
postigla svrha izricanja i obezbijedilo normalno i očekivano ponašanje za
njegovu životnu dob, posebno jer nije sklon devijantnom ponašanju.
Maloljetni K. P., je priznao izvršenje krivičnog djela i krivicu za isto, te
je izjavio da živi u Čelincu, Opština Banja Luka, a da svake godine dolaze na
ljetovanje i odmor u Sutomore, gdje mu djed ima kuću. U Sutomoru je upoznao M.
D. i B. V., družili su se i izlazili, a neposredno prije kritičnog događaja,
mada nije mogao da odredi tačno koliko, upoznao je S. N. i B. D.. Jedne večeri
prilikom izlaska počeli su razgovorati o parama i u tom razgovoru se pomenuo
S. D., njegov gazda kod kojeg je radio, odnosno prodavao bižuteriju na pijaci.
U toj priči oko novca između njih petoro, pomenuo se S. u kontekstu koliko bi
mogao da ima para, s kim ide kući, sa čime ide kući, kada se vraća, u koliko
sati, sve vezano za njegov pazar i kretanje. Priča je išla tako, da su njega
M., S. i B. ispitivali na te okolnosti i on im je odgovarao na ta pitanja, a
razgovor se vodio 2-3 dana prije samog kritičnog događaja i tada nije bilo
priče da nešto naprave protiv S. Ideju da se S. otme novac iznio je neko od
njih trojice, M., S. i B., ali nije mogao da kaže ko od njih, te razrada plana
kako da "odrade S.", nije bila u njegovom prisustvu, međutim, njemu je lično
M. rekao da je njegova uloga u planu i izvršenju tog plana da im javi kada S.
sa novcem krene kući. Tada je M. rekao da S. svake večeri nema isto para, ali
mu je ovaj odgovorio da nema veze koliko ima para, da će to da odradi u
nedjelju uveče. U nedjelju je sjedio u koktel baru ispred tržnog centra kada
je dobio poziv od M. koji ga je pitao gdje je, da će doći, i poslije izvjesnog
vremena M. je došao sa B. Vasilijom, nakon njih su došla dva brata Francuza,
B. D. i njegov brat, a kasnije je došao i S. N.. M., B. i S. počinju priču da
se te večeri odradi S. i u razgovoru učestvuje i B. D., da bi se u jednom
trenutku M., S. i B. odvojili i udaljili malo od njih, nešto su razgovarali,
on pretpostavlja o tome kako da se odradi S., dok su ostali za stolom da
sjede, on, brat B. D. i B. V.. Posle tog razgovora oni su se vratili i sjeli
za njihov sto i tada su rekli kako će svi ići u lokal Fratelo, tamo će zauzeti
mjesto, a da im on, nakon što pomogne S. da spakuje robu sa tezge, pošalje
poruku preko mobilnog telefona, da je S. krenuo, da im kaže kuda će i gdje
ići, i da potom dođe u Fratelo. On je prihvatio tu svoju ulogu, pa nakon što
su oni otišli u Fratelo, on je pošao do S. kod tezge i pomagao mu da spakuje
štand. Nakon što je štand spakovan, S. mu je rekao "ajde zdravo, ja odlazim
kući", a on nije znao koliko novca ima u torbi koju je nosio oko pojasa, jer
tih zadnjih dana nije radio na štandu, već je samo otvarao i zatvarao štand.
Po dogovoru M. D. je poslao poruku da je S. krenuo, a takođe je i on krenuo
prema kući zajedno sa S., jednom djevojkom i jednim momkom kojem ne zna ime,
ali se na pola puta odvojio i pošao prema lokalu Fratelo. Kada je došao kod
lokala Fratelo, poslao je poruku M. da je kod lokala Fratelo i rekao mu gdje
se u tom trenutku S. može nalaziti. On nije ulazio u Fratelo, već je čekao
ispred da bi poslije 20-tak minuta do njega došao prvo B. i S., koji su došli
vozilom i ostavili ga na parkingu a do njega su došli pješice, i bili su u
istoj garderobi kao kada ih je prvi put sreo kod lokala kod tržnog centra.
Pitao ih je što je bilo, a D. mu je pokazao prstom, odnosno podigao palac kao
znak "dobro je, odrađeno je", mada kod njih nije vidio nikakvu torbicu. Njih
trojica su ušli u Fratelo gdje je sjedio brat B. D. sa dvije djevojke, tu su
im se pridružili da bi kasnije došli B. i M. i to je bilo nešto oko 2,30
časova. M. i S. su više puta ulazili i izlazili i u jednom trenutku su pozvali
B. i svi su otišli ka WC-u, a on za njima. U WC-u su bili njih četvorica, M.,
S., B. i on, i tada je M. iz desnog džepa od farmerica izvadio novac i počelo
je brojanje novca, koliko se sjećao ukupno je prebrojao 1.975,00 eura. Tada je
S. počeo da dijeli novac između njih četvorice, a za B. je novac uzeo M.. On
je dobio 100 eura i 220 konvertibilnih maraka, a M. mu je dao 50 eura, rekavši
da mu to daje od svog dijela, S. je B. D. dao 500 eura, M. je dobio 500 eura,
a N. je M. dao i 400 eura da da B., dok je ostali novac ostavio za sebe. Kada
su išli prema kući M. mu je ispričao da su S. odradili tako što ga je neko od
njih četvorice gurnuo, da je S. pao, pa su ga pošpricali sprejom, a ne zna da
li je bila jedna flašica ili više spreja, te je čuo da je S. sprejom poprskao
B., međutim kako taj sprej nije prethodno vidio, nije znao kakav je i kog je
sadržaja. Na kraju je ponovio izvinjenje oštećenom, molio da mu roditelji
oproste zbog učinjenog i izrazio želju da se vrati školovanju.
Branilac maloljetnog K. je u završnoj riječi izjavio, da je maloljetnik
potpuno i iskreno priznao izvršenje djela, da nije umanjio svoju krivicu, pa
je molio da sud cijeni lična svojstva maloljetnika, sve okolnosti kao i
izvještaj Centra za socijalni rad iz kojeg proizilazi da se radi o primjerenom
maloljetniku koji se izvinio oštećenom i nadoknadio mu materijalnu i
nematerijalnu štetu, smatrajući da nema potrebe da se maloljetnik izdvaja iz
sredine u kojoj živi, i da u tom pravcu uvažavajući najbolje interese
maloljetnika sud da prednost sankciji koja se ne izvršava u institucionalnim
uslovima, odnosno predložio je da se prema maloljetnom obustavi postupak jer
nije cjelishodno izricanje vaspitne mjere, ili u protivnom izricanje vaspitne
mjere pojačanog nadzora od strane zakonskog zastupnika.
U dokaznom postupku koji u se proveden na glavnom pretresu sud je neposredno
saslušao svjedoka-oštećenog S. D., a na saglasan predlog stranaka pročitani su
iskazi svjedoka i to: M. K., sa zapisnika datog pred sudijom za istragu i
sudijom za maloljetnike Višeg suda u Podgorici od 22.8.2012.godine, G. S., sa
zapisnika datog pred sudijom za istragu i sudijom za maloljetnike Višeg suda u
Podgorici od 22.8.2012.godine, M. B., sa zapisnika datog pred sudijom za
istragu i sudijom za maloljetnike Višeg suda u Podgorici od 22.8.2012.godine,
te su pročitani: zapisnik Uprave policije- PJ Bar, Ekspoziture krim. policije
Ku.br.488/12 od 19.08.2012.godine, o pretresanju stana i drugih prostorija
koje koristi M. D., dvije potvrde Uprave policije-PJ Bar, Ekspoziture krim.
policije Ku.br.488/12 od 19.08.2012. godine, o privremeno oduzetim predmetima
od M. D., potvrda Uprave policije-PJ Bar, Ekspoziture krim. policije
Ku.br.488/12 od 19.08.2012. godine, o privremeno oduzetim predmetima od B. D.,
zapisnik Uprave policije-PJ Bar, Ekspoziture krim. policije Ku.br.488/12 od
19.08.2012. godine, o pretresanju stana i drugih prostorija koje koristi S.
N., potvrda Uprave policije-PJ Bar, Ekspoziture krim.policije Ku.br.488/12 od
19.08.2012.godine, o privremeno oduzetim predmetima od S. N., potvrda Uprave
policije- PJ Bar, Ekspoziture krim. policije Ku.br.488/12 od
19.08.2012.godine, o privremeno oduzetim predmetima od maloljetnog B. V.,
zapisnik Uprave policije-PJ Bar, Ekspoziture krim.policije Ku.br.488/12 od
19.08.2012.godine, o pretresanju stana i drugih prostorija koje koristi
maloljetni K. P., dvije potvrde Uprave policije - PJ Bar, Ekspoziture
krim.policije Ku.br.488/12 od 19.08.2012.godine, o privremeno oduzetim
predmetima od maloljetnog K. P., službena zabilješka Uprave policije - PJ Bar,
Ekspoziture krim.policije Ku.br.488/12 od 19.08.2012.godine o lišenju slobode
okrivljenih M. D. i S. N. i B. D., kao i maloljetnih K. P. i B. V., nalaz i
mišljenje vještaka medicinske struke dr Nemanje Radojevića Ktri 69/12 od
12.09.2012.godine, sa uvidom u izvještaj ljekara Jedinice za hitnu med. pomoć
u Baru za S. D. od 19.08.2012.godine, akt Uprave policije - Forenzičkog centra
Danilovgrad 07 broj 244/12-2-3557 od 5.09.2012.godine, nalaz i mišljenje
sudskog vještaka medicinske struke dr Borovinić Budimira Kim.br.2/12 od
7.9.2012.godine, sa uvidom u izvještaj ljekara Jedinice za hitnu med. pomoć u
Baru za S. D. od 19.08.2012.godine, izvod iz matičnog registra rođenih Bar za
maloljetnog B. V., od 22.08.2012.godine, izvod iz matičnog registra rođenih
Banja Luke,BiH, Republike Srpske, za maloljetnog K. P. od 23.08.2012.godine,
socijalna anamneza JU Centra za socijalni rad Čelinac, Republika Srpska, za
maloljetnog K. P. broj 02/2-60300-001/12 od 23.08.2012.godine, izvještaj
Stručnog tima JU Centra za socijalni rad za Opštine Bar i Ulcinj broj
0103-2748 od 03.09.2012.godine, izvještaj Stručnog tima Ju Centra za socijalni
rad za Opštine Bar i Ulcinj broj 0103-2702 od 03.09.2012.godine, Izvještaj i
mišljenje Centra za djecu i mlade "Ljubović" br. 438/12 od 29.09.2012.g. za
mal.B. V. i mal.K. P., izvod iz KE, za okrivljene M. D. i S. N., izdati od
Uprave policije - Područna jedinica Bar- broj 27-03/1-245/12-8207/2 od
31.10.2012.godine, nalaz i mišljenje vještaka finansijske struke Milenka
Popovića od 04.12.2012.godine, izvještaj o vještačenju broj 2562-1/12 od
01.10.2012.godine, ovjereni prevod za italijanskog jezika, potvrde škole
Zanatske radionice San Paolo, iz Breše od 12.09.2012.godine, Sporazum-
poravnanje zaključen dana 29.08.2012.godine, ovjereni prevod sa francuskog
jezika kartice kojim se potvrđuje dozvola za obavljanje trgovačke djelatnosti
na ime B. D., izvještaj ljekarske ordinacije, ljekara opšte prakse od
18.06.2012.godine za optuženog B. i ovjereni prevod izvoda Ministarastva
pravde i sloboda Republike Francuske od 10.09.2012.godine.
U svojstvu svjedoka oštećeni S. D. je izjavio da u tržnom centru u Sutomoru, u
blizini lokala Habana, drži štand gdje prodaje satove i bižuteriju, a kod
njega je i prošle i ove godine radio K. P.. Međutim, krajem jula je primijetio
da nešto nije u redu, da hvali novca od pazara, ali nije imao srca da ga
otpusti, pa ga je udaljio od pazara, a radio je i dalje za njega tako što mu
je bio posao da otvara i zatvara štand. Njegovi dnevni pazari nijesu bili
2.000 eura, a 2.000 eura, koje je imao kritične prilike kod sebe je skupio jer
je trebao vratiti dug, a K. je znao da duguje novac ljudima koji su mu dali
robu na veresiju. K. nije mogao da zna koliko novca tačno ima, ali je mogao da
pretpostavi, jer je čuo kada je rekao da će da ide u Tuzi da vrati dug. Tog
19. avgusta zatvorio je štandove oko 1,20 časova, a K. ga je čekao da krenu
kući i zajedno su išli prema naselju Rutke jedan dio puta, a onda mu je ovaj
rekao da ide u lokal Fratelo i tu su se razdvojili. On je krenuo preko
magistrale u pravcu kuće i sa njim je bila M. B. i njen dečko N., a kada su
prošli tunel sustigli su još dvije djevojke koje su im komšinice. Kod sebe je
imao torbicu koja se veže oko struka, zvanu "pederuša", i u njoj je imao oko
2.000 eura, 200 konvertibilnih maraka, 7.500 srbijanskih dinara, lična
dokumenta, ljekove i svesku u kojoj je pisao dužnike, kao i ključeve od
kuće.Takođe je u torbici imao dva telefona, jedan marke Nokia sa srbijanskim
brojem i jedan Sony erikson C510 sa 069 karticom. Samo što su sustigli one
dvije djevojke, napadnut je sa leđa i to je gurnut, a nije siguran da li ga je
neko i udario, ali je pao bočno na beton, jer se u trenutku kada je gurnut,
okrenuo iza sebe. Učinilo mu se da je bilo više sprejeva sa kojima je poprskan
u predjelu glave, to je bilo nešto masno, kako je poslije utvrdio, iako je
odmah mislio da su neki omamljivači, te dok se nalazio na betonu, na leđima,
zadobio je 2 ili 3 udarca u predjelu noge, stomaka i leđa. Kada je došao k
sebi, a sve se brzo događalo, ustao je i tada je primijetio samo jednog momka
koji je na sebi imao duksericu sa navučenom kapuljačom i preko lica nešto kao
maramicu. Tada kada se podigao sa betona, ovih djevojaka više nije bilo, pa je
tada izvadio telefon koji je imao u džepu i pozvao prijatelja Brana, kako bi
mu dao broj policije. U policiji je odgovarajući na njihova pitanja pomenuo K.
P. i rekao im da je on bio poslao nekog momka da usitni kod njega 100 eura, pa
je tom momku usitnio novac i tog momka je tada prvi put vidio. Nakon što je
prijavio slučaj i dao izjavu i u policiji u Baru, ujutro oko 08 sati, ga je
zvala neka žena i pitala da li je on S. D., i tada mu je rekla da je našla
njegovu torbicu u kojoj je bilo sve osim novca i dva mobilna telefona. Nakon
toga je u policiji prijavio nađenu torbicu, a ta žena je u njegovom prisustvu
pokazala gdje je istu našla, a to je bilo u jednom šumarku na kraju parkinga
koji se nalazi kod pošte i lokala Fratelo. Potvrdio je da je bio i kod ljekara
gdje je pregledan, a osoba koju je vidio kritične prilike, po njemu je bio
visok kao on, a on je visok 1,78 cm, ili je bio niži par santimetara, puniji
od njega, a na sebi je imao duksericu sa kapuljačom crne boje, maramu preko
lica takođe crne boje, a što se tiče spreja nije bio siguran, ali misli da je
imao miris nafte, te je bio poprskan po licu i svugdje po glavi, a i po majici
koju je imao na sebi. Takođe, je potvrdio da je sa roditeljima maloljetnog K.
zaključio sporazum o poravnanju, tako da prema njemu nema nikakvih
potraživanja, a on mu se i izvinio i prihvatio je njegovo izvinjenje, a 2-3
dana od kritičnog događaja porodice svih optuženih su dolazile da mu se
izvine, a takođe i porodica S. i maloljetnog B., sa kojima je takođe imao
dogovor o obeštećenju. Kao oštećeni nije se pridružio krivičnom gonjenju
protiv optuženih i maloljetnika, međutim postavio je imovinskopravni zahtjev
koji nije precizirao.
Svjedok M. K. je izjavila, da se sa G.S. kretala u pravcu naselja Rutke oko
2,00 časova, te su ih sustigli S. D. i M. B., nakon čega su zajedno prošli
nadvožnjak i peli se uz jednu stranu gdje je betonska podloga. Kada su ih
sustigli, ona i S. su se kretali jedno uz drugo, Sanela je bila nešto malo
ispred njih, dok je B. bila iza njih. Na kritičnom mjestu, koje je dosta
mračno, u jednom trenutku je osjetila kada je pored nje utrčao neko sa nekim
sprejom i poprskao i nju po leđima, okrenula se unazad i vidjela je još dva
momka koji su napali S.. Oni su došli nekako sa strane i vidjela je da su ga
sva trojica oborili na beton, bili su na njemu i čula je prskanje spreja, ali
nije znala da li su svi imali sprej ili samo onaj koji je i nju poprskao. Kada
su S. oborili na zemlju, šutirali su ga nogama i tu nije bilo nikakve galame i
vriske, a ona je odmah krenula da bježi i utrčala je u prvu ulicu lijevo. Kada
se posle nekog vremena vraćala iz te ulice vidjela je da tri momka bježe niz
ulicu, dvojica su bila obučena u crno, misli u crne dukserice sa kapuljačama,
a treći je imao neku svijetloplavu majicu sa prugama, ali mu nije vidjela
lice, kao ni niti jednom momku.
Svjedok G. S. je izjavila, da poznaje S. D. jer stanuje u njenoj blizini, kao
i K. P. koji je radio na štandu kod S., dok nikog drugog ne poznaje. Kritične
večeri kretala se sa cimerkom K .prema kući, prošle su podvožnjak i išle uz
jednu stranu koja je sa betonskom podlogom, kada ih je u blizini vile Čikago
sustigao S. sa jednom djevojkom B.. Odjednom je tada vidjela i tri momka koji
su se stvorili iz njih, i kada se okrenula u pravcu D. i B. vidjela je kada je
jedan momak stavljao kapuljaču preko glave, čak je rukom krenula prema njemu i
rekla "ej", kada su sva trojica počela da prskaju sprejom, napali su D. tako
što su ga gurnuli i on je pao na beton. Vidjela je da ga je jedan momak udario
jedanput, a onda su svi trojica bili na njemu, nakon čega je počela da bježi
prema kući i više nije znala što se dalje dešavalo. Nije čula da je tada niko
vikao, niti zapomagao i sve se odigralo veoma brzo, te je vidjela da su i
druga dva momka imali kapuljače preko glave, a jedan je preko lica imao i crnu
maramu.
Svjedok M. B. je izjavila, da je kritične večeri zajedno sa S., sa kojim inače
zajedno radi u Tržnom centru, gdje i ona drži štand, a stanuju i u istoj kući,
krenula prema kući, a tada je sa njima bio i njen momak N., koji je bio na
biciklu i potom pošao prije njih. Kada su ona i S. prošli tunel ili
podvožnjak, koji vodi prema naselju Rutke, krenuli su uz jednu stranu i
sustigli dvije djevojke koje su išle ispred njih. Tada je S. bio par metara
ispred nje, a ove djevojke su bile sa njim. Idući je gledala u beton kada
odjednom vidi više lica, koji su po njoj svi imali sprejeve u rukama, i sa
svih strana su prskali. Nije mogla vidjeti lica tih osoba, vidjela ih je samo
s leđa, a imali su odjeću sa kapuljačama. S. su srušili na zemlju i trojica su
bila na njemu, udarali su ga, a on je tada ležao na leđima, noge su mu bile
podignute, a ta tri lica su ga tada udarala. U strahu je pritrčala, kada je
jedan od te trojice poprskao sprejem, uhvatio je za ruku i bacio na beton, a
rukama je pokrila oči jer je mislila da se radi o suzavcu, i misleći da će i
nju udarati, ali je taj momak samo preskočio. Kada se ustala vidjela je da
njih trojica trče dolje niz ulicu, a D. je vikao da mu ostave barem dokumenta.
Posebno je navela da se radilo o mjestu gdje je najmračniji dio ulice, a
potvrdila je da je te večeri K. P. bio krenuo sa njima, ali je potom ostao kod
jedne diskoteke.
Iz Zapisnika UP PJ Bar, o pretresanju stana i drugih prostorija utvrđeno je da
su dana 19.08.2012.godine, ovlašćeni policijski službenici vršili pretres
stana M. D., kojom prilikom su pronašli i privremeno oduzeli ukupno 685 eura,
620 dinara, sivi prsluk sa kapom i plave gumene rukavice, a takođe je vršen
pretres stana i drugih prostorija, istog dana, S. N., gdje nije ništa oduzeto.
Takođe, je istog dana vršen pretres stana i drugih prostorija K. M., gdje su
ovlašćeni policijski službenici oduzeli novac pronađen u ormaru dnevne sobe.
Iz dvije potvrde UP PJ Bar, od 19.08.2012.godine, utvrđeno je da su navedenog
dana ovlašćeni policijski službenici od M. D. oduzeli dvije novčanice od po
100 eura, osam novčanica od po 50 eura, tri novčanice od po 20 eura, dvije
novčanice od po 10 eura, jednu novčanicu od po 5 eura, kao i jednu novčanicu
od 200 dinara, jednu novčanicu od 100 dinara, dvije novčanice od po 50 dinara,
četiri novčanice od po 20 dinara i četrnaest novčanica od po 10 dinara, kao i
sivi prsluk sa kapom i rukavice plave gumene. Takođe, je od M. D. oduzet
mobilni telefon marke Nokia sa SIM karticom M-tel, obje potvrde je svojeručno
potpisao M. D..
Iz potvrde o privremeno oduzetim predmetima UP PJ Bar, od 19.08.2012.godine,
je utvrđeno da su tog dana ovlašćeni policijski službenici od B. D. privremeno
oduzeli mobilni telefon marke Bic phone, sa SIM karticom broja 069...., koju
potvrdu je B. svojeručno potpisao.
Iz potvrde o privremeno oduzetim predmetima UP PJ Bar, od 19.08.2012.godine,
je utvrđeno da su ovlašćeni policijski službenici od S. N. oduzeli mobilni
telefona marke Samsung sa SIM karticom 068...., koju je S. svojeručno
potpisao.
Iz potvrde o privremeno oduzetim predmetima UP PJ Bar, od 19.08.2012.godine,
je utvrđeno da su ovlašćeni policijski službenici od B. V. oduzeli mobilni
telefona marke Nokia sa SIM karticom 067..., koju je B. svojeručno potpisao.
Iz dvije potvrde o privremeno oduzetim predmetima UP PJ Bar, od
19.08.2012.godine, je utvrđeno da su ovlašćeni policijski službenici tog dana
od K. P. oduzeli mobilni telefon marke Samsung S5222 bijele boje, sa SIM
karticama 068.... i 069..., a takođe i tri novčanice od po 50 eura, tri
novčanice od po 50 KM, dvije novčanice od po 20 KM i tri novčanice od po 10
KM, koje je K. svojeručno potpisao.
Iz službene zabilješke UP PJ Bar- Ekspozitura krim. policije od
19.08.2012.godine, Ku.br.488/12 utvrđeno je da su navedenog dana ovlašćeni
policijski službenici istu sačinili povodom lišenja slobode K. P., M. D., S.
N., B. V. i B. D..
Iz Nalaza i mišljenja vještaka medicinske struke dr Nemanje Radojevića
Kti.br.69/12 od 12.09.2012.godine, je utvrđeno da je vještak na osnovu
Izvještaja ljekara Jedinice za Hitnu medicinsku pomoć od 19.08.2012.godine,
konstatovao kod S. D., nekoliko oguljotina u lijevom podlopatičnom predjelu,
koje povrede su nastale dejstvom tupine mehaničke sile, koju povredu je u
vrijeme nanošenja kvalifikovao kao laku tjelesnu povredu.
Iz Nalaza i mišljenja vještaka medicinske struke dr Borovinić Budimira, broj
Kim.2/12 od 10.09.2012.godine, je utvrđeno da je i ovaj vještak na osnovu
izvještaja ljekara Jedinice za Hitnu medicinsku pomoć od 19.08.2012.godine,
gdje je bio pregledan S. D., utvrdio da je dežurni ljekar napisao dijagnozu na
latinskom jeziku koja znači: stanje posle infarkta srčanog mišića od prije
četiri godine i nagnječenje tijela. Prilikom pregleda ljekar je konstatovao
povredu tijela ili tačnije lijeve strane leđnog dijela tijela u predjelu ispod
lopatične regije leđa, a u vidu nekoliko oguljotina i nagnječina kože, koje su
nastale djelovanje zamahnute tupo tvrde sile, ravne površine, slabijeg
intenziteta djelovanja koja sila je djelovala na pomenuti dio tijela u
nekoliko navrata, brzo, jedno za drugim i u momentu kada povrijeđeni nije
bitnije mijenjao svoj položaj u odnosu na tu silu. Vještak je objasnio da u
momentu nastajanja ovih povreda povrijeđeni je mogao biti u ležećem položaju
lijevom stranu leđnog dijela tijela koji pripada grudnoj regiji, okrenut ka
toj sili. Povreda je mogla nastati djelovanjem zamahnute noge obuvene u nekoj
lakoj obući (patike ili slična obuća mekane strukture), a jedan broj ovih
povreda mogao je nastati i prilikom pada lijevom stranom leđnog dijela tijela
na kakvu tvrdu i ravnu podlogu, te povlačenjem po toj podlozi (kao na primjer
betonska i slično). U pogledu bolne pokretljivosti u predjelu natkoljenice
desne noge vještak je naveo da ona može biti uzrokovana različitim uzročnicima
a ukoliko se prihvati mogućnost da je nastala djelovanjem kakve sile onda je
mogla nastati djelovanjem zamahnute tupo tvrde sile, ravne površine, slabog
intenziteta djelovanja, koja je djelovala na natkoljenicu desne noge u jednom
navratu, i mogla je nastati djelovanjem zamahnute noge obuvene u nekoj mekanoj
obući, a ne može se isključiti i mogućnost nastanka ovakve povrede prilikom
pada natkoljenicom desne noge na kakvu tvrdu i ravnu podlogu, kao što je
betonska. Vještak je dao mišljenje, da se kod povrijeđenog S. radilo o
povredama tijela i moguće desne noge, koje povrede su nastale kratko vrijeme
jedna za drugom i predstavljaju i pojedinačno i u svom zbiru laku tjelesnu
povredu.
Iz Akta Forenzičkog centra Danilovgrad broj 244/12-2-3557 od
05.09.2012.godine, je utvrđeno, da su obavijestili, da Forenzički centar nema
vještaka toksikologa koji bi odgovorio na pitanja vezana na okolnosti
vještačenja nepoznate materije na dostavljenoj majici oštećenog, kao ni
tehničke mogućnosti i dovoljno široku bazu spektara za analizu ove vrste
uzoraka.
Iz Izvještaja o vještačenju Forenzičkog centra broj 2562-1/12 od
01.10.2012.godine, je utvrđeno da je na trasološku analizu dostavljena majica
koju je kritične prilike na sebi imao S. D. i trasološkim pregledom je
konstatovano da na prednjoj i zadnjoj strani majice nijesu uočena mehanička
oštećenja, a po njenoj čitavoj površini uočavaju se tragovi zaprljanosti
nepoznate tečnosti.
Iz nalaza i mišljenja vještaka finansijske struke Milenka Popovića od
04.12.2012.g. utvrdjena je protivrijednost oduzetih konvertibilnih maraka i
srbijanskih dinara u eurima, po kursu koji je važio u vrijeme izvršenja djela
odnosno 210 KM je iznosilo 107,37 eura, a 7.500 srbijanskih dinara je iznosilo
63,82 eura, kao i vrijednost dva oduzeta mobilna telefona, koja su se nalazila
u torbici oštećenog, a radilo se o telefonu marke Nokia i marke Sony ericson,
procjenjene vrijednosti po 40,00 eura i pojasne torbice, vrijednosti 5,00
eura.
Iz Izvoda iz matične knjige rođenih za Opštinu Bar, utvrđeno je da je B. V.
rođen 04.02.1995.godine u toj Opštini, a iz izvoda iz matične knjige rođenih
za Opštinu Banja Luka, utvrđeno je da je K. P., rođen ....godine u toj
Opštini.
Iz Socijalne anamneze JU Centra za socijalni rad Čelinac, od
23.08.2012.godine, utvrđeno je da sačinjen od stručnog Tima tog Centra, i u
istoj je navedeno da maloljetni K. P. živi u četvoročlanoj porodici, u
porodičnoj kući koja je funkcionalna, da su otac i majka bez zaposlenja, s tim
što otac ima mjesečni prihod u vidu vojne invalidnine, a porodica se izdržava
od poljoprivrede i stočnog fonda koji posjeduju. Majčin otac koji je inostrani
penzioner posjeduje kuću u Sutomoru u kojoj K. borave u toku ljetnje sezone i
izdaju sobe za turiste.Maloljetni K. P. nije imao status učenika jer je dva
puta pohađao prvi razred srednje škole ugostiteljskog smjera, te je zbog
velikog broja negativnih ocjena izgubio pravo na redovno školovanje. Mišljenje
stručnog Tima je bilo da maloljetni K. živi u potpunoj funkcionalnoj porodici
sa adekvatnim i podržavajućim porodičnim relacijama, da se maloljeti K. ne
nalazi u evidenciji maloljetnih lica u sukobu sa zakonom, kao ni u bazi Centra
za socijalni rad Čelinac, djece sa poremećajima u ponašanjima.
Iz Izvještaja stručnog Tima JU Centra za socijalni rad Opštine Bar i Ulcinj od
03.09.2012.godine je utvrđeno, da je sačinjen na osnovu intervjua sa
maloljetnim B. V. i razgovora sa njegovim ocem, kao i pedagoške i psihološke
obrade maloljetnika od strane stručnog Tima. Navedeno je, da maloljetni B. V.
potiče iz kompletne petočlane porodice, koji su se 1995.godine nastanili u
Italiji, da i otac i majka ostvaruju prihode radom u Italiji, te je otac i
penzionisan 2009.godine, da u gradu Breša, Italija, imaju svoj stan komforan,
koji posjeduje sve uslove za normalan život, a vlasnici su jednog stana u
Baru, dok u Sutomoru raspolažu porodičnom kućom u kojoj živi djed, i gdje se u
ljetnjem periodu okupljaju. Maloljetni V. je rođen kao prvo dijete, tokom
školovanja nije imao problema ni na vaspitnom ni na obrazovnom planu, i sada
je učenik III- razreda Srednje škole za mehaičare. Za vrijeme boravka u
Sutomoru, zadnje dvije godine maloljetni V. je radio u vulkanizerskoj radnji i
imao platu od oko 250 eura mjesečno, tako da je u dosadašnjem životu stekao i
radne navike. Maloljetni B. do sada nije evidentiran kao maloljetnik sklon
asocijalnom ili delikventnom ponašanju a u vezi kritičnog događaja,
maloljetnik je objašnajavao da nije imao želju ni materijalnu potrebu za
učinjenim, veće je pristao iz solidarnosti prema drugovima koji su insistirali
da im se priključi, te mu je zadatak bila uloga stražara.Istakli su da je
posebno vezan za brata M. D., pa pretpostavljaju da se iz osjećaja
privrženosti priklonio njemu u konkretnom slučaju. Stručni Tim je dao
mišljenje, da se kod maloljetnog B. ne uočavaju rizični faktori koji bi mogli
da ukazuju na trajniji obrazac ili na sklonost ka razvijanju nekih oblika
poremećaja ponašanja, jer da do sada nije pokazivao ispoljavanje
problematičnog ili asocijalnog ponašanja, obzirom da je odrastao u stabilnoj i
potpunoj porodici, i nijesu uočene promjene u strukturi ličnosti ili
mišljenja. Takođe je zaključeno,da se kod maloljetnog B. ne uočavaju znaci
vaspitne zanemarenosti niti elementi koji bi ukazivali na postojanje
devijantnih promjena u njegovom ponašanju, a za očekivati je da će procesom
sazrijevanja biti u stanju da vrši pravilnu diferencijaciju postupaka i
poštovati usvojene vaspitne stavove. Isti stručni Tim, je dao izvještaj i za
maloljetnog K. P., obzirom da porodica u ljetnjem periodu boravi u Sutomoru,
pa je konstatovano da je maloljetni P., zadnja dva ljeta radio kod gazde koji
je u konkretnom slučaju napadnut, da maloljetni P., planira da završi započetu
školu, smjer - kulinarski tehničar, ili svakako neki zanat, jer ne želi da
bude na teret roditeljima, a u razgovoru prihvata sugestije, te je istako da
mu je nakon svega postalo jasno koliku je grešku napravio a bez potrebe za
tim, pogotovo što mu motiv nije bio novac, naveo je da mu je žao gazde koji mu
je ukazao povjerenje, i obećao da mu se ovako nešto slično neće ponoviti.
Mišljenje stručnog Tima, je bilo da se kod maloljetnog K. P. ne uočavaju
rizični faktori koji bi mogli da ukažu da je maloljetnik sklon trajnijim
oblicima rizičnog ponašanja, ili poremećaja u toj oblasti, u odnosu na
krivično djelo pokazuje snažna osjećanja kajanja i krivice, da je odrastao u
stabilnoj porodici i do sada nije ispoljavao ponašanje koje bi se moglo
okarakterisati kao problematično, odnosno ne uočavaju se znaci vaspitne
zanemarenosti, niti elementi koji bi ukazivali na eventualne delikventne
sklonosti. Smatrali su da naglašen uticaj i nadzor porodice je od presudnog
značaja za ovog maloljetnika.
Iz Izvještaja Centra za djecu i mlade Ljubović broj 438/12 od
29.09.2012.godine, je utvrđeno da je sačinjen za maloljetnog B. V. u kojem je
navedeno, da se, generalno gledano, radi o jednom zdravom i urednom dječaku sa
kojim se može uspješno raditi, da su i sa porodicom imali dobru saradnju kroz
stalne posjete roditelja i stekli su utisak da je porodica izuzetno
zainteresovana da pomogne maloljetnom V. za prevazilaženje problema u kojima
se našao. Tokom boravka u njihovoj Ustanovi njegovo ponašanje je bilo više
nego zadovoljavajuće što pokazuje da je njegov problem tek u začetku i da se
na njega može uspješno djelovati, ponašao se u skladu sa kućnim redom sa
izrazitom odgovornošću prema obavezama i posebnim i korektnim ponašanjem prema
ljudima koji su sa njim radili, često je bio pohvaljivan i služio je kao
pozitivan primjer za ostalu djecu u Ustanovi. Obzirom na okolnosti izvršenja
djela, kao i na motiv, nije imao odgovora, ali je izrazio kajanje, pa su
naveli da prilikom odmjeravanja Mjere, treba voditi računa da Mjera ne bude
teža od problema koji ima maloljetnik. Smatrali su da bi Mjera pojačanog
nadzora od strane Organa starateljstva dala najbolje rezultate. U odnosu na
maloljetnog K. P., je navedeno da su takođe sa njim uspostavili lako kontakt,
da je komunikativan, emocionalno stabilan, da je komunikacija sa njegovom
porodicom bila redovna i odvijala se kroz posjete i telefonskim putem. U toku
boravka u njihovoj ustanovi , njegovo ponašanje je bilo izuzetno dobro, nijesu
zabilježene nikakve konfliktne radnje sa drugom djecom niti sa vaspitnim
osobljem, vrlo je uredan i odgovoran i sve obaveze je izvršavao bez ikakvih
primjedbi. Na okolnosti izvršenja djela, iz razgovora sa maloljetnim P. su
stekli utisak da motiv nije bio materijalne prirode i da tada nije shvatao
kakve posledice sve to može da ima, ali da sada izražava kajanje, s tim više
što je oštećeni poznanik njegove porodice. Smatrali su da je vrijeme provedeno
u njihovoj ustanovi ostvarilo svrhu i bila opomena za njegovo dalje ponašanje,
te da bi svaka represivna mjera, kao i izricanje bilo kakve druge mjere ili
kazne, koje bi se realizovale u institucijama, imala negativan uticaj na
maloljetnika. Budući da ima porodicu koja dobro funkcioniše, kao i da je
redovan učenik, neka od mjera za pojačan nadzor po njihovom mišljenu bi dala
najbolje rezultate.
Iz ovjerenog prevoda sa italijanskog jezika potvrde Škole zanatska radionica
"San Paolo", iz Breše, broj protokola 76/221 od 12.09.2012.godine, je utvrđeno
da je ta škola potvrdila da je B. V. redovno pohađao školsku godinu 2011/2012,
II- godinu trogodišnjeg obrazovanja za stručno zvanje tehničar za popravku
motornih vozila- popravku sistema vozila, da je prethodno položio sve ispite i
da je upisan na III- godinu trogodišnjeg obrazovanja.
Iz Sporazuma- poravnanja zaključenog 29.08.2012.godine, je utvrđeno da je tog
dana zaključen između K. M. i K. D., inače roditelja maloljetnog K. P. i S.
D., a povodom poravnanja oko naknade materijalne i nematerijalne štete, u
kojem je navedeno da su K. M. i D. na dan potpisa sporazuma isplatili na ruke
S. D. 500 eura, na ime naknade materijalne i svih vidova nematerijalne štete,
pa je oštećeni S. D. izjavio da više nema nikakvih potraživanja ni po kom
osnovu i da neće u postupku protiv K. P. tražiti naknadu štete, niti će
pokrenuti parnični postupak radi potraživanja materijalne i nematerijalne
štete, a takođe se S. D. obavezuje da se neće pridružiti krivičnom gonjenju
protiv K. P. a to iz razloga što mu se P. izvinio i što vjeruje da će se P.
popraviti i više neće činiti ista ili slična djela, jer se pokajao. Sporazum
je svojeručno potpisan od K. M., K. D. i S. D..
Iz ovjerenog prevoda sa francuskog jezika kartice kojom se potvrđuje dozvola
za obavljanje trgovačke Štand djelatnosti, je utvrđeno da glasi na ime B. D.,
sa prebivalištem u Francuskoj, koja je izdata od strane Privredne komore
Pariza dana 22.04.2010.godine, u kojoj je navedeno, da se odnosi na Štand
djelatnost "Prodaja dekorativih artikala za kuću i odjeću", te da važi do
21.04.2014.godine. Iz medicinskog izvještaja takođe prevedenog od sudskog
tumača za francuski jezik je utvrđeno da je navedeni ljekar potvrdio da B. D.
ima zdravstveni problem- izraženi sindrom klaustrofobije i u slučaju da je
zatvoren postoje opasni rizici po njegovo psihičko zdravlje. Takođe, iz
ovjerenog prevoda izvoda izdatog 10.9.2012.godine, je utvrđeno da prema
evidenciji Ministarstva pravde i sloboda Republike Francuske- Uprave za
krivična djela i pomilovanja- Nacionalni sudski registar, B. D., je
neosuđivan.
Iz izvoda iz kaznene evidencije za M. D. i S. N. je utvrđeno da ranije nijesu
osuđivani.
Cijeneći naprijed provedene dokaze i iz njih utvrđeno činjenično stanje,
dovodeći isto u logičnu vezu sa navodima optužbe i odbranom optuženih i
maloljetnika, nesumnjivo je utvrđeno da su optuženi M. D., B. D. i S. N., kao
saizvršioci učinili krivično djelo razbojništvo iz člana 242 stav 4 u vezi
stava 1 KZ-a, u svemu i na način kako je to činjenično opisano u izreci ove
presude.
Da su optuženi izvršili krivično djelo stavljeno im optužnicom na teret sud je
utvrdio prvenstveno iz priznanja optuženih M. D., S. N. i maloljetnika K. P. i
B. V.. Oni su na jasan i nedvosmislen način potvrdili da je prethodio dogovor
oko izvršenja predmetnog krivičnog djela, da su dogovorili kada će i na koji
način napasti oštećenog S., a u tome im je pomagao maloljetni K., koji im je
prethodno pokazao oštećenog S., i javio porukom, na mobilni telefon optuženog
M., kada je ovaj krenuo prema kući. Optuženi M. je potvrdio da kada su njih
četvorica krenuli prema oštećenom, bili su podijeljeni tako što je on išao sa
maloljetnim B., sa jedne strane, dok su S. i B. išli sa druge strane, te kada
su sustigli oštećenog, on, B. i S. su ga napali, dok je maloljetni B. ostao sa
strane. Tvrdio je da je optuženi B. imao sprej kojim je prvi isprskao
oštećenog, a S. je bio taj koji mu je strgao torbicu. Optuženi S. takođe
potvrđuje, da je nakon prilaska oštećenom, on ga uhvatio rukama oko struka i
skinuo mu torbicu, tako što je otkopčao. Maloljeti B. je potvrdio svoje učešće
objašnjavajući da su oštećenog napali optuženi M., S. i B., tako što ga je
optuženi B. poprskao sprejom, a S. skočio na oštećenog. Svi su potvrdili da se
oštećeni nalazio na podu nakon napada, međutim, negirali su da su oštećenog S.
udarali. U tom dijelu njihova odbrana nije mogla biti prihvaćena, jer je u
suprotnosti sa iskazima samog oštećenog, svjedokinja M., G. i M., te
medicinskom dokumentacijom i nalazom i mišljenjem vještaka medicinske struke.
Optuženi S., priznaje izvršenje krivičnog djela, učinjenog zajedno sa
optuženim M. i maloljetnim B. te potvrdjuje i predhodno postojanje dogovora,
medjutim negira da je optuženi B. bio kritične prilike sa njima, što sud nije
mogao prihvatiti, jer je u suprotnosti sa odbranama optuženog M. i maloljetnih
B. i K., kao i ostalih provedenih dokaza. Optuženi B., je takođe negirao
izvršenje predmetnog krivičnog djela, tvrdeći da je cijelo vrijeme boravio u
diskoteci "Fratelo", a da je vidio da su u toku noći iz tog lokala M., B. i
K., stalno ulazili i izlazili, jedno 4-5 puta, zadržavajući se vani po 15-20
minuta, tvrdeći pri tom, da je u lokalu cijelo vrijeme bio prisutan i S. koji
je oko 2,30-3,00 časova, pošao kući. Odbrana optuženog B. je očigledno
smišljena na izbjegavanje krivice, i u tom pravcu je direktno suprotna sa
odbranom i priznanjem optuženog S. koji je na jasan način potvrdio svoje
učešće u izvršenju predmetnog krivičnog djela, a očigledno je, izostavljajući
optuženog B., to učinio smišljeno iz razloga da pomogne optuženom B. u ovom
krivičnom postupku. Sud je prihvatio odbrane optuženog M., maloljetnog K., kao
i maloljetnog B., koji su svi bili saglasni i u objašnjenju da je nakon
izvršenja krivičnog djela dijeljen novac u WC-u lokala "Fratelo", i tom
brojanju i dijeljenju novca prisustvovali su M., S., B. i maloljetni K..
Optuženi M. je tačno naveo koliko je novca bilo, u kojoj valuti i kako je isti
podijeljen, odnosno ko je koliko dobio, a te navode potvrdio je i maloljetni
K., dok je optuženi S. tvrdio da su novac dijelili on, M. i maloljetni K., da
je on dobio 320 eura, koje je iste noći potrošio, a nije znao kako je
preostali novac podijeljen, što ukazuje da je i pri ovim navodima očigledno
štitio optuženog B., izostavljajući da je i on bio prisutan, te da je i B.
dobio svoj dio od oduzetog novca. Optuženi M., S. i maloljetni B. potvrdili su
da su kritične prilike bili pripremljeni za izvršenje djela odnosno imali su
pripremljene dukseve sa kapuljačama koje su kritične prilike bili stavili
preko glave, a optuženi M. i maloljetni B. objasnili su da je optuženi B. te
prilike neku crnu majicu navukao preko glave, tako da su mu se vidjele samo
oči.
Da su optuženi M., S., B. i maloljetni B., zajedno učestvovali u izvršenju
ovog djela nesumnjivo je proizilazilo iz iskaza oštećenog S., te svjedoka M.
K., G.S. i M. B.. Oštećeni S. je sudu potvrdio da je kritične prilike bio
napadnut, gurnut, pa je pao na beton, da je bio poprskan u predjelu glave sa
više sprejeva i da dok se nalazio na leđima, na betonu, da je zadobio dva ili
tri udarca u predjelu noge, stomaka i leđa, i da mu je tom prilikom oduzeta
torbica koju je imao oko struka. Nije se mogao izjasniti koliko njih ga je
napalo, ali je primijetio samo jednog momka sa maramom crne boje preko lica,
visine kao on ili nešto niži, puniji od njega. Iskaz oštećenog, potvrđen je i
od strane svjedoka M.K., koja je potvrdila da je vidjela tri lica koja su
oštećenog oborila na beton, čula je prskanje spreja ali nije znala da li su
svi imali sprej, ali je sprejom čak i ona bila poprskana, potvrdila je da su
oštećenog na zemlji šutirali nogama, i vidjela je kada su ti momci bježali niz
ulicu, da su dvojica bila obučena u crne dukserice sa kapuljačama, a treći da
je imao svijetlo-plavu majicu sa prugama. I svjedok G. S. je potvrdila da je
vidjela tri momka, da su sva trojica počela da prskaju sprejom, da su gurnuli
oštećenog koji je pao na beton, vidjela je da ga je jedan momak udario jednom,
a da su sva trojica bila na njemu, dok je svjedok M.B., takođe potvrdila da
lica koja je odjednom vidjela, po njoj su svi imali sprejeve u rukama i sa
svih strana prskali, da su imali odjeću sa kapuljačama, da su S., srušili na
zemlju, trojica bila na njemu i udarala ga dok je ovaj ležao na leđima.
Obzirom na ova objašnjenja oštećenog i svjedoka, opovrgnuta je odbrana M. i
mal.B. da je sprej koristio samo optuženi B., jer je pored oštećenog isprskana
sprejom i svjedok M., a svjedokinje G. i M. su bile sigurne da su sva tri
napadača imali sprej kojim su te prilike prskali. Trasološko vještačenje
Forenzičkog centra majice oštećenog je utvrdilo postojanje po njenoj čitavoj
površini tragova zaprljanosti nepoznate tečnosti, s tim što nisu imali
tehničkih mogućnosti (vještaka toksikologa) da bi se izvršila analiza te
materije.
Dakle, sud je u potpunosti prihvatio iskaze oštećenog i navedenih svjedoka i u
pogledu načina fizičkog napada, jer su isti saglasni međusobno, kao i sa
nalazom i mišljenjem vještaka medicinske struke. Naime, iz nalaza i mišljenja
vještaka medicinske struke dr Nemanje Radojevića i dr Budimira Borovinića, je
nesporno proizilazilo da se oštećeni S. D. tog 19.08.2012.godine, javio na
pregled ljekaru Hitne medicinske pomoći, koji je konstatovao povrede, a
vještaci su naveli da se radilo o oguljotini u lijevom podlopatičnom predjelu.
U pogledu mehanizma nastanka povrede utvdjeno je da je ista nastala dejstvom
zamahnute tupo tvrde mehaničke sile, slabijeg intenziteta djelovanja koja sila
je djelovala na pomenuti dio tijela u nekoliko navrata, brzo, jedno za drugim
i u momentu kada povrijeđeni nije bio mijenjao svoj položaj u odnosu na tu
silu, kao i da je povrijeđeni mogao biti u ležećem položaju okrenut ka toj
sili. Vještaci su povredu kod oštećenog kvalifikovali kao laku tjelesnu
povredu i njihove nalaze i mišljenje sud je u potpunosti prihvatio jer su dati
na osnovu pravila nauke i struke, te stranke nijesu prigovarale istima.
I pismeni dokazi, odnosno zapisnici o pretresanju stana i drugih prostorija,
kao i potvrde o privremeno oduzetim predmetima, potvrđuju odbrane optuženih
M., S. i maloljetnih B. i K., obzirom, da je u stanovima u kojima su boravili,
pronađen novac koji je oduzet po apoenima navedenim u potvrdama, te je kod
optuženog M. pronadjeno i oduzeto 685,00 eura i 620,00 sbijanskih dinara, a
kod maloljetnog K. 150,00 eura i 220 KM, dok je od optuženog B., S. i
maloljetnog B. oduzet po mobilni telefon. Iz nalaza i mišljenja vještaka
finansijske struke sud je utvrdio ukupnu vrijednost oduzetih predmeta tj.
protivvrijednost oduzetog novca u stranoj valuti - konvertibilnih maraka i
srbijanskih dinara, te vrijednost oduzetih mobilnih telefona, koji nalaz je
prihvaćen jer je takođe dat na osnovu pravila struke i nauke, na koji stranke
nijesu imale primjedbi.
Krivično djelo- razbojništvo iz člana 242 stav 4 u vezi stava 1 Krivičnog
zakonika, koje se optuženima stavlja na teret je složeno krivično djelo
sastavljeno od prinude i krađe, sastoji se od oduzimanja tuđe pokretne stvari
upotrebom sile ili prijetnje, pri čemu upotreba sile i prijetnje omogućava
oduzimanje tuđe pokretne stvari u namjeri da se njenim prisvajanjem sebi
pribavi protivpravna imovinska korist, pri čemu upotreba sile ili prijetnje
prethodi izvršenju krađe. Takođe, za ovo djelo kvalifikovanog oblika je
potrebno djelovanje optuženih kao više lica, pri čemu se pod izrazom "više
lica", podrazumijeva najmanje dva lica. U konkretnom slučaju, u noći izmedju
18/19.08.2012.g. u Sutomoru, optuženi M., S. i B. su prema oštećenom S.
upotrijebili silu, istog su udarali i nanijeli mu laku tjelesnu povredu, a
prethodno su ga poprskali sprejem i na silu mu oduzeli torbicu koju je imao
oko pojasa a u kojoj se nalazilo 2.000 eura, 210 konvertibilnih maraka 7.500
dinara Republike Srbije, mobilni telefon marke "Nokia", mobilni telefon marke
"Sony Erikson" i lična dokumenta, sve ukupne vrijednosti 2.256,19 eura, dakle,
postupali su u grupi, na način opisan u izreci presude, te je sud nesumnjivo
zaključio da su optuženi i maloljetnici htjeli izvršenje predmetnog krivičnog
djela i preduzimali su radnje u njegovom izvršenju, i to optuženi M., S. i B.,
neposrednim napadom i upotrebom sile prema oštećenom, za koje vrijeme je
maloljetni B. stajao sa strane, te njihove pojedinačno preduzete radnje
predstavljaju zajedničko djelovanje - saizvršilaštvo u ostvarivanju namjere da
od oštećenog oduzmu predmetnu torbicu, a maloljetni K. im je u izvršenju djela
pomogao tako što im je prethodno pokazao oštećenog, ukazao da ima novca od
pazara i po prethodnom dogovoru poslao SMS poruku javljajući kada je oštećeni
krenuo prema kući. Iz objektivnog postupanja optuženih i maloljetnika iz kojeg
prozilazi i njihov subjektivni odnos prema preduzetim radnjama, sud je utvrdio
da su zajednički preduzeli objektivne radnje u pravcu izvršenja predmetnog
krivičnog djela odnosno mal.K. da preduzima radnje pomaganja, i da su
pojedinačno htjeli njegovo izvršenje sa krajnjim ciljem oduzimanja stvari od
oštećenog, a radi pribavljanja protivpravne imovinske koristi. Sud je
zaključio na nesumnjiv način da su i pojedinačno optuženi i maloljetni B. bili
svjesni, a i da su zajednički imali namjeru, da od oštećenog oduzmu predmetnu
torbicu u kojoj su znali da drži novac, te da sigurno ima novca od pazara
obzirom da prodaje robu na štandu, a mal.K. je bio svjestan svojih radnji
pomaganja i sa umišljajem je pomogao optuženima u izvršenju predmetnog djela.
Nesumnjivo je da su predmetno krivično djelo izvršili u namjeri pribavljanja
protivpravne imovinske koristi jer su od oštećenog oduzeli upravo torbicu koju
je imao kod sebe, a iz iskaza oštećenog je potvrđeno koliko je novca te
prilike imao kod sebe, a u torbici su se nalazila i dva mobilna telefona, kao
i lična dokumenta oštećenog.
Sud nije prihvatio tvrdnje branilaca optuženog B. da nije dokazano da je i on
učestvovao u izvršenju ovog krivičnog djela, jer je za sud njegova odbrana
bila apsolutno neuvjerljiva i sračunata na izbjegavanje krivice, dok je s
druge strane sud prihvatio odbrane M., te maloljetnih B. i K., koji su
potvrdili učešće B. i objasnili njegove radnje u izvršenju predmetnog djela,
te nije bilo razloga, niti je neki iznio ni sam optuženi B., koji bi sudu
ukazivao na to da su ga neosnovano teretili, pogotovo što se prethodno nisu
mnogo poznavali, te nisu prethodno imali nikakve sukobe. Kako su u svojim
objašnjenjima pominjali i prisustvo brata optuženog B., L., koji se nalazio
samo u društvu sa njima u lokalima Habana i Fratelo, nije bilo razloga da kažu
da je upravo B. D. učestvovao u izvršenju djela, da to nije bilo tačno. Bez
obzira što su saslušane svjedokinje potvrđivale učešće tri lica sud je
nesumnjivo zaključio da su ta tri lica koja su napala oštećenog S. bili upravo
optuženi M. i S., a treći je bio optuženi B., obzirom, da je nesporno da se
maloljetni B. nalazio nešto dalje i da nije učestvovao u direktnom napadu na
oštećenog. Inače, svjedokinja M., je sudu potvrdila da je jedan od ta tri lica
imao majicu sa prugama, iako je navela "neku svijetlo-plavu sa prugama", pa je
očigledno da radilo o B. D., koji je u svojoj odbrani potvrdio da je kritične
večeri na sebi imao "prugastu majicu bež i bijele boje", pa je moguće da je
svjedokinja pogriješila u boji, ali je svakako bila sigurna da se radilo o
majici sa prugama. Oštećeni je rekao da je vidio lice sa crnom maramom preko
lica, visine kao on ili nešto niži i puniji od njega što je fizički ukazivalo
na optuženog B., koji je nešto niži od oštećenog i krupniji, a i svjedokinja
G. je potvrdila da je vidjela momka koji je preko lica imao crnu maramu, dok
su u odbranama optuženi M. i mal.B. tvrdili da je prije izvršenja djela upravo
optuženi B. bio stavio crnu majicu preko lica, opisali i konkretne radnje koje
je optuženi B. preduzimao, nakon predhodnog dogovora za izvršenje djela.
Takodje je u svojoj odbrani i mal. K. potvrdio da su, dok je čekao ispred
lokala "Fratelo", prvo naišli S. i B., i da mu je upravo optuženi B., na
njegovo pitanje "što je bilo", podižući palac, dao znak u smislu "dobro je,
odrađeno je".
Odlučujući o kazni za optužene M., S. i B., sud je u smislu člana 42 Krivičnog
zakonika cijenio sve okolnosti koje utiču da kazna bude veća ili manja, pa je
od olakšavajućih okolnosti na strani optuženog M. cijenio da se radi o mlađoj
osobi, mlađem punoljetnom licu koji je u vrijeme izvršenja djela imao 19
godina, da je izrazio iskreno kajanje i žaljenje zbog učinjenog, da je lošeg
imovnog stanja, da nije sklon vršenju krivičnih djela, obzirom da ranije nije
osuđivan, da se oštećeni na glavnom pretresu nije pridružio krivičnom
gonjenju, kao i da je priznao izvršenje predmetnog krivičnog djela, dok
otežavajućih okolnosti nije bilo na njegovoj strani. Na strani optuženog S.,
sud je takođe cijenio da se radi o mlađoj osobi, koji je u vrijeme izvršenja
djela imao 20 godina, da je izrazio kajanje i žaljenje zbog učinjenog, da nije
ranije osuđivan, da se oštećeni na glavnom pretresu nije pridružio krivičnom
gonjenju, te je priznao da je učestvovao u izvršenju ovog krivičnog djela, dok
otežavajućih okolnosti na njegovoj strani nije bilo i kod optuženog B., sud je
cijenio da se radi o mlađoj osobi, da se oštećeni nije pridružio krivičnom
gonjenju, te da ranije nije osuđivan, a nije bilo ni otežavajućih okolnosti.
Imajući u vidu navedene okolnosti sud je iste cijenio u svom zbiru kao
naročito olakšavajuće okolnosti, pa je u smislu člana 45 i 46 Krivičnog
zakonika optuženima ublažio kaznu ispod zakonskog minimuma zaprijećenosti za
ovo djelo osudivši ih na kaznu zatvora u trajanju od po 1 godinu, sa
uvjerenjem suda da će se sa ovom kaznom u okviru opšte svrhe izricanja
krivičnih sankcija po članu 4 Krivičnog zakonika postići svrha kažnjavanja,
odnosno uticati na optužene da ubuduće ne vrše ovakva ili slična krivična
djela
Kako je sud optužene oglasio krivim to ih je, shodno čl.226 i 229 ZKP-a
obavezao na solidarno plaćanje troškova krivičnog postupka u iznosu od 170,50
eura, koji se odnose na troškove vještaka finansijske struke, a optuženi M. i
na plaćanje troškova koji se odnose na branioca po službenoj dužnosti, koji je
prethodno snosio ovaj sud, dok je paušal u iznosu od po 100 eura, odmjeren
srazmjerno složenosti predmeta, dužini trajanja postuku te imovinskim
prilikama optuženih.
Shodno članu 51 KZ optuženima M.,S. i B. se u kaznu zatvora uračunalo vrijeme
provedeno u pritvoru, optuženom M. u periodu od 19.8.2012. do
11.12.2012.godine, optuženom S. od 19.8.2012. do 19.9.2012.godine, a optuženom
B. od 19.8.2012.godine, koji pritvor je produžen do pravnosnažnosti presude, s
tim što ne može biti duži od izrečene kazne zatvora.
Sud je tako nesporno utvrdio na osnovu već obrazloženih dokaza da su u
izvršenju predmetnog krivičnog djela zajedno sa punoljetnim optuženima
učestvovali i maloljetni B. V. i K. P., koji su u potpunosti i priznali
izvršenje predmetnog djela na način opisan u izreci odluke, pa su se u
njihovim radnjama stekli svi bitni elementi bića krivičnog djela razbojništva
iz čl.242. st.4 u vezi st.1 u vezi čl.23 KZ, u odnosu na mal. B. i
razbojništva iz čl. 242.st.4 u vezi st.1 u vezi čl.25 KZ, u odnosu na mal.K..
Takodje je nesporno da su u vrijeme izvršenja predmetnog krivičnog djela bili
maloljetni, što je utvrdjeno uvidom u izvode iz matičnih knjiga rođenih.
Odlučujući o izricanju vaspitne mjere prema maloljetnicima sud je cijenio sve
okolnosti koje mogu biti od uticaja za izricanje vaspitne mjere kojom će se
najbolje postići svrha izricanja, pri tom posebno vodeći o uzrastu
maloljetnika, stepenu njihove duševne razvijenosti, psihička svojstva,
sklonosti i stepenu vaspitne zapuštenosti, dosadašnje vaspitanje, kao i
sredinu i prilike u kojima žive. Sud je tako pribavio izvještaje Centra za
socijalni rad, kao i izvještaj Centra za djecu i mlade "Ljubović", gdje su
bili smješteni nakon izvršenja djela, iz kojih izvještaja je nesporno
proizilazilo da maloljetnici prethodno nijesu bili vaspitno zapušteni, da
inače potiču iz potpunih porodica, da je porodica bila zainteresovana da
pomogne u prevazilaženju nastalog problema u ponašanju maloljetnika, te da su
maloljetnici pokazali dobre rezulatate i bili zainteresovani da koriguju svoje
dalje ponašanje u pozitivnom smjeru. Iz izvještaja je nesporno proizilazilo da
maloljetnici nijesu ponašanjem ukazivali na eventualne delikventne sklonosti,
ni vaspitne zanemarenosti i smatrali su da je naglašen uticaj i nadzor
porodice od presudnog značaja, odnosno da bi svaka represivna mjera koja bi se
realizovala u institucijama, imala negativan uticaj na maloljetnike. Zbog
navedenog, i uopšte korektnog ponašanja maloljetnih i na glavnom pretresu,
koji su u potpunosti priznali izvršenje krivičnog djela, izrazili iskreno
kajanje i žaljenje zbog učinjenog djela, te tvrdili da im se tako nešto
sigurno neće ponoviti, sud je bio mišljenja da izricanje predložene vaspitne
mjere - institucionalne mjere prema maloljetnicima ne bi bilo adekvatno, zbog
čega se sud opredijelio za izricanje vaspitne mjere pojačanog nadzora od
strane organa starateljstva. Sud je smatrao, da je boravak u vaspitnoj
ustanovi "Ljubović", u trajanju od 4 mjeseca dovoljno uticao na razmišljanje
maloljetnika u pogledu budućeg pravilnog ponašanja u skladu sa prihvaćenim
društvenim i pravnim normama, te je uzeto u obzir da imaju porodicu koja brine
o njima, te i ubuduće mogu učestvovati u daljem vaspitanju maloljetnika, kao i
to da mal.B. treba da se vrati redovnom, a mal.K. vanrednom školovanju. Dakle,
uz adekvatan pojačan nadzor i pomoć Organa starateljstva u mjestu gdje stanuju
sa roditeljima i porodicom, sud je smatrao opravdanim izricanje vaspitne mjere
pojačanog nadzora organa starateljstva iz čl.22 Zakona o postupanju prema
maloljetnicima u krivičnom postupku, koja ima trajati najmanje 6 mjeseci, a
najduže 2 godine, s tim što će sud naknadno odlučiti o njenom prestanku, a o
sprovodjenju izrečene mjere će se starati Centar za socijalni rad u Baru za
mal.B. i Centar za socijalni rad u Čelincima za mal. K..
Takodje, sud je obavezao optužene, te zakonske zastupnike maloljetnika da
oštećenom S. D., na ime naknade štete solidarno plate utvrđeni iznos od
2.256,19 eura, u datom roku, pod prijetnjom prinudnog izvršenja, obzirom da je
oštećeni na glavnom pretresu potvrdio da je sa roditeljima maloljetnog K.
zaključio sporazum, kojim su ga obeštetili sa 500 eura, u koji je i sud
izvršio uvid, međutim, postavljao je imovinsko pravni zahtjev obzirom da nije
u potpunosti obeštećen.
VIŠI SUD U PODGORICI
Dana, 11.12.2012.godine
ZAPISNIČAR, PREDSJEDNIK VIJEĆA-SUDIJA,
Borka Jelenković,s.r. Vesna Pean,s.r.
PRAVNA POUKA:
Protiv ove presude dozvoljena je žalba Apelacionom sudu Crne Gore, u roku od
15. dana, od dana prijema pismenog otpravka rješenja, a preko Višeg suda u
Podgorici.
Tačnost otpravka, tvrdi i
o v j e r a v a ;
Namještenik suda,
Borka Jelenković