K.br.35/13
U IME CRNE GORE
OSNOVNI SUD U DANILOVGRADU kao prvostepeni krivični, po sudiji Vladimiru
Novoviću, kao pojedincu, uz učešće Branke Nikolić, kao zapisničara, u
krivičnom predmetu okrivljenog R. R. iz Danilovgrada, zbog krivičnog djela
nedozvoljeno držanje oružja i eksplozivnih materija iz čl.403 st.1 KZ,
odlučujući po optužnom predlogu Osnovnog državnog tužilaštva iz Podgorice
Kt.br.435/13 od 29.04.2013.godine, koji je na glavnom pretresu zastupala
Snežana Šišević, zamjenik ODT-a iz Podgorice, nakon održanog glavnog i javnog
pretresa dana 08.07.2013.godine u prisustvu zastupnika optužnog predloga i
okrivljenog, donio je dana 11.07.2013.godine i istog dana javno objavio
P R E S U D U
Okrivljeni R. R. JMBG, zvani "R.", od oca V. i majke S., rodjene K., rodjen
....godine u P., sa mjestom prebivališta u D. - naselje .., državljanin Crne
Gore, pismen, završio osnovnu školu, nezaposlen, oženjen, otac troje djece,
lošeg imovnog stanja, neosudjivan.
Kriv je
Što je:
U martu 2013.godine, u Danilovgradu, u naselju KPD, u svom stambenom objektu,
svjestan svog djela čije izvršenje je htio, znajući da je njegovo djelo
zabranjeno, suprotno članu 10a st.2 Zakona o oružju, neovlašćeno držao vatreno
oružje-pištolj marke "CZ", model 57, fabričkog broja C-63299, kalibra 7,62 mm
i 7 metaka kalibra 7,62 mm za koje, shodno čl. 27 Zakona o oružju, nije
posjedovao oružni list.
- čime je počinio krivično djelo nedozvoljeno držanje oružja i eksplozivnih
materija iz čl.403 st.1 KZ.
Pa sud okrivljenom primjenom citiranih zakonskih propisa, te čl. 4, 5, 15, 36,
42, 52, 53 i 54 KZ i čl.226, 229 i 374 ZKP-a, i z r i č e
USLOVNU OSUDU
Kojom mu utvrdjuje kaznu zatvora u trajanju od 3 (tri) mjeseca i istovremeno
odredjuje da se ista neće izvršiti ako okrivljeni za vrijeme od 1 (jedne)
godine po pravosnažnosti presude ne učini novo krivično djelo.
Dužan je okrivljeni da na ime troškova krivičnog postupka-sudskog paušala
uplati budžetu Crne Gore iznos od 30,00 eura, a u roku od 15 dana po
pravosnažnosti presude.
Na osnovu čl.75 st.1 KZ, od okrivljenog se trajno oduzima pištolj marke "CZ",
model 57, fabričkog broja 63299, kalibra 7,62 mm i 7 metaka kalibra 7,62 mm.
O b r a z l o ž e nj e
Optužnim predlogom ODT-a Podgorica Kt.br.453/13 od 29.04.2013.godine,
stavljeno je na teret okrivljenom R.R. izvršenje krivičnog djela nedozvoljeno
držanje oružja i eksplozivnih materija iz čl.403 st.1 KZ. Zastupnik optužbe je
na glavnom pretresu u završnoj riječi precizirao činjenični opis krivičnog
djela iz optužnog predloga tako što je u 1 redu poslije riječi "Danilovgradu"
stavio riječi "u naselju KPD" i u 3 redu poslije "10 a" stavio "stav 2", dok
je pravna kvalifikacija ostala ista. Predložio je da sud okrivljenog oglasi
krivim i osudi po zakonu, te da prema okrivljenom izrekne mjeru bezbjednosti
oduzimanja predmeta izvršenja ovog krivičnog djela.
Okrivljeni R.R. u odbrani datoj u istražnom postupku i na glavnom pretresu u
bitnom je naveo da je tačno da je u martu mjesecu 2013.godine, u naselju KPD,
koje pripada području opštine Danilovgrad, u svojoj kući u spavaćoj sobi,
držao ispravni pištolj marke "Zastava" kal. 7,62 mm, kao i metke od tog
pištolja. Pojasnio je da je predmetno oružje naslijedio od pokojnog oca V. R.,
koji je preminuo 2004.godine, a nakon sprovedenog ostavinskog postupka u
Osnovnom sudu u Danilovgradu. Istakao je da za predmetni pištolj ima oružni
list koji glasi na ime njegovog pokojnog oca, da oružni list nije prevodio
poslije isteka važnosti na svoje ime isključivo usljed nedostatka finansijskih
sredstava. U završnoj riječi nije imao šta da kaže.
Sud je na glavnom pretresu u dokaznom postupku pročitao potvrdu o privremeno
oduzetim predmetima Uprave policije Ispostava Danilovgrad od
25.03.2013.godine, izdatu na ime okrivljenog R.R., izvršio uvid u oružni list
SUP-a Titograd, izdat na ime R.V., pročitao rješenje Osnovnog suda u
Danilovgradu O.br. 2/05 od 30.06.2005.godine, a koje je postalo pravosnažno
26.10.2005.godine, izvršio uvid u pištolj marke "CZ" model 57, kal 7,62 mm,
fab.br. C-63299 i 7 metaka kal. 7,62 mm, pročitao izvještaj o balističkoj
analizi Uprave policije Forenzičkog centra br. 956/13 od 28.03.2013.godine i
pročitao izvod iz kaznene evidencije Uprave policije PJ Podgorica br.
29-245/13-8666/2-1430 od 15.05.2013.godine, izdat na ime okrivljenog R.R..
Iz potvrde o privremeno oduzetim predmetima Uprave policije Ispostava
Danilovgrad od 25.03.2013.godine, izdate na ime okrivljenog R.R., utvrđuje se
da su dana 25.03.2013.godine ovlašćeni policijski službenici od okrivljenog
oduzeli: pištolj marke "CZ" kalibra 7,62 mm, fab.br.63299, 7 metaka kalibra
7,62 mm i oružni list izdat od SUP-a Titograd, na ime R.V., čija je važnost
istekla dana 12.06.2005.godine.
Iz oružnog lista SUP-a Titograd, izdatog na ime R.V., utvrđuje se da je isti
izdat za pištolj marke "Zastava" kal. 7,62 mm, fab.br. 63299, te da je oružni
list važio do 12.06.2005.godine.
Iz rješenja Osnovnog suda u Danilovgradu O.br.2/05 od 30.06.2005.godine, koje
je postalo pravosnažno 26.10.2005.godine, utvrđuje se da je na pištolju marke
"Zastava", kal. 7,62 mm, fab. br. 63299, iza smrti R.V. (preminuo
20.09.2004.godine), za zakonskog nasljednika oglašen njegov sin-okrivljeni
R.R..
U izvještaju o balističkoj analizi Uprave policije Forenzičkog centra
br.956/13 od 28.03.2013.godine navedeno je da je na vještačenje dostavljen
pištolj marke "CZ", model 57, fabričkog broja C-63299, kalibra 7,62 mm i 7
metaka za pištolj kalibra 7,62 mm. Dalje je navedeno da je vizuelnim pregledom
i praktičnom provjerom potvrđeno da je pištolj funkcionalan, te da je iz
dostavljenog pištolja pucano, nakon čega cijev nije čišćena.
Uvidom u pištolj i metke utvrđuje se da se radi o pištolju marke "CZ" model
57, kal. 7,62 mm, fab.br. C-63299 i 7 metaka kal. 7,62 mm.
Iz izvoda iz kaznene evidencije Uprave policije PJ Podgorica br.
29-245/13-8666/2-1430 od 15.05.2013.godine, izdatog na ime okrivljenog R.R.,
utvrđuje se da isti nije osuđivan.
Na osnovu naprijed izložene činjenične gradje koja proizilazi iz sadržine
dokaza provedenih na glavnom pretresu, ovaj sud je nesumnjivo zaključio da su
se u radnjama okrivljenog R.R. stekla sva bitna obilježja bića krivičnog djela
nedozvoljeno držanje oružja i eksplozivnih materija iz čl. 403 st.1 KZ. Naime,
okrivljeni je u martu 2013.godine, u Danilovgradu, u naselju KPD, u svom
stambenom objektu, svjestan svog djela čije izvršenje je htio, znajući da je
njegovo djelo zabranjeno, suprotno članu 10a st.2 Zakona o oružju, neovlašćeno
držao vatreno oružje-pištolj marke "CZ", model 57, fabričkog broja C-63299,
kalibra 7,62 mm i 7 metaka kalibra 7,62 mm za koje, shodno čl. 27 Zakona o
oružju, nije posjedovao oružni list.
Okrivljeni R.R. u odbrani nije poricao da je u martu 2013.godine, u
Danilovgradu, u naselju KPD, u svom stambenom objektu i to u spavaćoj sobi,
držao ispravno vatreno oružje pištolj marke "CZ", model 57, fabričkog broja
C-63299, kalibra 7,62 mm i 7 metaka kalibra 7,62 mm, da je ove predmete
naslijedio poslije smrti oca V., da je znao da je oružni list za predmetni
pištolj, koji je izdat na ime njegovog pokojnog oca V. istekao, te da se nije
obraćao nadležnom organu za prevod i produženje oružnog lista, zbog nedostatka
finansijskih sredstava. Ovakvo činjenično stanje potvrđuje se i potvrdom o
privremeno oduzetim predmetima Uprave policije Ispostava Danilovgrad od
25.03.2013.godine, oružnim listom SUP-a Titograd, izdatim na ime R.V.,
rješenjem Osnovnog suda u Danilovgradu O.br. 2/05 od 30.06.2005.godine, koje
je postalo pravosnažno 26.10.2005.godine, te uvidom u pištolj marke "CZ" model
57, kal 7,62 mm, fab.br. C-63299 i 7 metaka kal. 7,62 mm.
Iz rješenja Osnovnog suda u Danilovgradu O.br.2/05 od 30.06.2005.godine, koje
je postalo pravosnažno 26.10.2005.godine, utvrđuje se da je na predmetnom
pištolju, iza smrti R.V. (preminuo 20.09.2004.godine), za zakonskog
nasljednika oglašen njegov sin-okrivljeni R.R., dok se iz oružnog lista SUP-a
Titograd, a za navedeni pištolj, utvrđuje da je isti izdat na ime R.V., te da
je važio do 12.06.2005.godine.
Dakle, okrivljeni je držao predmetno vatreno oružje i municiju, a da za to
nije imao oružni list. Ovo s toga što je oružni list za predmetni pištolj bio
izdat na ime R.V., a uz to je i istekao.
Članom 10a st.2 Zakona o oružju propisano je da je zabranjeno nabavljanje,
držanje i nošenje oružja kategorije B (u koje spada predmetni pištolj) bez
odgovarajuće isprave o oružju, dok je čl.27 istog zakona propisano da se
oružni list izdaje za držanje oružja ili za držanje i nošenje oružja.
Predmetnom oružnom listu koji je glasio na ime R. V. je istekao rok važenja i
to više godina. Činjenica da je okrivljeni posjedovao oružni list, koji nije
glasio na njegovo ime i kojem je istekao rok važenja, je bez uticaja na
pitanje krivice okrivljenog, s obzirom da je odredbom čl.46 Zakona o oružju
propisano da se nasljedniku oružja može, na njegov zahtjev, izdati oružni list
za držanje oružja, ukoliko ispunjava uslove iz čl. 17 st.1 Zakona o oružju, te
da je odredbom čl. 47 Zakona o oružju propisano da ako nasljednik ne podnese
zahtjev za izdavanje oružnog lista u roku od 60 dana od završetka ostavinskog
postupka ili ako je takav zahtjev odbijen, Ministarstvo će oduzeti oružje i
municiju i postupiti na način propisan čl. 54 istog Zakona. Prema tome
činjenica da okrivljeni nakon nasljeđivanja oružja (rješenje o nasljeđivanju
pravosnažno 26.10.2005.godine) ima oružni list na ime pokojnog oca i koji je
istekao, ne isključuje njegovu krivicu u pravcu izvršenja predmetnog krivičnog
djela, a što je sve okrivljenom bilo poznato. Krivično djelo nedozvoljeno
držanje oružja i eksplozivnih materija iz čl.403 st.1 KZ, čini onaj ko
neovlašćeno izradjuje, prodaje, nabavlja, vrši razmjenu, nosi ili drži vatreno
oružje, municiju ili eksplozivne materije. Okrivljeni je svakako znao i bio
svjestan da je držanje oružja i municije sa oružnim listom koji ne glasi na
njegovo ime i koji je istekao, kažnjivo, odnosno znao je da predmetno vatreno
oružje i municiju drži protivpravno, bez oružnog lista, dakle neovlašćeno, što
je i htio, pa je u izvršenju predmetnog krivičnog djela postupao sa direktnim
umišljajem jer je bio svjestan svog djela i htio je njegovo izvršenje.
Sud je u skladu sa činjeničnim utvrđenjem precizirao činjenični opis krivičnog
djela na način određen kao u izreci presude, ne povrjeđujući na taj način
objektivni identitet optužnog akta.
Sud je prilikom odlučivanja o vrsti i visini krivične sankcije, imao u vidu
sve okolnosti na strani okrivljenog koje su značajne za njen izbor i visinu, u
smislu čl. 42 KZ, pa je od olakšavajućih okolnosti na strani okrivljenog našao
da je oženjen, da je otac troje djece i da je neosuđivan, što je utvrđeno iz
citiranog izvoda iz kaznene evidencije, dok otežavajućih okolnosti nije bilo,
pa je sud okrivljenom izrekao uslovnu osudu, kojom mu je utvrdio kaznu zatvora
u trajanju od 3 (tri) mjeseca i istovremeno odredio da se ista neće izvršiti
ako okrivljeni u roku od 1 (jedne) godine po pravosnažnosti presude ne izvrši
novo krivično djelo. Sud je našao da se u konkretnom slučaju, a imajući u vidu
naprijed navedene olakšavajuće okolnosti, može očekivati da će se upozorenjem,
uz prijetnju kaznom uticati na okrivljenog da ubuduće ne vrši krivična djela,
te da nije nužno da se kazna primijeni radi krivično – pravne zaštite, pa sud
nalazi da će se u konkretnom slučaju uslovnom osudom iz izreke ove presude u
potpunosti ostvariti svrha izricanja ove krivične sankcije iz čl. 52 KZ u
okviru opšte svrhe izricanja krivičnih sankcija iz čl. 4 st. 2 KZ.
O troškovima krivičnog postupka odlučeno je na osnovu čl. 226 i 229 ZKP-a, pa
kako je okrivljeni oglašen krivim, isti je obavezan da plati budžetu Crne Gore
na ime troškova krivičnog postupka – sudskog paušala iznos od 30,00 eura, koji
iznos je odmjeren srazmjerno trajanju, složenosti ovog postupka i imovnom
stanju okrivljenog. Navedeni iznos okrivljeni je dužan platiti u roku od 15
dana po pravosnažnosti presude.
Mjera bezbjednosti oduzimanja predmeta i to pištolja marke "CZ", model 57,
fabričkog broja 63299, kalibra 7,62 mm i 7 metaka kalibra 7,62 mm izrečena je
na osnovu čl.75 st.1 KZ, jer se radilo o predmetima upotrijebljenim za
izvršenje krivičnog djela, a koji su svojina učinioca.
Sud je cijenio i druge provedene dokaze pa je našao da nijesu od uticaja na
odluku u ovoj krivičnoj stvari.
Na osnovu izloženog, a primjenom čl.374 ZKP-a, odlučeno je kao u izreci ove
presude.
ZAPISNIČAR S U D I J A
Branka Nikolić Vladimir Novović
D-na:
- ODT Podgorica
- okrivljenom R.R.
PRAVNA POUKA: Protiv ove presude može se izjaviti žalba Višem sudu u Podgorici
u roku od 8 dana od dana prijema pismenog otpravka, a preko ovog suda.