OSNOVNI SUD U ROŽAJAMA
K.br. 226/11
U IME CRNE GORE
Sudija Osnovnog suda u Rožajama Milosav Zekić, uz učešće zapisničara Aide
Luboder , rješavajući po optužnom predlogu Osnovnog državnog tužilaštva iz
Rožaja Kt.br. 245/11 od 23.12.2011.g. podnijet protiv okrivljenog A. H. iz
Rožaja, zbog krivičnog djela ugrožavanje sigurnosti iz čl. 168. st. 1.
Krivičnog zakonika, nakon održanog glavnog i javnog pretresa u prisustvu
Zamjenika Osnovnog državnog tužioca Aldina Kalača, oštećenog D. H. i
okrivljenog, dana 31.01.2012.g. donio je i javno objavio
P R E S U D U
Okrivljeni A. H. , JMBG ., od oca I. i majke H. , rodj. H. , rodjen ..g. u
Rožajama, gdje i živi- naselje Ibarac, drž. CG, razumije crnogorski jezik,
njegov jezik je crnogorski, pismen, završio SSS, nezaposlen, oženjen , otac
petoro maloletne djece siromašnog imovnog stanja, neosudjivan.
K R I V J E
Što je
dana 17.12.2011.g. oko 11,30 časova, u ulici "13 Juli" u Rožajama ugrozio
sigurnost, D. H., prijetnjom da će napasti na njegov život i tijelo, na način
što mu je uputio prijeteće riječi: "jebem ti majku, jebem te usta, ja ću te
ubiti, prebiti, da si sam znao bih šta ću sa tobom ali ne mogu jer su djeca sa
tobom, sačeka ću te i ubiću te."
- čime je izvršio krivično djelo ugrožavanje sigurnosti iz čl. 168. st. 1.
Krivičnog zakonika
pa mu sud primjenom pomenutog zakonskog propisa i čl. 4, 13,15,32, 36, 42, 52,
53 i 54 KZ i 374 ZKP izriče
USLOVNU OSUDU
Kojom mu utvrđuje kaznu zatvora u trajanju od 60 (šezdeset) dana i istovremeno
određuje da se kazna neće izvršiti ukoliko osuđeni u roku od jedne godine ne
izvrši novo krivično djelo.
Da plati ovome sudu na ime troškova krivičnog postupka paušalni iznos od 30,00
eura, u roku od 15 dana po pravosnažnosti ove presude.
Odštetnog zahtjeva nije bilo.
O b r a z l o ž e nj e
Osnovno državno tužilaštvo iz Rožaja, podnijelo je ovome sudu optužni predlog
Kt.br. 245/11 od 23.12.2011.g protiv okrivljenog A. H.a iz Rožaja zbog
krivičnog djela ugrožavanje sigurnosti iz čl. 168. st. 1. 1. Krivičnog
zakonika.
Zamjenik ODT Aldin Kalač je u završnoj riječi istakao da precizira činjenični
opis djela u pogledu inkriminisanih riječi koje je okrivljeni uputio
oštećenom, kao u dispozitivu ove presude, dok u ostalom dijelu činjenični opis
i pravna kvalifikacija ostaju neizmijenjeni, te je predložio da sud
okrivljenog oglasi krivim zbog krivičnog djela koje mu je optužbom stavljeno
na teret i da mu izrekne uslovnu osudu, kojom će mu utvrditi kaznu zatvora u
trajanju od 60 (šezdeset) dana i istovremno odrediti da se kazna neće izvršiti
u koliko isti u roku od jedne godine ne izvrši novo krivično djelo.
Oštećeni D. H. je u završnoj riječi istakao da se ne pridružuje krivičnom
gonjenju u odnosu na okrivljenog, niti postavlja odštetni zahtjev.
Okrivljeni je u svojoj odbrani istakao: da sa oštećenim Delijom Halilovićem od
ranije nije u dobrim odnosima. Da je dana 17.12.2011.g. oko 11,30 h u Ulici
"13. Juli" u Rožajama primjetio svog sinovca-oštećenog D. H. koji je sjedio u
vozilu, pa je prišao do njega i pitao ga kada će mu vratiti 200,00 eura koje
mu duguje od prije dvije godine. Tom prilikom oštećeni je reagovao tako što je
izašao iz vozila i rekao mu da mu nikada neće vratiti novac i da će njemu i
njegovom bratu A. dati za sva vremena, našta mu je odgovorio da će vidjeti da
li će mu vratiti novac ili ne i otišao je kući. Istakao je da tom prilikom
nije uputio oštećenom bilo kakve uvredljive i prijeteće riječi. U kolima
nijesu bila ni njegova djeca niti supruga, već je supruga izlazila iz pošte,
kada je on pošao sa lica mjesta, tako da nije mogla čuti razgovor između njega
i oštećenog. Predložio je da ga sud oslobodi od optužbe, jer smatra da nije
izvršio djelo za koje je optužen, a ako ga oglasi krivim da ga što blaže
kazni. Obećao je da u buduće neće vršiti bilo kakva krivična djela.
Po ovoj krivičnopravnoj stvari sud je izveo dokaze, saslušao svjedoka-
oštećenog D.H., svjedoka A. H. i izvršio uvid u izvod iz kaznene evidencije na
ime okrivljenog.
Cijeneći odbranu okrivljenog i sve izvedene dokaze kako pojedinačno, tako i u
međusobnoj vezi u smislu čl. 370. st. 3. Zakonika o krivičnom postupku (ZKP) ,
sud je nesumljivo utvrdio činjenično stanje kao u dispozitivu ove presude.
Utvrđeno činjenično stanje proizilazi iz dokaza izvedenih u postupku.
Naime, iz iskaza svjedoka-oštećenog D. H. proizilazi da sa okrivljenim od
ranije nije u dobrim odnosima. Da je kritičnog dana pošao sa svojom suprugom i
djecom do grada da bi primili socijalu u pošti Rožaje. Kada su došli u grad
parkirao je vozilo u Ul. "13. Juli" i sa djecom ostao u vozilu, dok je njegova
supruga pošla da uzme socijalu. Tada je kod njega prišao okrivljeni, pokucao
mu na prozor, otvorio vrata od vozila i rekao mu da ne izlazi iz auta, a zatim
mu je uputio prijeteće riječi "jebem ti majku, jebem te usta, ja ću te ubiti,
prebiti, da si sam znao bih šta ću sa tobom ali ne mogu jer su djeca sa tobom,
sačeka ću te i ubiću te", koje prijetnje je shvatio veoma ozbiljno, i osjećao
se ugroženim. U tom momentu ka vozilu je prilazila njegova supruga koja je
čula riječi koje mu je uputio okrivljeni, koji je nakon toga ušao u svoja kola
i otišao sa lica mjesta.
Iz iskaza svjedoka A. H. proizilazi da je kritičnog dana pošla sa svojim
suprugom i dvoje djece, starih 2,5 godine i 3 mjeseca, da uzmu socijalu u
pošti Rožaje. Da je oštećeni parkirao vozilo u blizini pošte i ostao sa djecom
u kolima, dok je ona pošla da uzme socijalu. Kada se je vraćala iz pošte,
vidjela je okrivljenog kako stoji pored vozila i čula da psuje majku i oca
oštećenom. Čula je i djecu kako plaču-vrište, pa je otrčala do njih i ušla u
vozilo da bi ih smirila a okrivljeni je i dalje upućivao oštećenom prijtnje
govore ći mu da će ga ubiti, ali ne može sada zbog djece i dr. riječi, nakon
čega je otišao prema njegovim kolima. Nije čula da je okrivljeni tražio
oštećenom da mu vrati neki novac, niti joj je poznato da mu oštećeni duguje
novac.
Imajući u vidu iskaz oštećenog koji je na veoma jasan, ubjedljiv i objektivan
način predstavio cijeli tok događaja, te dovodeći njegov iskaz u vezu sa
iskazom svjedoka A. H. koja je u bitnom potvrdila iskaz oštećenog, zaista se
nedvosmisleno utvrđuje da je okrivljeni kritičnog dana ugrozio sigurnost
oštećenog, upućujući mu navedene prijetnje, koje su po svom karakteru i
okolnostima pod kojima su iznijete, bile ozbiljne i objektivno podobne da kod
oštećenog izazovu osjećaj straha, lične ugroženosti i nesigurnosti, pa samim
tim i podobne da ugroze njegov život i tijelo.
Sud je cijenio iskaz okrivljenog pa je isti prihvatio u dijelu u kojem ne
spori činjenice koje su već utvrđene u postupku. Međutim iskaz okrivljenog u
dijelu u kojem ističe da nije uputio oštećenom navedene prijeteće riječi, te
supruga oštećenog i djeca nijesu bila na lice mjesta, sud nije prihvatio
obzirom da je njegov iskaz u ovom dijelu neobjektivan, neuvjerljiv i opovrgnut
iskazom oštećenog koji nalazi oslonca i u iskazu svjedoka A. H. kojima je sud
poklonio punu vjeru, tako da je očigledno da okrivljeni sa ovakvom odbranom
smišljeno i sračunato nastoji da izbegne krivičnopravnu odgovornost.
Dakle u postupku je utvrđeno da je okrivljeni dana 17.12.2011.g. oko 11,30
časova, u ulici "13 Juli" u Rožajama ugrozio sigurnost, Delije Halilovića,
prijetnjom da će napasti na njegov život i tijelo, na način što mu je uputio
prijeteće riječi: "jebem ti majku, jebem te usta, ja ću te ubiti, prebiti, da
si sam znao bih šta ću sa tobom ali ne mogu jer su djeca sa tobom, sačeka ću
te i ubiću te", koje prijetnje su bile ostvarive,i podobne da kod oštećenog
izazovu osjećaj straha, lične ugroženosti i nesigurnosti, te da su takav
osjećaj upravo izazvale kod njega.
Imajući u vidu utvrđeno činjenično stanje, sud je djelimično izmijenio
činjenični opis djela u pogledu vremena izvršenja djela i prilagodio ga
utvrđenom činjeničnom stanju, kao u dispozitivu ove presude, smatrajući da
time nije povrijeđen identitet optužbe i presude.
Cijeneći pshički odnos okrivljenog prema učinjenom krivičnom djelu, sud je
našao da je isti bio svjestan svog djela tj. svjestan da upućivanjem navedenih
prijetnji, ugrožava sigurnost oštećenog i to je htio pa je postupao sa
umišljajem.
Pravnom ocjenom utvrđenog činjeničnog stanja, sud je našao da su u radnjama
okrivljenog sadržani svi bitni elementi krivičnog djela ugrožavanje sigurnosti
iz čl. 168. st. 1. KZ, za koje djelo je sud istog oglasio krivim i izrekao mu
uslovnu osudu, utvrđujući mu pri tom kaznu zatvora u trajanju od šezdeset dana
i istovremeno odredio da se kazna neće izvršiti u koliko isti u roku od jedne
godine ne izvrši novo krivično djelo.
Prilikom izricanja ovakve vrste izricanja krivične sankcije, sud je imao u
vidu težinu izvršenog krivičnog djela, stepen krivice okrivljenog, stepen
nastupjele posledice, okolnosti pod kojima je djelo izvršeno, držanje
okrivljenog nakon izvršenog djela, cijeneći pri tom kao olakšavajuće okolnosti
raniju neosuđivanost okrivljenog, njegove porodične prilike-otac petoro
maloletne djece i siromašno imovno stanje, pa je sud u nedostatku otežavajućih
okolnosti, a vodeći pri tom računa i o stavu oštećenog da se ne pridružuje
krivičnom gonjenju ODT-a, niti postavilja odštetni zahtjev, našao da je imalo
mjesta izricanju ovakve vrste krivične sankcije, ubijeđen da će upozorenje uz
prijetnju kazne u dovoljnoj mjeri uticati na okrivljenog da ubuduće ne vrši
bilo kakva krivična djela i da će vaspitno djelovati na druge da ne čine ista
ili slična djela.
Na osnovu čl. 229. u vezi čl. 226. st. 2. tač. 9. i st. 3. ZKP, sud je
obavezao okrivljenog da plati ovome sudu na ime troškova krivčnog postupka
paušalni iznos od 30,00 eura.
Odštetnog zahtjeva nije bilo.
Sa izloženog odlučeno je kao u dispozitivu ove presude.
OSNOVNI SUD U ROŽAJAMA, dana 31.01.2012.g.
Zapisničar, S U D I J A,
Aida Luboder s.r. Milosav Zekić s.r.
PRAVNA POUKA: Protiv ove presude može se izjaviti žalba u roku od 8 dana od
dana prijema iste i to Višem sudu u Bijelom Polju, a preko ovog suda.