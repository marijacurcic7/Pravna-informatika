OSNOVNI SUD U ROŽAJAMA
K.br.161/11.
                                      U IME CRNE GORE      
        OSNOVNI SUD U ROŽAJAMA i to Predsjednik suda Camić Zahit, kao sudija pojedinac, sa zapisničarem Burdžović Adisom, odlučujući po optužnom predlogu Osnovnog Državnog Tužilaštva iz Rožaja Kt.br. 181/11. od 21. septembra2011. godine, protiv okrivljenog R. P. iz Rožaja, zbog krivičnog djela nedozvoljene polne radnje iz čl. 208.st.1. u vezi čl. 206.st.1. Krivičnog Zakonika, nakon održanog glavnog pretresa u prisustvu Zamjenika Osnovnog Državnot Tužioca  Kalač Aldina iz Rožaja, oštećene K. S. i njenog zakonskog zastupnika-oca K. U.,  i okrivljenog, dana 11.10.2011. godine, donio je i objavio

                                  P R E S U D U

      Okrivljeni R. P.,  od oca Dj. i majke S., rodj. G., rodjen  25\. maja 1991. godine,  u Prištini, boravi u s. Bašča, opština Rožaje kao raseljeno lice, drž. R. Srbije, razumije crnogorski jezi, a maternji mu je Srpski jezik, pismen, završio osnovnu školu, nezapošljen, neoženjen, siromašnog imovnog stanja, neosudjivan.

                                  K R I V    J E  
      Što je:  
      dana 18.9.2011. godine oko 13,30 h, u mjestu zv. "Petkova kula" opština Rožaje, u cilju zadovoljenja svog polnog nagona, upotrebom sile nad djetetom K. S., starom 13 godina, izvršio nedozvoljene polne radnje, na način što je  držeći u jednoj ruci britvu i prut, prišao do iste, dohvatio je za ruku, privukao je ka sebi i poljubio više puta naizmjenično u lijevi i desni obraz i jednom u vrat, a zatim je rukom dohvatio za maicu koju je povukao na gore, pokušavajući da joj je skine, nakon čega se S. istrgla iz njegovih ruku  i počela bježati ka kući, kojom prilikom je on trčao za njom u namjeri da je stigne,  
      -čime je izvršio krivično djelo nedozvoljene polne radnje iz čl. 208.st.1. u vezi čl. 206. Krivičnog Zakonika.       
      Pa mu sud na osnovu pomenutog zakonskog propisa, primjenom čl. 3.4.13.15.32.36. 52.53. Krivičnog Zakonika i čl. 226. 229. i 374. Zakonika o Krivičnom postupku izriče

                                  USLOVNU OSUDU

      Kojom mu utvrdjuje kaznu zatvora u trajanju od 45 dana i istovremeno odredjuje da se ista neće izvršiti ukoliko osudjeni u roku od jedne godine dana ne izvrši novo krivično djelo.           
      Da plati ovom sudu na ime troškova krivičnog postupka - paušala iznos od 40 eura u roku od 15 dana po pravnosnažnosti ove presude.

                                  O b r a z l o ž e n j e

      ODT iz Rožaja podnio je optužni predlog Kt.br.181/11. od 21.septembra 2011. godine, protiv okrivljenog R. P. iz Rožaja, zbog krivičnog djela nedozvoljene polne radnje iz čl. 208.st.1. u vezi čl.206.st.1. KZ.  
      Na glavnom pretresu Zamjenik ODT-a iz Rožaja istakao je da je izvedenim dokazima utvrdjeno da je okrivljeni izvršio krivično djelo za koje se optužuje. Predložio je da sud okrivljenog oglasi krivim za izvršeno krivično djelo i izrekne mu uslovnu osudu kojom će mu utvrditi kaznu zatvora u trajanju od 45 dana  i odrediti da se ista neće izvršiti ukoliko isti u roku od jedne godine dana ne izvrši novo krivčno djelo.  
      Zakonski zastupnik oštećene  S., njen otac U., nije se pridružio krivičnom gonjenju ODT-a u odnosu na okrivljenog i nije postavio odštetni zahtjev.  
      Okrivljeni R. P., na glavnom pretresu je izjavio da ne priznaje izvršenje krivičnog djela ni krivicu za krivično djelo za koje je optužen.  
      U svojoj odbrani je istakao da živi u s. Bašča opština Rožaje sa roditeljima, bratom i sestrom . Dana 18.9. ove godine oko 10,30 h, otišao je od kuće da prošeta. Šetajući se primijetio je dvije djevojčice da beru šipurke. Prišao je  do jedne od tih djevojaka da bi se sa njom upoznao, govoreći joj "ne boj se ništa ja ću samo da se upoznam sa tobom" i istu poljubio tri puta naizmjenično u obraz, držeći je za ruku. Tada se ta djevojka uplašila kao i njene drugarice koje su bile u toj blizini i pobjegle od njega. Vratio se kod kuće gdje je došla patrola policije i privela ga u Ispostavu Rožaje. U rukama nije imao britvu već limenku i jedan drveni prut. Tu djevojku nije dohvatio za maicu i nije pokušao da joj istu skine. Dok je istu ljubio nije je dirao rukama, već je samo jednom rukom držao za njenu ruku. Kaje  se što je ovo uradio. U Rožajama živi kao raseljeno lice sa Kosova odakle je došao 1999.godine.  
      Na glavnom pretresu sud je izveo dokaze saslušanjem u svojstvu svjedoka - oštećenog K. S. i njenog oca K.U.,  u svojstvu svjedoka maloljetnu K. S., dok nije izveo dokaz pribavljanjem izvoda iz kaznene evidencije na ime okrivljenog, jer se izvodjenje ovog dokaza pokazalo otežanim, obzirom da je isti rodjen  u Prištini.  
      Svjedok - oštećena Semira istakla je  da je rodjena 20.4.1998.g. Da je  dana 18.9.ove godine sa svojim sestrama od strica S., S. i A., pošla u mjestu zv. "Petkova kula" da beru šipurak. Bila je u društvu sa S., dok su S. i A. bile kod drugog šipurka. Dok je brala šipurak prišao im je nepoznat momak na dva koraka udaljenosti i pitao ih kako se zovu i čije su. Istom su odgovorile kako se zovu i čije su. Isti joj je pružio desnu ruku da se pozdrave držeći je za šaku, poljubio je u obraz više puta govoreći joj "ja sam P." drago mi je što smo se upoznali. Uplašila se od njegovog ponašanja pa mu se istrgla iz ruke, okrenula se i pobjegla. On je u tom momentu dohvatio za maicu, ali se istrgla. Isti je u rukama imao neki predmet čije je sječivo bilo zatvoreno. Predmet je bio crne boje, a u drugoj ruci je držao drveni prut. Prut je držao u desnoj šaci i isti svo vrijeme držao dok se sa njom pozdravljao.  Kada je otišla kod kuće ispričala je roditeljima šta joj se dogodilo. Bila je uplašena od ponašanja okrivljenog.  
      K. U. otac djeteta S. istakao je: da mu je S. četvrto dijete po rodjenju i učenica je osmog razreda osnovne škole. Dana 18.9.ove godine ista je pošla sa njenim sestrama od strica da bere šipurak. Kada se vratila od kuće ispričala je njenoj majci, njegovoj supruzi da je jedan momak poljubio tako da je njegova supruga to prijavila policiji. Kada mu je S. ispričala šta se dogodilo bilo mu je neprijatno što je to prijavljivano u policiji. Od svojih mještana je saznao sve za P., pa mu ovo teško pada. Zaključio je da se radi o dječijim nestašlucima. Da se ne pridružuje krivičnom gonjenju ODT-a u odnosu na okrivljenog i da ne postavlja odštetni zahtjev.  
      Svjedok K. S. istakla je da je dana 18.9. ove godine sa S. pošla da beru šipurak. Dok su se nalazile kod jednog šipurka do njih je prišao nepoznat momak i pitao ih kako se zovu i čije su. Ispružio je ruku i pozdravio se sa S. koju je nekoliko puta poljubio u obraze i kazao im kako se zove i da mu je drago što su se upoznali. Kada je počeo da ljubi S.uplašila se i od istog su se udaljile. Dok su bježale prema kući vidjela je da je ovaj momak nekoliko koraka išao za njima, a onda se vratio.  
      Sud je cijeneći iskaz okrivljenog i izvedene dokaze pojedinačno i u vezi sa ostalim izvedenim dokazima, pa je na osnovu takve ocjene utvrdio činjenično stanje opisano u izreci ove presude.  
      Utvrdjeno činjenično stanje proizilazi iz iskaza oštećene S. i svjedoka S., kao i  sa iskazom okrivljenog  u dijelu koji se odnosi da je pomenutog dana kada se sreo sa S. i sa istom se pozdravio držeći je za ruku, istu više puta poljubio u obraze. U ovom dijelu njegov iskaz je potvrdjen iskazom oštećene S. i svjedoka S., čije je iskaze sud prihvatio kao tačne i medjusobno saglasne. Medjutim, iskaz okrivljenog u dijelu koji se odnosi da oštećenu nije dohvatio za maicu i da u rukama nije imao britvu kao i drveni prut, sud nije mogao prihvatiti jer je  u ovom dijelu isti smišljen i sračunat ka umanjenju krivičnopravne odgovornosti i suprotan je izvedenim dokazima.  
      Iz iskaza S.  se vidi da je okrivljeni u rukama imao drveni prut i to u desnoj ruci koji je držao za svo vrijeme dok je S. držao za ruku, a da je u drugoj ruci imao britvu čije je sječivo bilo zatvoreno. Da je istu dohvatio za maicu, ali se ista istrgla od njega i počela da bježi sa svojim drugaricama, a da je u obraze poljubio tri do četiri puta. Njen iskaz je sud u cjelosti prihvatio kao tačan i ubjedljiv, jer ista nije imala razloga da drugačije predstavi činjenično stanje od onog koje se dogodilo. Njen iskaz je u bitnom potvrdjen i sa iskazom svjedoka Saide, čiji je iskaz sud takodje prihvatio kao tačan i objektivan.  
      Iz utvrdjenog činjeničnog stanja proizilazi da je okrivljeni pomenutog dana u cilju zadovoljenja svog polnog nagona upotrebom sile nad djetetom S., rodjenom 20.4.1998.g., držeći je za ruku, dok je u rukama držao drveni prut i zatvorenu britvu, izvršio nedozvoljene polne radnje na način kako je to opisano u izreci ove presude. Imajući u vidu način ponašanja okrivljenog, mjesto i vrijeme vršenja ovih radnji, te i prisustvo drugih lica na ovom mjestu, drugarica djeteta S., sud je našao da su u radnjama okrivljenog sadržani svi bitni elementi krivičnog djela nedozvoljene polne radnje iz čl. 208.st.1. u vezi čl. 206.st.1. KZ. Okrivljeni je u konkretnom slučaju postupao sa umišljajem jer je bio svjestan svojih postupaka prema oštećenoj i na to je pristao pa je na ovaj način ostvario sva bitna obilježja ovog krivičnog djela za koja ga je sud oglasio krivim pošto je našao da nema elemenata koji bi isključivali njegovu krivičnopravnu odgovornost i izrekao mu uslovnu osudu utvrdjujući mu pri tom kaznu zatvora u trajanju od 45 dana i istovremeno odredjujući da se ista neće izvršiti ukoliko isti u roku od jedne godine dana ne izvrši novo krivično djelo.  
      Imajući u vidu utvrdjeno činjenično stanje sud je prilagodio činjenični opis iz optužnog predloga kao u izreci ove presude, s tim što nije došlo do povrede identiteta optužbe i presude.  
      Prilikom izricanja ovakve vrste i visine krivične sankcije sud je imao u vidu svrhu uslovne osude u okviru opšte svrhe krivičnih sankcija, ličnost izvršioca ovog krivičnog djela, njegovu životnu dob, da do sada nije osudjivan, njegov odnos prema izvršenom krivičnom djelu kao i ponašanje nakon izvršenja istog, iskreno kajanje za izvršeno krivično djelo, pa mu je sud u tom smislu izrekao uslovnu osudu ubijedjen da će se sa istom uz upozorenjem prijetnjom kaznom dovoljno uticati na okrivljenog da više ne vrši krivična djela.  
      U smislu čl. 226. 229. ZKP sud je obavezao okrivljenog  da plati ovom sudu na ime troškova krivičnog postupka - paušala iznos od 40 eura, a ovo imajući u vidu trajanje i složenost krivičnog postupka.

      OSNOVNI SUD U ROŽAJAMA, dana 11.10.2011. godine.

ZAPISNIČAR                                                      PREDSJEDNIK
SUDA
Burdžović Adisa s.r.
Camić Zahit s.r.  
PRAVNA POUKA: Protiv ove presude može se
izjaviti žalb u roku od 8 dana od dana prijema iste
i to Višem sudu u Bijelom Polju, a preko ovog suda.  