OSNOVNI SUD U ROŽAJAMA
K.br. 186/11
U IME CRNE GORE
Sudija Osnovnog suda u Rožajama Milosav Zekić, uz učešće zapisničara Luboder
Aide , rješavajući po optužnici Osnovnog državnog tužilaštva iz Rožaja Kt.br.
184/11 od 19.10.2011.g. podnijeta protiv okrivljenog F. A. iz Rožaja, zbog
krivičnog djela teška djela protiv bezbjednosti javnog saobraćaja iz čl. 348.
st.1. u vezi čl. 339. st.1. Krivičnog zakonika, nakon održanog glavnog i
javnog pretresa u prisustvu Osnovnog državnog tužioca Hajrana Kalača,
okrivljenog i njegovog branioca adv. N. H. a u odsustvu oštećenog A. K, dana
31.01.2012.g. donio je i javno objavio
P R E S U D U
Okrivljeni F. A. JMBG od oca H. i majke K, rodj. O, rodjen u Rožajama gdje i
živi-selo Biševo, drž. CG, razumije crnogorski jezik, njegov jezik je
bosanski, pismen, završio SSS, nezaposlen, neoženjen, siromašnog imovnog
stanja, neosudjivan.
K R I V J E
Što je
dana 25.09.2011.g., oko 17,50 časova, u mejstu zv. "Sinanovića Luke" , Opština
Rožaje ne pridržavajući se saobraćajnih propisa ugrozio saobraćaj i doveo u
opasnost živote ljudi, na način što je upravljajući kombi vozilom marke "VW"
tip "Transporter 252" reg. oznaka RO AG-989 iz pravca Rožaja prema Biševu
protivno odredbama čl. 27. st. 1. i čl. 32. Zakona o bezbijednosti saobraćaja
na putevima, svjestan da svojom radnjom može učiniti djelo, ali je olako držao
da do toga neće doći ili da će to moći spriječiti, kretao se lijevom polovinom
kolovoza u smjeru kretanja i brzinom od 48,24 km/h koja je veća od brzine
određene postavljenim saobraćajnim znakom, te je u mimoilaženju sa motociklom
kojim je upravljao A. K.iz suprotnog smjera, udario u isti i oborio ga
nanoseći mu teške telesne povrede u vidu kontuzije mozga, preloma čeone kosti,
preloma gornje vilice, otvorenog preloma lijeve potkoljenice, preloma sedmog i
osmog rebra sa lijeve strane i lezije ekstezornih tetiva četvrtog i petog
prsta lijeve šake.
- čime je izvršio krivično djelo teška djela protiv bezbjednosti javnog
saobraćaja iz čl. 348. st.3. u vezi čl. 339. st. 3. u vezi st. 1. KZ.
pa ga sud primjenom pomenutog zakonskog propisa i čl. 4, 13, 16, 32, 36, 42
Krivičnog zakonika i čl. 374 Zkonika o krivičnom postupku.
O S U Đ U J E
Na kaznu zatvora u trajanju od 3 (tri) mjeseca, u koju kaznu mu se ima
uračunati vrijeme provedeno u pritvoru od 25.09.2011.g. do 07.10.2011.g.
Da plati ovome sudu na ime troškova krivičnog postupka iznos od 568,38 eura.
Da plati ovome sudu na ime paušala iznos od 30,00 eura , a sve u roku od 15
dana po pravosnažnosti ove presude.
Oštećeni A.K. se radi ostvarivanja odštetnog zahtjeva upućuje na građansku
parnicu.
O b r a z l o ž e nj e
Osnovno državno tužilaštvo iz Rožaja, podnijelo je ovome sudu optužnicu
Kt.br.184/11 od 19.10.2011.g. protiv okrivljenog F. A. iz Rožaja zbog
krivičnog djela teška djela protiv bezbijednosti javnog saobraćaja iz čl. 348.
st.1. u vezi čl. 339. st.1. Krivičnog zakonika (KZ).
Na glavnom pretresu ODT Hajran Kalač je izmijenio činjenični opis i pravnu
kvalifikaciju djela, te je predložio da sud okrivljenog oglasi krivim zbog
krivičnog djela teška djela protiv bezbjednosti javnog saobraćaja iz čl. 348.
st. 3. u vezi čl. 339. st. 3. u vezi st. 1 KZ i da ga osudi na kaznu zatvora u
trajanju od tri mjeseca.
Oštećeni A. K. nije pristupio na pretres zbog bolesti prouzrokovane povredama
zadobijenim u saobraćajnoj nezgodi , pa je saslušan u svojoj porodičnoj kući -
stanu, kojom prilikom je istakao da se pridružuje krivičnom gonjenju ODT-a u
odnosu na okrivljenog i postavlja odštetni zahtjev čiju visinu nije
precizirao.
Branilac okrivljenog adv. H. N. je u završnoj riječi predložio da sud njegovog
branjenika što blaže kazni, imajući u vidu njegovo ponašanje nakon izvršenog
djela, kajanje za počinjeno krivično djelo i obećanje da u buduće neće vršiti
bilo kakva krivična djela.
Okrivljeni je u svojoj odbrani istakao: da je dana 25.09.2011.g. upravljao
kombi vozilom marke "VW" tip "Transporter 252" reg. oznaka RO AG-989,kojem je
istekla važnost registracije januara mjeseca 2011.g. iz pravca Rožaja prema
selu Biševo, te je dolaskom u mjestu zv. Sinanovića Luke u blagoj krivini iz
suprotnog smjera primjetio, na oko 10 m oštećenog A. K. koji je upravljao
motociklom lijevom stranom kolovoza tj. njegovom kolovoznom trakom, te je
naglo skrenuo vozilom na suprutnu stranu sa namjerom da ga miomoiđe sa njegove
desne strane. Međutim u tom momentu oštećeni se naglo vratio na svoju-desnu
stranu kolovoza, gdje se i on nalazio, te je došlo do kontakta prednje lijeve
strane njegovog vozila i bočne lijeve strane motocikla, koji mu je praktično
presekao put i našao se ispred njega te udario motociklom u prednju lijevu
stranu njegovog vozila. U ovoj nezgodi oštećeni je zadobio tjelesne povrede te
je prebačen u Dom zdravlja Rožaje, gdje mu je ukazana ljekarska pomoć. Znao je
da je na kritičnom mjestu brzina kretanja vozila ograničena na 40 km/h, a on
se kretao oko 45 km/h po njegovoj proceni. U završnoj riječi je istakao da se
osjeća krivim zbog ovoga što se desilo i iskreno žali zbog toga. Obećao je da
u buduće neće vršiti bilo kakva krivična djela.
Po ovoj krivičnopravnoj stvari sud je izveo dokaze: pročitao iskaz oštećenog
A. K. dat na zapisniku K.br. 186/11 od 31.01.2012.g. prilikom saslušanja u
porodičnoj kući-stanu , pročitao zapisnik o izvršenom uviđaju Osnovnog
državnog tužilaštva u Rožajama Kt.br.184/11 od 26.09.2011. godine, izvještaj
ljekara specijaliste JZU Opšta bolnica Berane br. 9095 od 25.09.2011. godine,
otpusnu listu sa epikrizom JZU Kliničkog centra CG-Podgorica, Klinika za
anesteziju, intezivnu terapiju i terapiju bola matični broj 20429/805 i
otpusnu listu sa epikrizom JZU Klinički centar Crne Gore Klinika za
otorinolaringoliogiju i maksifacijalnu hirurgiju Podgorica matični broj
istorije bolesti 20429/430 na ime K. A, nalaz i mišljenje vještaka saobraćajne
struke N. M, dipl.ing.saobraćaja Kt.br.184/11 od 02.10.2011. g., nalaz i
mišljenje vještaka medicinske struke dr. M. M, dat na zapisniku Kti.br.2/11
pred Osnovnim držanvim tužilaštvom u Rožajama dana 18.10.2011. godine, izvršio
uvid u fotodokumentaciju Ispostave Rožaje u skicu lica mjesta br.195/2011. od
25.09.2011. godine i uvid u izvod iz kaznene evidencije na ime okrivljenog,
dok nije neposredno na pretresu saslušao oštećenog, obzirom da njegov dolazak
na pretres nije bio moguć zbog bolesti prouzrokovane povredama zadobijenim u
navedenom saobraćajnom udesu.
Cijeneći odbranu okrivljenog i sve izvedene dokaze kako pojedinačno tako i u
međusobnoj vezi u smislu čl. 370. st. 3. Zakonika o krivičnom postupku (ZKP),
sud je nesumljivo utvrdio činjenično stanje kao u dispozitivu ove presude.
Utvrđeno činjenično stanje proizilazi iz dokaza izvedenih u postupku, a
djelimično nalazi oslonca i u iskazu okrivljenog.
Naime, iz iskaza svjedoka - oštećenog A. K. proizilazi da je dana
25.09.2011.g. upravljao motociklom regionalnim putem iz pravca Biševa prema
Rožajama. Da je dolaskom u mjesto zv. Sinanovića Luke iz suprotnog smjera
naišlo vozilo marke kombi kojim je upravljao okrivljeni, koje se kretalo dosta
velikom brzinom i prešlo, u blagoj krivini, na njegovu stranu kolovoza i
udarilo u njega, od kojeg udara je izgubio svijest, tako da se više ničega ne
sjeća, a kasnije je saznao da je prebačen u Dom zdravlja Rožaje a zatim u
Opštu bolnicu u Beranama i u Klinički centar Crne Gore, gdje se i dalje
liječi. Istakao je da je zadobio više povreda u vidu preloma noge, rebara,
prstiju na lijevoj ruci i druge povrede u predjelu glave i tijela. Naglasio je
da se u kritičnom momentu prije nezgode kretao svojom desnom stranom kolovoza
brzinom manjom od 20 km/h i nije sjekao krivinu, niti je prolazio na lijevu
stranu kolovoza kojom se iz suprotnog smjera kretalo vozilo kojim je upravljao
okrivljeni, već je okrivljeni prešao vozilom na suprotnu stranu kolovoza kojom
se on kretao gdje je došlo do kontakta između vozila i motocikla.
Iz zapisnika o izvršenom uviđaju, skice lica mjesta i fotodokumentacije,
proizilazi da se dana 25.09.2011.g. dogodila saobraćajna nezgoda u mjestu zv.
Sinanovića Luke, Opština Rožaje u kojoj su učestvovala kombi vozilo marke "VW"
tip "Transporter 252" reg. oznaka RO AG-989 kojim je upravljao F. A. i
motociklo kojim je upravljao oštećeni A. K. koji je zadobio tjelesne povrede u
ovoj nezgodi. Da je brzina kretanja vozila na kritičnom mjestu ograničena
saobraćajnim znakom na 40 km/h. U zapisniku je bliže opisano lice mjesta,
položaj vozila, nađeni tragovi, oštećenja na vozilima i drugi podaci od
značaja za nastanak ove nezgode.
Iz medicinske dokumentacije i nalaza i mišljenja vještaka medicinske struke
dr.M. M. proizilazi da je u ovoj saobraćajnoj nezgodi oštećeni A. K. zadobio
teške tjelesne povrede u vidu kontuzije mozga, preloma čeone kosti, preloma
gornje vilice, otvorenog preloma lijeve potkoljenice, preloma sedmog i osmog
rebra sa lijeve strane i lezije ekstezornih tetiva četvrtog i petog prsta
lijeve šake.
Iz nalaza i mišljenja vještaka saobraćajne struke M. N. proizilazi da je ova
saobraćajna nezgoda nastupila oko 17,50 časova kao posledica propusta u vožnji
od strane vozača kombi vozila koji se kritične prilike kretao regionalnim
putem iz pravca Rožaja u pravcu Biševa, angažujući pri tom za kretanje dio
lijeve polovine kolovoza stvarajući time opasnu, blisku i pokretnu prepreku na
putanji kretanja vozača motocikla, koji u opisanim okolnostima nezgodu nije
uspio da izbjegne. Vozač kombija je nakon izlaza iz desnog zavoja angažovanjem
lijeve polovine kolovoza, na pojavu motocikla iz suprotnog smjera,
najverovatnije predhodno zaklonjenog karakteristikama krivine, preduzeo radnju
intezivnog kočenja, pa je vozilo po inerciji, kočenjem, nastavilo sa kretanjem
u pravcu i prednjom lijevom čeonom stranom, udarilo u lijevu bočnu stranu
njemu u susret nailazećeg motocikla, tako da je do kontakta došlo na prostoru
desne polovine kolovoza kojom je iz pravca Biševa, vožen motocikl udaljeno od
desne ivice kolovoza oko 0,85 cm a od sredine kolovoza oko 1,25 m. Kao razlog
zbog kojeg je vozač kombi vozila angažovao za kretanje dio lijeve polovine
kolovoza može biti posledica greške u upravljanju, nepažnje vozača, sječenja
krivine, te propuštanja mogućnosti da vozilo blagovremeno vrati na svoju desnu
polovinu kolovoza ili drugi subjektivni razlozi vozača, jer nijesu postojali
razlozi da u opisanim okolnostima vozač ne drži kombi vozilo na domak svoje
desne ivice kolovoza, niti da na pojavu motocikla iz suprotnog smjera,
preduzme radnju bočnog izmicanja kombi vozila u svoju desnu stranu, kada bi
ova nezgoda bila izbjegnuta. Vještak je istakao da u radnjama vozača motocikla
nije našao elemente doprinosa nezgodi.
Imajući u vidu nalaz i mišljenje ovih vještaka koje je sud prihvatio kao
jasne, objektivne, uvjerljive i stručne te dovodeći iste u vezu sa iskazom
oštećenog koji je veoma jasno i objektivno predstavio cijeli tok događaja,
tako da je sud njegovom iskazu poklonio punu vjeru, kao i ostalim izvedenim
dokazima, zaista se nedvosmisleno utvrđuje da je okrivljeni u ovoj
saobraćajnoj nezgodi učinio jedini propust, jer se, suprotno odredbama čl. 27.
st 1. i čl. 32. Zakona o bezbednosti saobraćaja na putevima, kretao lijevom
polovinom kolovoza iz pravca Rožaja prema Biševu i većom brzinom od dozvoljene
tj. brzinom od 48,24 km/h koja je veća od dozvoljene određene postavljenim
saobraćajnim znakom od 40 km/h, svjestan da takvim radnjama može učiniti djelo
ali se olako držao da do toga neće doći ili da će to moći spriječiti, te je u
mimoilaženju sa motociklom kojim je upravljao oštećeni iz suprotnog smjera
,udario u isti i oborio ga, kojom prilikom je oštećeni zadobio navedene teške
tjelesne povrede, tako da nema sumnje u drugačije činjenično stanje.
Sud je cijenio iskaz okrivljenog pa je isti prihvatio u dijelu u kojem ne
spori odlučne činjenice koje su utvrđene u postupku. Međutim iskaz okrivljenog
u dijelu u kojem ističe da se u kritičnom momentu nije kretao lijevom
polovinom kolovoza, već se kretao svojom desnom stranom kolovoza i da je
oštećeni, koji se kretao iz suprotnog smjera, prešao na njegovu kolovoznu
traku, te da je na suprotnu stranu kolovoza prešao da bi izbjegao kontakt sa
njim, kojom prilikom se i oštećeni vratio na tu stranu gdje je došlo do
kontakta, ali njegov iskaz, u ovom dijelu, nije prihvatio obzirom da je isti
neobjektivan, neuvjerljiv i opovrgnut iskazom oštećenog koji nalazi oslonca i
u nalazu i mišljenju vještaka saobraćajne struke iz kojih se nesumljivo
zaključuje da se okrivljeni u kritičnom momentu kretao lijevom polovinom
kolovoza, kojom se iz suprotnog smjera kretao oštećeni motociklom gdje je
došlo do kontakta vozila, pa je očigledno da okrivljeni sa ovakvom odbranom
smišljeno i sračunato nastoji da izbjegne krivičnopravnu odgovornost ili pak
olakša sebi položaj u postupku.
Dakle u postupku je utvrđeno da je okrivljeni dana 25.09.2011.g., oko 17,50
časova, u mejstu zv. "Sinanovića Luke" , Opština Rožaje ne pridržavajući se
saobraćajnih propisa ugrozio saobraćaj i doveo u opasnost živote ljudi, na
način što je upravljajući kombi vozilom marke "VW" tip "Transporter 252" reg.
oznaka RO AG-989 iz pravca Rožaja prema Biševu protivno odredbama čl. 27. st.
1. i čl. 32. Zakona o bezbijednosti saobraćaja na putevima, svjestan da svojom
radnjom može učiniti djelo, ali je olako držao da do toga neće doći ili da će
to moći spriječiti, kretao se lijevom polovinom kolovoza u smjeru kretanja i
brzinom od 48,24 km/h koja je veća od brzine određene postavljenim
saobraćajnim znakom, te je u mimoilaženju sa motociklom kojim je upravljao A.
K. iz suprotnog smjera, udario u isti i oborio ga nanoseći mu teške telesne
povrede u vidu kontuzije mozga, preloma čeone kosti, preloma gornje vilice,
otvorenog preloma lijeve potkoljenice, preloma sedmog i osmog rebra sa lijeve
strane i lezije ekstezornih tetiva četvrtog i petog prsta lijeve šake.
Imajući u vidu ovakvo utvrđeno činjenično stanje, sud je djelimično precizirao
činjenični opis djela i prilagodio ga utvrđenom činjeničnom stanju, kao u
dispozitivu ove presude, smatrajući da time nije povrijeđen identitet optužbe
i presude.
Iz ovakvog iznijetog i utvrđenog činjeničnog stanja nesumljivo proizilazi da
su u radnjama okrivljenog sadržani svi bitni elementi krivičnog djela teška
djela protiv bezbjednosti javnog saobraćaja iz čl. 348. st.3. u vezi čl. 339.
st. 3. u vezi st. 1. KZ, za koje je sud istog oglasio krivim i osudio ga na
kaznu zatvora u trajanju od tri mjeseca, u koju kaznu mu se, na osnovu čl. 51.
KZ, ima uračunati vrijeme provedeno u pritvoru od 25.09. do 07.10.2011.g..
Prilikom odlučivanja o izboru vrste i visine kazne sud je imao u vidu sve
okolnosti koje utiču da kazna bude veća ili manja iz čl. 42. KZ, pa je
okrivljenom od olakšavajućih okolnosti cijenio njegovu raniju neosuđivanost,
siromašno imovno stanje i životnu dob jer se radi o relativno mlađoj osobi,
dok je kao otežavajuću okolnost cijenio jačinu ugrožavanja zaštićenog dobra.
Cijeneći navedene okolnosti, kao i okolnosti pod kojima je djelo izvršeno i
držanje okrivljenog nakon izvršenog djela, sud je našao da je imalo mjesta
izricanju ovakve vrste i visine kazne, ubijeđen da je izrečena kazna u
naznačenom trajanju srazmjerna težini učinjenog krivičnog djela i stepenu
krivice okrivljenog, te da će se sa istom u dovoljnoj mjeri uticati na
okrivljenog da u buduće ne vrši bilo kakva krivična djela i vaspitno djelovati
na druge da ne čine ista ili slična djela.
Na osnovu čl. 229. u vezi čl. 226 st. 2. tač. 1,6,7 i st. 4., sud je obavezao
okrivljenog da plati ovome sudu na ime troškova krivičnog postupka iznos od
568,38 eura koji troškovi se odnose na ime troškova vještačenja, troškova za
branioca okrivljenog postavljenog po službenoj dužnosti u istrazi dok je
okrivljeni bio u pritvoru, troškova Domu zdravlja Berane za analizu krvi
okrivljenog i troškova za izlazak suda na lice mjesta radi saslušanja
oštećenog u svom stanu.
Na osnovu čl. 226. st. 2. tač. 9. i st. 3. ZKP, sud je obavezao okrivljenog da
plati ovome sudu na ime paušala iznos od 30,00 eura.
Na osnovu čl. 239. st. 2. ZKP oštećeni A. K. je radi ostvarivanja odštetnog
zahtjeva upućen na građansku parnicu.
Sa izloženog odlučeno je kao u dispozitivu ove presude.
OSNOVNI SUD U ROŽAJAMA, dana 31.01.2012.g.
Zapisničar, S U D I J A,
Aida Luboder s.r. Milosav Zekić s.r.
PRAVNA POUKA: Protiv ove presude može se izjaviti žalba u roku od 15 dana od
dana prijema iste i to Višem sudu u Bijelom Polju, a preko ovog suda.