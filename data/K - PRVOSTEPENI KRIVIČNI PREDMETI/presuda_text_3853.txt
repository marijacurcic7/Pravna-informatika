OSNOVNI SUD U ROŽAJAMA
K.br. 134/11
U IME CRNE GORE
Sudija Osnovnog suda u Rožajama Milosav Zekić, uz učešće zapisničara Luboder
Aide , rješavajući po optužnici Osnovnog državnog tužilaštva iz Rožaja Kt.br.
144/11 od 09.08.2011. podnijeta protiv okrivljenog K. S. zbog krivičnog djela
građenje objekta bez građevinske dozvole iz čl. 326a Krivičnog zakonika nakon
održanog glavnog i javnog pretresa dana 25.10.2011.g. u prisustvu Zamjenika
Osnovnog državnog tužioca Selmanović Armina ,okrivljenog K. S, dana
25.10.2011.g. donio je i javno objavio
P R E S U D U
Okrivljeni K. S. JMBG, od oca Š. i majke R, rodj. K , rodjen u Rožajama, gdje
i živi-naselje Suho Polje, drž. CG, razumije crnogorski jezik, a njegov jezik
je bosanski, po zanimanju radnik, ostvaruje mjesečnu zaradu od 400,00 eura,
oženjen-otac troje maloletne djece, pismen, završio srednju stručnu spremu,
srednjeg imovnog stanja, neosuđivan.
K R I V JE
Što je
-dana 05.07.2011.g. u mjestu zv. "Haskov Lug", Opština Rožaje, protivno propisima o izgradnji objekata, planiranju i uređenju prostora, i to protivno odredbama čl. 69. i čl. 105. Zakona o uređenju prostora i izgradnji objekata (Sl. list CG br. 51. od 22.08.2008.g. ) bez predhodno pribavljene građevinske dozvole, započeo građenje objekta spratnosti P+1S dimenzije u osnovi 11,20 m x 12,30 m, na način što je prizemlje i sprat sagradio tako što je uradio AB podnu ploču, zatim zidove od glinenih blokova ukrućenih AB vertikalnim i horizontalnim cerklažima, kao i AB međuspratnu ploču koja je na spratu ispuštena sa istočne, severne i južne strane kao konzola za terase dužine 1,20m, 
- čime je izvršio krivično djelo građenje objekta bez građevinske dozvole iz
čl. 326a. Krivičnog zakonika,
pa ga sud primjenom pomenutog zakonskog propisa i čl. 4, 13, 15, 32, 36, 42,
45, 46, st. 1. tač. 5. Krivičnog zakonika i čl. 374. Zakonika o krivičnom
postupku,
O S U Đ U J E
Na KAZNU ZATVORA u trajanju od 45 (četrdesetpet) dana.
Da plati ovome sudu na ime troškova krivičnog postupka iznos od 95,00 eura.
Da plati ovome sudu na ime paušala iznos od 30,00 eura, sve u roku od 15 dana
po pravosnažnosti ove presude.
O b r a z l o ž e nj e
Osnovno državno tužilaštvo Rožaje podnijelo je ovome sudu optužnicu Kt.br.
144/11od 09.08.2011.g. protiv okrivljenog K. S. iz naselja Suho Polje, Opština
Rožaje, zbog krivičnog djela građenje objekta bez građevinske dozvole iz čl.
326a. Krivičnog zakonika (KZ).
Na glavnom pretresu zamjenik ODT-a Selmanović Armin je ostao pri podnijetoj
optužnici, te je predložio da sud okrivljenog oglasi krivim zbog krivičnog
djela koje mu je optužbom stavljeno na teret i da ga osudi na kaznu zatvora u
trajanju od 45 dana, kao ublaženu kaznu.
Okrivljeni je na glavnom pretresu priznao da je izvršio djelo i svoju krivicu
i objasnio je da je u mjestu zv. Haskov Lug, Opština Rožaje započeo izgradnju
građevinskog objekta-kuće dimenzija 11,20 x 12,30 m bez pribavljanja
građevinske dozvole, tako što je uradio dvije ploče i to jednu na zemlju a
drugu međuspratnu, sazidao prizemlje i počeo da zida sprat. Da je dana
05.07.2011.g. došao Inspektor i završio pregled objekta, sačinio zapisnik i
rekao mu da obustavi radove jer je objekt gradio bez građevinske dozvole, ali
je on i pored toga nastavio sa izgradnjom objekta i uradio još jednu ploču i
pokrio kuću.Istakao je da je znao da je zabranjeno građenje objekta bez
građevinske dozvole te da je sagradio kuću bez dozvole jer nema riješeno
stambeno pitanje. Obećao je da ubuduće neće vršiti bilo kakva krivična djela,
pa je predložio da ga sud što blaže kazni.
Po ovoj krivičnopravnoj stvari sud je izveo dokaze: pročitao zapisnik o
inspekcijskom pregledu Ministarstva održivog razvoja i turizma - Inspekcije
Zaštite prostora br. 1003-153/11 od 25.07.2011.g. i br. 1003-118/11 od
05.07.2011.g.,zapisnik o uviđaju Osnovnog suda Rožaje Ki.br. 58/11 od
03.08.2011.g., nalaz i mišljenje vještaka građevinske struke T. I. dat na
zapisniku iz Istrage od 03.08.2011.g., izvršio uvid u List nepokretnosti br.
950 KO Ibarac, uvid u fotodokumentaciju i izvod iz Kaznene evidencije na ime
okrivljenog.
Cijeneći iskaz okrivljenog i sve izvedene dokaze kako pojedinačno tako i u
međusobnoj vezi, u smislu čl. 370. st. 3. Zakonika o krivičnom postupku (ZKP)
sud je nesumljivo utvrdio činjenično stanje kao u dispozitivu ove presude.
Utvrđeno činjenično stanje proizilazi kako iz priznanja okrivljenog, tako i iz
dokaza izvedenih u postupku.
Naime okrivljeni je u cjelosti priznao izvršenje djela, pa je sud njegov iskaz
prihvatio kao jasan, potpun i objektivan, a dovodeći isti u vezu sa navodeima
iz zapisnika o ispekciskom pregledu, nalazom i mišljenjem vještaka građevinske
struke T. I. i ostalih izvedenih dokaza iz kojih se nesumljivo utvrđuje da je
okrivljeni kritičnog dana bez predhodno pribavljene građevinske dozvole
započeo građenje objekta-kuće spratnosti P+1S dimenzije u osnovi 11,20 m x
12,30 m, da je sagradio prizemlje i sprat, tako što je uradio AB podnu ploču,
zatim zidove od glinenih blokova ukrućenih AB vertikalnim i horizontalnim
cerklažima, kao i AB međuspratnu ploču koja je na spratu ispuštena sa istočne
sjeverne i južne strane kao konzola za terasu dužine 1,20 m zaista se
nedvosmisleno utvrđuje činjenično stanje kao u dispozitivu ove presude.
Dakle, u postupku je utvđeno da je okrivljeni dana 05.07.2011.g. u mjestu zv.
"Haskov Lug", Opština Rožaje, protivno propisima o izgradnji objekata,
planiranju i uređenju prostora, i to protivno odredbama čl. 69. i čl. 105.
Zakona o uređenju prostora i izgradnji objekata (Sl. list CG br. 51. od
22.08.2008.g. ) bez predhodno pribavljene građevinske dozvole, započeo
građenje objekta spratnosti P+1S dimenzije u osnovi 11,20 m x 12,30 m, na
način što je prizemlje i sprat sagradio tako što je uradio AB podnu ploču,
zatim zidove od glinenih blokova ukrućenih AB vertikalnim i horizontalnim
cerklažima, kao i AB međuspratnu ploču koja je na spratu ispuštena sa istočne,
severne i južne strane kao konzola za terase dužine 1,20m.
Cijeneći psihički odnos okrivljenog prema učinjenom krivičnom djelu, sud je
našao da je isti bio svjestan svog djela tj. svjestan da na opisani način
gradi objekat bez predhodno pribavljene građevinske dozvole i to je htio, pa
je postupao sa direktnim umišljajem.
Pravnom analizom utvrđenog činjeničnog stanja, sud je našao da su u radnjama
okrivljenog sadržani svi bitni elementi krivičnog djela građenje objekta bez
građevinske dozvole iz čl. 326a KZ za koje djelo je istog oglasio krivim i
osudio ga na kaznu zatvora u trajanju od 45 dana, kao ublaženu kaznu primjenom
čl. 45 i 46 st. 1. tač. 5.istog zakona.
Prilikom odlučivanja o izboru vrste i visine kazne sud je imao u vidu sve
okolnosti koji utiču da kazna bude veća ili manja iz čl. 42. KZ, pa je
okrivljenom od olakšavajućih okolnosti uzeo u obzir njegovo priznanje za
izvršeno djelo i obećanje da u buduće neće vršiti krivična djela, njegove
porodične prilike - otac troje maloletne djece i raniju neosuđivanost, koje
okolnosti u svojoj ukupnosti su cijenjene kao naročito olakšavajuće okolnosti,
dok otežavajućih okolnosti na strani okrivljenog nije bilo.
Cijeneći navedene okolnosti kao i okolnosti pod kojima je djelo izvršeno, i
stepen nastupele posledice, sud je okrivljenog osudio na kaznu zatvora u
naznačenom trajanju, kao ublaženu kaznu, nalazeći da je izrečena kazna
srazmjerna težini učinjenog krivičnog djela i stepenu krivice okrivljenog, te
da je ista dovoljna za ostvarenje svrhe kažnjavanja iz čl. 32. KZ u okviru
opšte svrhe krivičnih sankcija iz čl. 4. istog zakona.
Na osnovu čl. 229. u vezi čl. 226. st. 2. tač. 1. ZKP, sud je obavezao
okrivljenog da plati ovome sudu na ime troškova krivičnog postupka iznos od
95,00 eura, koji troškovi se odnose na ime troškova za izlazak suda na lice
mjesta u postupku istrage i troškova za vještačenje.
Na osnovu čl. 229. u vezi čl. 226. st. 2. tač. 9. i st. 3. ZKP, sud je
obavezao okrivljenog da plati ovome sudu na ime paušala iznos od 30,00 eura a
ovo imajući u vidu trajanje i složenost krivičnog postupka kao i imovno stanje
okrivljenog.
Sa izloženog odlučeno kao u dispozitivu ove presude.
OSNOVNI SUD ROŽAJAMA, dana 25.10.2011.g.
Zapisničar, S U D I J A,
Luboder Aida s.r. Milosav Zekić s.r.
PRAVNA POUKA: Protiv ove presude može se izjaviti žalba u roku od 15 dana od
dana prijema iste i to Višem sudu u Bijelom Polju, a preko ovog suda.