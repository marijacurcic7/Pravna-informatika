
K.br.288/10 
                                                        **  U IME NARODA**


                    Osnovni  sud u Pljevljima, kao prvostepeni  krivični sud,  u vijeću sastavljenom od sudije Ljiljane Popović, kao predsjednika  vijeća i sudija porotnika  Damjanović Vukadina i Unković Mila , kao članova vijeća,  uz  sudjelovanje zapisničara Krvavac Mirjane, u krivičnom predmetu protiv optuženog  O. Lj. iz P. koga brani  G. M. advokat iz P. zbog krivičnog djela lake tjelesne povrede iz čl.152 st.2 u vezi st.1 Krivičnog zakonika po optužnom predlogu  ODT Pljevlja  Kt.br.330/10 od 08.12.2010.godine i optuženog  V. V. iz P., koga  brani K. R., advokat iz P., zbog krivičnog djela  lake  tjelesne povrede iz čl.152  st.1 Krivičnog zakonika  po  optužnom predlogu  oštećenog kao tužioca J. S., nakon održanog  glavnog i javnog pretresa  u prisustvu zamjenika ODT Pljevlja  Gačević Božidarke, oštećenog J. S.,optuženog O. Lj. i njegovog  branioca advokata G.M., optuženog V.V. i njegovog branioca advokata K. R., dana  24.08.2011.godine donio je i javno objavio


                                            **             P R E S U D U **

                    **Optuženi   O.  LJ.  zvani  LJ., JMBG ......, ** od oca V. i majke R.  rodjene P.  rodjen u P. dana  .....,  sa prebivalištem u mjestu B., Opština  P., državljanin CG, oženjen, otac dvoje djece, pismen,  završio za saobraćajnog tehničara, vojsku služio 1986  godine na Visu,  vodi se u VE, srednjeg imovnog stanja,  osudjivan  i

                    **Optuženi   V. V.,  JMBG  ......, ** od oca D.  i majke M.  rodjene O.,rodjen u P. dana  .....,  sa prebivalištem u P., državljanin CG, neoženjen,  nezaposlen,  pismen,  završio srednju školu za konobara, vojsku nije služio, nevodi se u VE, lošeg imovnog stanja, osudjivan.


                                                        **K R I V I     S  U**

                          Optuženi  O. LJ.  
                    **Što je :**

                    dana  27.09.2010.godine oko 22,30 časova  u mjestu  B., Opština P.  ispred lokala  "R." vlasništvo  okrivljenog  O.  lako tjelesno povrijedio  oštećenog  J. S.  na način što je, dok se oštećeni nalazio na zemlji,oštećenog jedanput udario nogom obuvenom u cipele, sredstvom  podobnim da  tijelo teško povrijedi ili zdravlje  teško naruši u predjelu desne strane lica- donje vilice  nanijevši  mu tom prilikom  lake tjelesne povrede  u vidu otoka  u predjelu desne  mandibule  ( donje vilice),

                    čime je  izvršio krivično djelo  lake tjelesne povrede  iz čl.152 st.2  u vezi st.1 Krivičnog zakonika,

                    **  Optuženi  V. V.**

                           Što je : 
                    Dana 27.09.2010.godine  oko 22,30 časova  u mjestu B., Opština P. ispred lokala "R."  vlasništvo  optuženog O. Lj. udario stisnutom pesnicom u predjelu lijeve jagodične kosti  oštećenog J. S.  od  kog udarca je oštećeni pao na bok nanijevši tom prilikom oštećenom  laku  tjelesnu povredu u vidu  oguljotine kože  i nagnječine kože lijevog jagodičnog  predjela,

                    čime je izvršio  krivično djelo lake tjelesne povrede  iz čl.152 st.1 Krivičnog zakonika.

                    pa sud optužene na osnovu već citiranih zakonskih propisa te primjenom članova  4,13,15, 32,36 i 42   Krivičnog zakonika te čl.199,202, 212  i 364 ZKP a

                                                          O S U DJ U J E   
                     **Na pojedinačne kazne zatvora u trajanju   od po 30 (trideset) dana.**

                    Optuženi su dužni platiti ovom sudu  na ime troškova krivičnog  postupka  solidarno iznos od  311,00   eura  kao i na ime paušala  pojedinačno   iznos od po  27 ,50 eura ,

                    a sve ovo u roku od 15.dana po pravnosnažnosti presude, pod prijetnjom prinudnog izvršenja.

                    Oštećeni  J. S. radi ostvarivanja imovinsko pravnog zahtjeva  upućuje se na parnicu.


                                            **O b r a z l o ž e nj e**


                     Osnovno  državno  tužilaštvo  u Pljevljima,  optužnicom  Kt.br.330/10  od 08.12.2010.godine,  optužilo je  O. Lj.  i V. V., oba iz P.,  da su  kao saizvršioci izvršili krivično djelo   nasilničko ponašanje  iz čl. 399 Krivičnog zakonika. Na glavnom pretresu  u završnoj riječi  zamjenik ODT Pljevlja  je  izvršio prekvalifikaciju tako što je optuženom O. Lj.  stavio na teret  da je izvršio krivično djelo  lake  tjelesne povrede iz čl.152 st.2 u vezi st.1 Krivičnog zakonika  a na način, mjesto i vrijeme, bliže opisano izrekom ove presude i u završnoj riječi ODT Pljevlja  predložio je  da ga sud oglasi krivim  i osudi  po zakonu. U završnoj riječi  zamjenik ODT Pljevlja je istakao da je izvedenim dokazima na glavnim pretresima utvrdjeno  da je okrivljeni V. V. nanio  tjelesne povrede oštećenom  J. S.  udarcima stisnute pesnice u predjelu glave i pri tom  mu nanio lake tjelesne povrede iz čl.152 st.1 Krivičnog zakonika čije gonjenje se  preduzima  po privatnoj tužbi te da odustaje  od krivičnog gonjenja  protiv optuženog  V. V.  zbog krivičnog djela  lake tjelesne povrede  iz čl.152 st.2  u vezi st.1 KZCG.

                     Oštećeni J.S. u završnoj riječi je  istakao da se pridružuje krivičnom gonjenju prema optuženom O. Lj.  i da postavlja  imovinsko pravni zahtjev  s tim što se  nemože izjasniti o  iznosu istog kao i da  kao oštećeni  nastavlja krivično gonjenje protiv optuženog  V. V. za krivično djelo  lake tjelesne povrede iz čl.152 st.1 Krivičnog zakonika jer mu je optuženi V. kritične prilike nanio  povredu u predjelu lijeve jagodične kosti i povredu u predjelu lijevog oka  odnosno lijeve obrve  te  i da  prema ovom optuženom  postavlja imovinsko pravni zahtjev koji ne može precizirati.

                     Optuženi O. Lj. u odbrani datoj u istrazi navodi da se dana 27.09.2010. godine oko 22,30 časova nalazio u lokalu "R." u selu B. čiji je on bio vlasnik  zajedno sa osumnjičenim V. V., K. Z. tako ga zovu, a   nezna kako mu je pravo ime kao i jednim Dj. čije ime takodje nezna. U medjuvremenu u lokal su došli jedan J. čije takodje ime nije znao i još jedan čovjek čije takodje ime nezna. J. je sjeo za njegov sto, a ovaj drugi čovjek je sjeo za jedan drugi sto. U medjuvremenu su lokal napustili K. i Dj., a za stolom su ostali on, V. i J.. Dok su sjedeli i pili za stolom J. je izvadio iz džepa i to unutrašnjeg džepa jakne "džoint" jer je dobro vidio da je ta cigareta bila zamotana u jedan duži papir od obične cigarete. Obratio  im se  riječima "hoćete li da zapalimo po jedan džoint"  i dobro je vidio da tada J. u ruci drži   jednu cigaretu dužine oko 10 cm nešto deblju nego obična cigareta odnosno debljine malog prsta. Čim je J. izvadio pomenuti džoint on je  odmah J. uhvatio za jaknu i izbacio ga iz lokala jer nepodnosi ljude koji se bave drogom jer njegov brat leži u zatvoru 4,5 godine upravo zbog droge. Kada  je izbacio J. iz lokala vratio se u lokal i izmedju njih nije bilo nikakvog fizičkog kontakta. Nezna da li je V.V. izlazio iz lokala ili nije a momak koji je došao sa J. u lokal je udario nogom u vrata od peći u kafani i ista odvalio. Vjerovatno taj momak je bio iritiran time što je on J. izbacio iz kafane.  Nezna ni taj momak nakon izlaska iz kafane u kojem pravcu je otišao. Dalje  je kazao  da je on nakon nekog vremena pošao svojoj kući pa je došla policija i privela ga u stanicu.  Istakao je da kada  se vratio u kafanu nakon što je izbacio J. napolje rekao je radnici koja je radila kod njega za šankom, a ona se zove S. Š. i živi u selu B., da baci džoint koji je ostao na stolu što je ona i uradila i zajedno sa ostalim smećem prosula u rijeku koja je u blizini kafane. Posebno je napomenuo da kada je nakon izbacivanja J., istovremeno  je iz kafane izbacio i ovog drugog momka što je sa njim došao i što je odvalio vrata od peći,   vratio se u kafanu, ne može se sjetiti da li je primijetio V. da je još u kafani, pa je odmah ušao u šank i  rekao konobarici da baci sa smećem džoint koji je bio ostao na stolu, a nakon toga je izašao kroz kuhinju na vrata i otišao svojoj kući tako da nezna šta se dalje dešavalo i dali je V. ostao u kafani ili je negdje otišao u medjuvremenu. Na  glavnom  pretresu  ne priznajući izvršenje krivičnog djela ni  krivicu i ostajući pri odbrani iz istrage  kazao  da je J. izbacio iz lokala  tako što ga je uhvatio za  jaknu i  izbacio i nije izlazio za njim napolje već se odmah  vratio u lokal u kom je pored radnice  bio jedan gost  i to osoba koja je sa oštećenim i L. došla u lokal  ali ta osoba je bila  pijana  i spavala u kafani  te nakon što je rekao i L. da izadje iz lokala  jer je nogom udario u vrata od peći  optuženi ističe da je na sporedna vrata   izašao iz lokala i otišao kući po  ključeve  od kafane  da bi je zaključao  i u povratku ka kafani, na jedno  četrdesetak  metara od kafane  srela ga je policija i privela u stanicu policije  i te noći su ga pustili da bi ga opet  poslije 3 do 4 dana  priveli   zbog istog   dogadjaja. Dalje navodi  da za cigaretu koju mu je oštećeni ponudio  i to ne jednom već više puta  govoreći  " oćete li po jedan džoint"  pa je po otome  zaključio da se radi o džointu  a oštećeni je kritične prilike bio  mrtav pijan, to zna  jer  kafanu drži  20 godina  i može da razlikuje  pijanog i trijeznog čovjeka  a oštećeni je te noći u njegovom lokalu popio 10 do 12 piva  a ovaj što je došao sa njima   spavao je u kafani .  Oštećenog je možda dva puta vidio  a prošle godine su  u njegovom lokalu jedne prilike zajedno sjedjeli za stolom  a kritične prilike oštećeni je došao za njegov sto i ako ga niko nije zvao  i jedini razlog  zbog  koga je oštećenog  kritične prilike izbacio iz lokala je to što je  10 puta  pomenuo džoint .  Optuženi O. navodi da može  da se zakune u djecu  da je oštećeni pominjao džoint i kada je  izvadio iz džepa nešto zavijeno u papir  a znajući da oštećeni radi u policiji  a da brat optuženog leži u zatvoru zbog droge pomislio je  da  oštećeni hoće  da mu napakuje, da  pozove  policiju i da to nadju  u lokalu  i da ga uhapse  pa je izbacio oštećenog iz lokala.  Znao  je  i da  L. radi u policiji  a ovaj treći je stariji čovjek i nezna gdje radi . Tvrdio je da nije udario kritične prilike ni  oštećenog ni L..

                Branilac optuženog O. Lj. u završnoj riječi predložio je da sud  optuženog oslobodi od optužbe jer nije počinio krivino djelo lake tjelesne povrede iz čl. 152 st. 1 Krivičnog  zakonika kako mu se to stavlja na teret. Kazao je da okrivljeni ne priznaje izvršenje krivičnog djela niti svoju krivicu i tvrdi da kritične noći nije imao fizičkog kontakta sa oštećenim. Izvedenim dokazima je utvrdjeno da je oštećeni bio u pripitom stanju kao i njegovi prijatelji koji su zajedno došli u kafanu okrivljenog O.. Kada je došlo do konflikta oštećeni i okrivljeni V. su se pohvatali, pogurali i pali na podlogu i to bočno dok je okrivljeni O. u tom momentu bio u fizičkom kontaktu sa svjedokom L. Nj. što je i L. u svom iskazu potvrdio. Svjedok C. M. koji je kritične večeri bio neposredno ispred kafane je potvrdio činjenice da se oštećeni gurao, čupao i pao sa V. a da se okrivljeni O.  sa L. čupao i gurao i da su od J. i V. bili udaljeni nekoliko metara. Ovaj svjedok je tvrdio da konkretne večeri okrivljeni O. nije prilazio oštećenom i V. dok su leželi na zemlji i da mu nije zadao udarac nogom u predjelu glave. To nije mogo učiniti iz prostog razloga što i sam oštećeni tvrdi da je sa okrivljenim V. ležao bočno na svojoj desnoj strani a V. bočno na lijevoj strani i da ga je u takvoj situaciji V. držao rukom oko vrata pa je ne prihvatljiva činjenica da je okrivljeni O. i mogao prići oštećenom i V. na način kako je to opisao oštećeni. Dalje je kazao  da je i vještak B. u svom pismenom nalazu i mišljenju i svojim pojašnjenjima na  glavnom pretresu   istakao da je povreda donje desne vilice mogla nastati i udarcem stisnute pesnice u koliko su oštećeni i okrivljeni stajali a moguće je i nogom ako se prihvati iskaz svjedoka oštećenog na način kako je to objasnio na glavnom pretresu. Imajući u vidu činjenicu da su se oštećeni i okrivljeni V. medjusobno čupali, gurali i padali ova povreda je najvjerovatnije nastala u toku njihovog medjusobnog guranja i čupanja jer je utvrdjeno da od strane svjedoka očevidca C.M. da okrivljeni O. nije prilazio niti udarao oštećenog dok je ležao na zemlji zajedno sa okrivljenim V.. Ni okrivljeni V. u svojoj iznijetoj odbrani nije potvrdio da je O. njima prilazio ni da je udario oštećenog u predjelu glave svojom nogom i ako bi mu to lično odgovaralo zbog svoje krivično pravne odgovornosti i iz tih razloga predložio da  sud optuženog O. oslobodi od optužbe i naknadi mu troškove krivičnog postupka.

                    Optuženi O. Lj. u završnoj riječi  je istakao  da  u cjelosti usvaja odbranu svog branioca tvrdeći da kritične prilike nije udario oštećenog.

                    Optuženi  V.V. u odbrani  navodi  da je dana 27.09.2010.godine negdje oko 19,00 časova došao u kafanu "R." koja se nalazi u selu B., a čiji je vlasniik O. Lj.. Sjeo je za sto sa O. Lj. i još dvojicom momaka koje nije poznavao. Konzumirali su alkohol, a u jednom momentu u kafanu je ušao J. S., jedan momak za koga zna da se zove Nj. i jedan stariji čovjek. J. S. i Nj. su sjeli  sa njim i sa Lj. za sto, a ova dvojica momaka koji su sjedjeli sa njima su otišli a ovaj stariji čovjek koji je ušao u kafanu je sjeo sa nekim ljudima za drugi sto. Dalje  je kazao da on i Lj. nisu od ranije poznavali J. S. i Nj. koji su sjeli sa njima odnosno on je  Nj. znao iz viđenja. Razgovarali su i upoznavali se a J. im je rekao da je policajac i sva četvorica su konzumirali alkohol. J. je provocirao i njega i Lj. a Lj. je provocirao na račun njegovog bolesnog oca. On i Lj. su cijelo vrijeme poručivali piće i plaćali isto a J. i Nj. nisu platili ni jednu turu pića. U jednom momentu J. je iz džepa od jakne izvadio "smotuljak" koji je njemu ličio na džoint i isti je stavio na sto. Pitao ga je "šta je to, navlačiš li ti mene" a on mu je rekao "to je trava, oćemo li da se naduvamo". Lj. je u tom trenutku zagrlio J. i rekao mu je da napusti lokal i on i njegov drug Nj., koji je predhodno otišao od njihovog stola i sjeo za drugi sto. Kada je J. prišao Nj. i rekao mu da moraju da napuste kafanu Nj. je prišao do peći, udario je nogom i polomio vrata na peći. Pri izlasku iz kafane dok su se J. S. i Nj. nalazili na vratima prišao im je Lj. i pitao je Nj. šta je to uradio, odnosno zašto je polomio vrata od peći, a u tom momentu obojica su se okrenula u pravcu Lj.. J. je "poletio" prema Lj., poklizao se i pao ispred kafane i udario je glavom od beton. Lj. mu nije prilazio već je stajao pored njega a Nj. je podigao J. i otišli su u vozilo. Sve  ovo je  posmatrao iz kafane i nije izlazio ispred, a posmatrao je kroz vrata koja su bila otvorena. Optuženi V.  je  dalje u svojoj odbrani naveo  da on i Lj. nisu imali nikakav fizički kontakt sa J. S., niti su mu nanijeli tjelesne povrede.   J. je pao ispred kafane na beton i udario je glavom od beton i moguće da je tada zadobio tjelesne povrede.  On,  Lj., S. i Nj. su bili u pijanom stanju. Poznato mu je da je J. posle kritičnog događaja išao po kafanama, tačnije u kafanu vlasništo B. G. u O., sjedio je sa njim i hvalio se kako mu nije ništa bilo prilikom kritičnog događaja i konzumirao je alkohol.Tvrdio je da on i Lj. nisu nanijeli tjelesne povrede J. S. niti su izvršili krivično djelo koje im se stavlja na teret. Na glavnom pretresu  ne priznajući izvršenje krivičnog   djela ni svoju krivicu  i ostajući  pri odbrani  iz istrage  kazao je  da  je J. pao licem  na  beton ispred kafane, da su  oštećeni  i L. odmah otišli za P.   te da je kritične prilike  pored njega,  oštećenog, O. i L.  u lokalu bila još konobarica  i čovjek koji je došao sa oštećenim i L.  a koji je spavao za stolom  komiran od alkohola.  Oštećeni J.  im je kad  je sjeo za njihov sto objasnio  da radi u policiji  a da je on za L. koga je znao  izvidjenja  znao da radi u policiji  kao automehaničar  a kada je oštećeni  izvadio iz  džepa  zamotuljak   to je shvatio kao navlačenje , da hoće da mu nešto namjesti  jer je rekao da radi u policiji  a on je  u mladosti imao problema   sa zakonom.Dalje je naveo da je iz kafane otišao kući koja se nalazi preko puta kafane "O.",  samo preko  rijeke od kafane  i sjutradan ga je policajac  L. zvao  telefonom da dodje u policiju i da izjavu  što je i učinio.  Kada je on te noći napustio kafanu  O., oštećeni  i L. su već bili otišli.  Ni on ni O.  kritične prilike  nijesu  udarali oštećenog.

                    Branilac okrivljenog V.V. analizirajući izvedene dokaze na glavnom pretresu predložio je  da sud optuženog V. primjenom čl. 363 st. 1 tač. 3 ZKP oslobodi od optužbe jer iz dokaza izvedenih na glavnom pretresu ne slijede činjenice da je isti izvrši krivično djelo lake tjelesne povrede koje mu je stavljeno na teret optužnim predlogom oštećenog kao tužioca.  Dalje  je naveo  da je optužnim aktom   navedeno da je optuženi V. oštećenom nanio udarcem  pesnicom povredu u predjelu lijeve zigomatične kosti i iznad desnog oka. Oštećeni decidirano tvrdi da ga optuženi V. nije udario niti povrijedio pesnicom iznad desnog oka, to potvrdjuje i sudski vještak navodeći da je ova povreda mogla nastati pri padu ili udarcem nogom u koliko je do toga uopšte došlo u predjelu desne mandibule - donje vilice. I povreda u predjelu lijeve zigomatične kosti po mišljenju vještaka je mogla nastati pri padu i sami opis iz stručnog nalaza i mišljenja vještaka na to i upućuje, a ovome treba dodati da su obadvojica bili pod dejstvom alkohola, oštećeni u mnogo većem stepenu i da im uopšte nije bilo teško padati i prilikom guranja ili čupanja, a povrede su mogle i na taj način biti nanešene. Tražeći oslobadjejuću presudu tražio je da sud optuženom V. naknadi troškove krivičnog postupaka posebnim rješenjem a po pravosnažnosti presude.

                    Optuženi V. V. u završnoj riječi je istakao da usvaja odbranu svog branioca i da tome nema šta drugo da doda.

                    U dokaznom postupku  sud je  saslušao  svjedoka- oštećenog  J. S.,saslušao  svjedoke  L. Nj., G. B., C. M., L. D., saslušao vještaka B. B., pročitao iskaz svjedoka Š. S., pročitao nalaz i mišljenje  vještaka dr. B. B. od 12.04.2011.godine,  izvršio  uvid u izvještaj  ljekara specijaliste Opšte bolnice P. na ime oštećenog  od 28.09.2010.godine, pročitao  otpusnu  listu sa epikrizom  Kliničkog centra CG na ime  oštećenog,  pročitao izvještaj  ljekara jedinice HMP P. za oštećenog,  i pročitao  izvod iz KE za optuženog.

                    Nakon provedenog  dokaznog postupka  i ocjene izvedenih dokaza  kako svakog pojedinačno tako i u medjusobnoj povezanosti ,  a pri tom cijeneći odbranu  optuženih  O. Lj.  i V. V., ovaj sud je utvrdio činjenično stanje  bliže opisano izrekom ove presude.

                  Naime,  javna optužba stavlja na teret  optuženom O. Lj. da je izvršio krivično djelo lake tjelesne povrede  iz čl.152  st.2 u vezi st.1 Krivičnog zakonika  tako što je dana 27.09.2010.godine  oko 22,30 časova  ispred svog lokala  "R." u mjestu  B. oštećenog J. S.  jedanput udario nogom obuvenom u cipele  u predjelu  desne strane lica - donje vilice  nanijevši mu tom prilikom  lake tjelesne  povrede u vidu otoka u predjelu  desne donje vilice i krvni podliv  iznad desnog  oka. Oštećeni kao tužilac  J. S.  stavlja na teret optuženom V.V.  izvršenje krivičnog djela  lake tjelesne povrede  iz čl.152 st.1 Krivičnog zakonika  tako što ga je optuženi  dana 27.09.2010.godine  oko 22,30 časova  ispred  lokala  optuženog O. dva puta udario stisnutom pesnicom u predjelu lijeve strane lica i  nanio lake tjelesne povrede  u predjelu  jagodične kosti  i povredu u predjelu lijevog oka  odnosno lijeve  obrve.

                    Optuženi O. Lj. i V.V.  negiraju izvršenje krivičnih djela  navodeći  da sa oštećenim J.  nijesu imali  nikakav fizički kontakt niti mu nanijeli tjelesne povrede  a  optuženi V. navodi  da je oštećeni  pao ispred kafane na beton  i udario glavom u beton  te da je moguće da je tada  zadobio tjelesne povrede.

                    Radi utvrdjivanja osnovanosti javne optužbe  kao i radi provjere odbrane  optuženih  sud je izveo  naprijed navedene dokaze.

                    Oštećeni J. S. je kazao  da je dana 27.09.2010.godine  oko 21,30 časova  sa L. Nj. i C. M.  došao u kafanu u selo B. čiji je  vlasnik  bio O. Lj.  da popiju piće   i kad su ušli u kafanu  on i  Nj.  su sjeli za sto sa K. Z.  i Dj. kome nezna ime a  tu je sjedio i V. V.  a C. je sjeo za drugi sto  sa  O. Lj., konobaricom i jednim Ć.. Kad su popili piće K. i Dj. su otišli iz kafane  a za stolom ostali on, Nj. i V. a nakon nekog vremena za sto je došao  i O..  Sjedjeli su,  pili piće i razgovarali  i nakon nekog vremena  Nj. je prešao za sto za kojim je sjedio C.  a on ostao sa O. i V.. Negdje  prije 23,00 časa  krenuo je iz kafane,  pitao konobaricu jeli šta dužan a  ona mu rekla  da nije  pa je prišao  do stola  za kojim su sjedjeli C. i Nj.  i rekao im  da je krenuo  a prije toga Nj. mu je govorio da idu iz kafane.  Oštećeni dalje navodi da je on prvi izašao iz kafane  i otišao iza kafane  da bi  izvršio  nuždu  i kad se vraćao iz mraka  i izašao na svjetlost iz kafane  sa vrata je izletio V.  i u naletu  ga stisnutom pesnicom  udario u predjelu lijeve jagodične kosti  i od tog udarca je pao na zemlju, pao je na bok  i pocijepao jaknu na desnom rukavu. Prilikom pada nije udario glavom o podlogu  i pitao je V.  zašto ga udara a Vukićević mu ništa nije odgovorio već se prilikom njegovog ustajanja   ponovo zaletio  prema njemu da ga udari  a  on je  postavio ruku  i V. ga je ponovo stisnutom pesnicom jedanput udario  u predjelu lijevog oka  odnosno lijeve obrve  i u tom momentu  pošto ga je držao  rukom za rukav  obojica su pala na bok.  Ponovo je pitao V. zašto ga udara a V. nije ništa odgovorio već je i dalje zamahivao rukom  da ga udari  a on V. zadržao lijevom rukom  za njegov  vrat  i  izmicao glavu.  U tom momentu  prišao mu je  O. i jedanput ga nogom udario u predjelu desne strane lica  tačnije u predjelu donje vilice sa desne strane, osjetio je jak bol  i pustio V.. Tada je čuo   da je  Nj. rekao "šta to radite ubiste momka".  Dok je  ustajao vidio je da V. i O. ulaze u kafanu  i čuo da se smiju  a odmah je sa lica mjesta Nj.  pozvao policiju  pa su sačekali dolazak policije  nakon čega je prevezen u Medecinski centar  gdje mu je ukazana ljekarska  pomoć.  Tjelesne povrede u predjelu lijeve strane lica mu je nanio V. V. i to sa dva udarca stisnutom pesnicom a  tjelesnu povredu u  predjelu desne strane lica - desne  vilične kosti nanio mu je O. Lj. udarcem nogom. Kada ga je O. udario  nogom  u predjelu  donje vilice  na desnoj strani   oštećeni je bio u ležećem položaju  odnosno na boku  tako što je desnim bokom bio  oslonjen od podlogu  a O. mu prišao sprijeda, sa lijeve strane. Tvrdio je da ga je optuženi V. kritične prilike  udario dva puta stisnutom pesnicom.  Kritične prilike   ispred lokala su bili L. i C. i sve su gledali.

                    Vještak  dr. B. B.  u svom  nalazu i mišljenju datom  nakon uvida u medecinsku dokumentaciju za oštećenog J. S. navodi da je povreda  ličnog dijela glave  u vidu krvnog podliva kože  iznad desnog oka  nastala djelovanjem zamahnute  tupotvrde sile  ravne površine  slabog  inteziteta djelovanja  koja je djelovala u jednom navratu na glavu povrijedjenog  od naprijed, desno i  lako odozgo dovodeći do oštećenja  sitnih krvnih sudova kože  i  nastajanja krvnog podliva kože  dok su  dublje strukture ovog dijela glave  ostale nepovrijedjene.  **Povreda je mogla nastati djelovanjem zamahnute stisnute   ili otvorene šake** .  Povreda ličnog dijela glave u vidu oguljotine kože i  nagnječine kože lijevog  jagodičnog predjela  nastala je   djelovanjem  zamahnute  tupotvrde  sile   ravne površine, slabijeg inteziteta djelovanja  koja je  djelovala u jednom navratu,  dijelom  tangencionalno, povlačenjem  po koži ovog dijela glave  dovodeći do oštećenja površinskog sloja kože  i sitnih krvnih sudova kože  jagodičnog  i  podočnog  predjela lijeve  strane  lica dok  su  dublje  strukture  ovog dijela  glave ostale nepovrijedjene, ova sila je djelovala na glavu povrijedjenog  od naprijed   sa lijeve strane i lako odozdo  **i mogla je biti zamahnuta stisnuta   šaka**.  Vještak dr. B.  dalje u svom nalazu i mišljenju navodi da povreda ličnog dijela glave  u vidu nagnječine kože i  mekog potkožnog   tkiva  donje vilične   regije  sa desne strane  je nastala  djelovanjem zamahnute tupotvrde sile  ravne površine  slabijeg ili srednjeg inteziteta djelovanja  koja je djelovala na glavu  povrijedjenog u  jednom navratu  od naprijed, sa desne strane i lako odozdo  dovodeći  do  nagnječine kože i mekog potkožnog  tkiva  dok su dublje strukture ovog dijela glave  ostale  nepovrijedjene. **Povreda je   mogla nastati djelovanjem zamahnute noge** a u momentu kad je povrijedjeni bio u  ležećem položaju  oslonjen desnom bočnom stranom  tijela  na podlogu, ličnim dijelom glave  odignutim od podloge,  desnim donjim dijelom lica okrenutim  sili a lijevom rukom    ispruženom  pored lijeve strane  ličnog dijela glave. Vještak navodi  da su ove povrede nastale   kratko  vrijeme jedna za drugom  a imajući  u vidu  lokaciju i karakter povreda mišljenja je  da su povrede  ličnog dijela  glave u vidu krvnog podliva kože  iznad desnog oka  i povreda  ličnog dijela   glave u vidu nagnječine kože i mekog podkožnog  tkiva donjevilične regije  mogle nastati  istovremeno, djelovanjem  iste sile.  Sve  povrede su  i pojedinačno i u svom zbiru laka tjelesna povreda.  U riječi na glavnom pretresu  ostajući pri pisanom nalazu i mišljenju  pojasnio je  da se kod oštećenog radi  o  tri povrede, koje je u pisanom  nalazu i mišljenju označio  rimskim brojevima I,II i III  te da je za svaku od povreda naveo  mehanizam nastanka  te da su povrede  opisane pod rednim brojem  I i III mogle nastati djelovanjem zamahnute noge  zbog toga što lokacija ovih povreda  je tako postavljena  da su mogle nastati  prilikom djelovanja zamahnute noge.  **I dalje je   mišljenja  za povredu  pod brojem  I da je nastala djelovanjem   zamahnute   stisnute ili otvorene** **šake**   **a povreda   pod rednim brojem III u koliko se prihvati da je nastala u momentu kada je povrijedjeni   bio u ležećem položaju  mogla je nastati   djelovanjem zamahnute  noge  i nije mogla nastati djelovanjem zamahnute stisnute  ili otvorene šake**. U koliko se prihvati mogućnost  da je povreda opisana  pod brojem III  nastala u momentu  kada je  povrijedjeni bio u stojećem stavu onda je ovakva povreda mogla  nastati  i djelovanjem zamahnute šake  ali i djelovanjem zamahnute noge  u približno podjednakom  procentu vjerovatnoće. Vještak je kazao  da povreda opisana pod brojem III  je mogla nastati   kako oštećeni kaže i prilikom  nastajanja  ove povrede  došlo je do oštećenja kože i mekog potkožnog  tkiva  a to se  odnosi  osim kože i na sve meke strukture  desne strane  ličnog dijela glave  tj.  potkožno masno tkivo, mišići obraza  pa sve do  donjovilične kosti  ličnog dijela glave   s tim što   na donjoviličnoj kosti  prilikom pregleda   nijesu nadjeni znaci  preloma.  Debljina  ovih mekih tkiva   zajedno sa kožom  i zavisno od konstitucije iznosi   1 do 2 cm  i ne može se prihvatiti  navod oštećenog da je sila  koja je dovela   do nastanka ove povrede   bila  veoma jakog inteziteta  i imajući u vidu  karakter povrede  povrijedjeni ne može imati posledice  od ove povrede  i u konkretnom slučaju  dublje strukture - kosti su ostale  nepovrijedjene .  Dalje je kazao   da povreda opisana pod brojem  I - povreda   ličnog dijela glave u vidu krvnog podliva kože iznad desnog oka  mogla je nastati  na način  kako je opisao  u pisanom nalazu i  mišljenju ali je mogla nastati i prilikom pada   tim dijelom glave na tvrdu i ravnu podlogu  **ali je za njega    takva mogućnost manje  vjerovatna** a  **manje je vjerovatno da je   i povreda  ličnog  dijela glave u vidu  oguljotine kože i nagnječine kože  lijevog jagodičnog  predjela  nastala  prilikom  pada jer bi  prilikom pada i udara od tvrdu i ravnu podlogu morala postojati i povreda nosa  lijeve arkade  odnosno  lijevog  nadočnog  predjela i dr.**  Postojanje  stanja pod dejstvom alkohola u izvjesnoj mjeri može  da umanji intezitet  bola i  da smanji doživljaj inteziteta  djelovanja sile  a to zbog toga što alkohol   djeluje ne samo na  centralne   strukture nervnog sistema  već i na periferni nervni sistem  te na taj način dovodi  do smanjenja  brojnih  sposobnosti ljudskog  organizma a izmedju ostalog i osjećaja  bola,  alkohol u suštini  anestezira bol. O načinu  doživljavanja povrede u vidu inteziteta   bola  i drugih karakteristika povrede  postoje   najraznovrsnije  individualne razlike.

                    Sud u cjelosti prihvata  kao objektivan  i po pravilima  struke  dat  nalaz  i mišljenje vještaka dr.B. koji nalaz i mišljenje  su potkrijepljeni medecinskom dokumentacijom za oštećenog J..  Cijeneći iskaz oštećenog J.  i dovodeći njegov iskaz u logičnu vezu  sa  objektivnim nalazom i mišljenjem vještaka  sud u cjelosti prihvata kao istinit, jasan  i veoma detaljan  iskaz oštećenog kako  o načinu i sredstvu zadobijanja  povreda tako i položaju u kome se nalazio u vrijeme zadobijanja povreda.

                    Svjedok  L. Nj.  je  izjavio  da je dana 27.09.2010.godine  negdje oko 21,30 časova  zajedno sa J. S. i C. M.  došao u kafanu  u B.  čiji je vlasnik bio O. Lj. da popiju piće i kad su ušli u kafanu on i J. su sjeli za sto  gdje su sjedjeli Dj. N., K. V. i V. V.  a C.  sjeo za drugi sto. Naručili su piće, sjedjeli  i razgovarali, K. i Dj. su ubrzo otišli  a za stolom su  ostali on, J., V. a pridružili su im se konobarice i O.. Pošto je C.  ostao sam za stolom  prešao je za  njegov sto  a J. ostao   da sjedi sa O., V. i konobaricama.  Negdje   poslije 22,00 časa  prišao je J. i  pitao  ga   hoće li da idu  a J. ustao i pitao konobaricu  jesu li šta  dužni a ona  rekla da nijesu ništa.  Dalje je kazao da je J. izašao  prvi iz kafane  i otišao je u WC  ispod kafane  a on je, kako je ledjima  bio okrenut prema peći,  nogom zakačio vrata od peći, vrata  su pala  a on se sageo  da podigne vrata  i tada mu je prišao O.  jedanput ga udario u predjelu vrata pa  ga je pitao zašto ga udara  i  izgurali su se ispred kafane, izašao je C.. Kazao je da su se on  i O. čupali ispred vrata a u tom momentu   je iz mraka došao J. koji je pitao šta se dešava  i u tom momentu iz kafane  je izletio  V. i udario J.  stisnutom pesnicom u predjelu lijeve jagodične kosti od kog udarca su oba  pali na zemlju  i V. je prvi ustao  i dok je  J. ustajao  V. ga je  ponovo stisnutom  pesnicom udaro u predjelu glave i  obojica su pali na zemlju. On je odgurao O.  do ispred kafane  i uporno pitao   koji je razlog da ih biju i tada je vidio da J. i V. leže na zemlji  pa je prišao  da  V. odvoji  od J.  a prišao je i O.  koji je jedanput nogom  udario J. u predjelu desne strane lica  a njega udara pesnicom u predjelu lijeve strane lica.  Nakon toga O. i V.  su otišli u kafanu  a on je pozvao policiju, sačekali   su dolazak policije  koja ih je prevezla u  Medecinski centar radi ukazivanja pomoći. Kazao je da on   nije imao vidnih povreda  i da nije podnio prijavu protiv O.. Kritične prilike  C. je bio totalno u pijanom stanju, J. je bio pripit  dok je on bio trijezan.

                     Sud  je  cijeneći iskaz  svjedoka  L. Nj.  stekao ubjedjenje  da je ovaj svjedok  bez obzira na činjenicu    što je kolega  sa  oštećenim J.  bio  i istinit i nepristrasan  u svom kazivanju  te da je posvjedočio  samo ono  što se kritične prilike  i dogodilo. Iskaz ovog svjedoka  nije u suprotnosti   sa iskazom  oštećenog i objektivnim  nalazom i mišljenjem  vještaka  dr. B.. Iz  ovih razloga  sud  i iskaz svjedoka L.  prihvata u cjelosti.

                    Svjedok  C.M. je  kazao  da poznaje  i optužene  i  L. Nj. i J. S. i da je dana 27.09.2010.godine  možda negdje oko 16,00 časova  otišao u naselje kod stare   Benzinske pumpe  da traži zubara K.  i tu se sreo sa J. i L.  pa su otišli na piće u kafanu  kod stare Benzinske  gdje su popili 4 do 5 pića  pa su otišli  odatle u kafanu  Kod B. u  O.  gdje su se zadržali  sigurno jedan sat ako ne i više i kod B. su pili  a od brana su otišli u  kafanu kod O., bili su po dobro pijani  i nezna u koliko sati  su došli kod O., zna da je bio mrak  i kod O. su popili  2 do 3 pića, ne više. Kad su došli u kafanu kod O. optuženi O. Lj. je sjedio za stolom sa njegovim rodjakom C. G.  pa je i on sjeo za njihov sto a L. i J. su sjeli za drugi sto.  Nezna ko je sve bio u kafani i ne sjeća se  da je bilo ikakvih problema u kafani. Dalje je kazao   da su O., V.,  L. i J.  izašli iz lokala  prije njega, brzo za njima  je izašao i on sa  rodjakom G. i kad je izašao ispred lokala  vidio je da se O. Lj. i L.  Nj. čupetaju  a na nekolika metra od njih  vidio je J. i V. na zemlji kako se čupetaju  i nakon toga  su J. i V. ustali sa zemlje  i onda  njegovim autom  on, L. i J.  odlaze za P., Nj. je vozio  i žalio se da  ga boli glava  a misli da se J. nije žalio da ga nešto boli. Tvrdio je da otkad je on izašao iz kafane do momenta kad su krenuli za P.  O. nije prilazio J. i V.. Tvrdio je i da L. nije prilazio niti razvadjao J. i V.. Svjedok C. je kazao  da je bio pijan  te da nezna da li je u O. kafani  spavao za stolom. O. nije kritične prilike  udario  nogom  J. jer  O. nije ni prilazio J.. Kazao  je da su on, J. i L.  otišli prije dolaska policije. Nije vidio  ni da je V.  udario  pesnicom J.  niti da je J.  pao na zemlju od tog udarca, kada je izašao iz kafane  V.  i J. su bili na zemlji.

                    Sud  djelimično prihvata  iskaz svjedoka C., naime  prihvatio je njegove navode  da kada je izašao iz lokala  iz lokala su već bili izašli O., V., L. i J.  te  da kada je on izašao iz lokala  vidio je  da se O. i L. čupetaju  a nekoliko metara od njih  vidio je  da J. i V.  su na zemlji i čupetaju se. Ovim navodima svjedoka C.  negirani su  navodi   optuženog V. da kritične prilike  nije imao fizičkog  kontkta sa oštećenim. Ovaj dio dogadjaja na istovjetan način opisuje i svjedok L..  Medjutim,  navode svjedoka C.  da  od kada je on izašao  ispred  lokala  O. nije prilazio J.  te da  O. nije nogom  udario J. kritične prilike  sud nije mogao prihvatiti kao istinite  već naprotiv kao  smišljenje  kako bi svjedok pomogao optuženom O..Ovo tim prije što je navod oštećenog J.  da  ga je kritične prilike  nogom udario  optuženi O. u predjelu vilice  potvrdjuje  kako medecinska dokumentacija za oštećenog  tako i nalaz i mišljenje  vještaka dr. B..

                    Svjedok G.B. je kazao  da ima kafanu u naselju O.te da poznaje J.S.,L.Nj.i C. M.kao i  S. S.  koja je  radila u kafani O. pa onda kod njega u kafani. Poznat  mu je ovaj slučaj  i zna da su J., L. i C.  bili kod njega u kafani u O. dana 27.09.2010.godine  ali nije vodio računa u koje vrijeme su došli  niti kad su napustili lokal, zna da su se zadržali jedno sat do sat  ipo  te da je C.  pio vinjak i bio pripit  a J. i L. su  pili pivo i bili malo  manje pripiti  ali da nije brojao koliko piva su popili, zna   da kad su ušli u lokal poručili su turu pića  pa ih je onda on častio turom pića  pa je onda C. koji je prešao za sto  naručio  dvije do tri ture pića svima, C. je popio  7 do 8 vinjaka a L. i J.  4 do 5 piva  i smatrajući da to nije nešto  značajno nije pamtio koliko je ko popio. Nezna   niti je vodio računa  čime su C., J. i L.  došli u njegov lokal niti čime su otišli.  Tvrdio je da kad su došli u lokal prvo su sjeli zajedno  a onda je C. prešao  za njegov sto i  prelazio je od  njegovog  stola   do stola za kojim su sjedjeli J. i L.  5-6 puta, možda je popio i 10 vinjaka  a  on nije brojao.

                    Cijeneći iskaz svjedoka G. sud je stekao ubjedjenje  da je ovaj svjedok bio  i krajnje istinit i krajnje nepristrasan u svom kazivanju   te da je posvjedočio  samo ono  što  je lično vidio  u svom lokalu. Sud iskaz svjedoka G.  kao  takav i prihvata.

                    Svjedok  S. S.  je izjavila  da je bila zaposlena  kao konobarica  u kafani "R." koja se  nalazi u selu B. te da je dana 27.09.2010.godine  radila  prvu smjenu  ali je u večernjim časovima došla kod koleginice  koja je radila u drugoj smjeni. Bila je sa koleginicom za šankom  kada su u kafanu   došla dvojica momaka  i jedan čovjek  srednjih godina  pa su ta dva  momka  sjeli za sto  sa O. i V. a čovjek je  sjeo za poseban sto i bio je u vidno pijanom stanju. Dalje  je kazala da je čula da su  se ta dva momka  i O. i V.  nešto raspravljali  ali nije čula o čemu  su raspravljali niti obraćala pažnju   o  čemu pričaju. Momak  koji je po visini niži prešao je za sto kod tog čovjeka a visočiji momak ostao sa O. i V.. U jednom momentu došao je za šank V.  i rekao " mamu mu  vidi gdje je donio  džoint",   pio je vode i vratio se za sto  a zatim je za šank došao O. i dao joj neku cigaretu  koja nije imala  filtera i  rekao joj  da to baci u korpu  i odnese korpu i prospe u rijeku.  Pitala  je O. zašto da to uradi a on joj rekao  da to uradi  i O. je prišao kod  tog momka  za koga je saznala da se preziva J..  Uzeo ga za jaknu i izbacio iz kafane  a  tada je  niži momak  krenuo iz kafane i nogom udario u peć, vrata od peći su spala  a O. prišao do  njega i gurnuo ga nogom ili rukom  govoreći  mu " što udaraš u peć" . Tada iz kafane izlaze  taj niži momak, O. i V. i čovjek  koji je bio u pijanom stanju i ona nezna šta se dešavalo ispred kafane jer nije izlazila  i nije  vidjela   da li je ko koga udarao jer je koleginica zatvorila vrata od kafane a nakon  3-4  do  5 minuta  u kafanu su se vratili O. i V. i  O. je psovao govoreći "djubre jedno šta  je donijelo u kafanu".

                    Svjedokinja S. S. je bila zaposlena  kod optuženog O. i po mišljenju suda ovakvim prikazivanjem dogadjaja  htjela je  da olakša položaj  ovog optuženog pred sudom.  Njen  iskaz  se razlikuje  i od navoda  samog optuženog O.. Naime,  svjedokinja navodi  da joj je optuženi O. donio za šank  i predao  cigaretu bez filtera  i naložio  joj  da  tu cigaretu baci  i nakon toga  prišao  J.  i izbacio ga iz kafane. Optuženi  O. medjutim navodi  da  nakon što je izbacio  iz kafane J.  i vratio se u kafanu  rekao je  radnici S. S.  da baci džoint  koji je ostao  na stolu  što je ona i uradila.  Dakle,  sve ovo upućuje na zaključak da svjedokinja S. nije bila istinita u svom kazivanju već da je svjedočila onako kako je mislila da odgovara optuženom O. u namjeri da istom pomogne u  postupku.

                    Svjedok L. D. je izjavio  da je zaposlen u policiji  na radnom mjestu vodje sektora te da poznaje J. i L. pošto su oni radnici  UP PJ Pljevlja, J. je električar a  L.  poslužitelj.  Dalje je izjavio  da je kritičnog dana  bio dežurni  i zna da je bila noć ali da se ne može sjetiti tačnog vremena kada je od strane L.  ili  J.  pozvana dežurna služba  da je došlo  do narušavanja javnog reda i mira  u  kafani O. i da su O. i V.  napali  J. i L.. Zajedno sa interventnom  jedinicom odlazi na lice mjesta  i kad su došli pred kafanu O.  iz jednog parkiranog vozila  izašli su J. i L.  i rekli da su napadnuti od strane O. i V. i tada je iz kafane izašao  O., V. nijesu našli na lice mjesta  a u kafani su bile  dvije radnice dok  drugih lica nije bilo. O. su službenim vozilom priveli u stanicu policije  a L. i J.  otišli u Medecinski centar radi ukazivanja pomoći. Svjedok L. je kazao da nije vidio  povrede na L. a J. je imao crvenilo  u predjelu   lica. Ispred kafane je bilo neosvijetljeno a bila je i noć. Nezna čije je  auto iz koga su izašli L. i J. ali nije vidio da u tom autu  je bilo još neko lice   izuzev J. i L.. Interventna  jedinica je sačinila službenu zabilješku. Dodao je da alkotest nijesu upotrijebili jer nijesu imali tu mogućnost jedino su mogli zvati saobraćajnu kontrolu da to uradi  ali nijesu procijenili da to treba da uradi  jer ništa na J. i L. nije ukazivalo  da su pod uticajem  alkohola. Nezna ko je odvezao auto i njemu su J. i L. više djelovali prepadnuti i zbunjeni  a nemože se izjasniti da li su bili pripiti.

                    Iskaz svjedoka L. D.  sud prihvata  kao istinit  i nepristrasan  uprkos činjenici da  oštećeni J. i L. kao i svjedok L.  rade  u   policiji  odnosno  u UP PJ Pljevlja. Svjedok L.  nije očevidac dogadjaja,  došao je nakon završenog dogadjaja  i po mišljenju suda  istinito posvjedočio činjenice  odnosno ono što je  vidio na licu mjesta.

                    Dakle,navodima oštećenog J.S., svjedoka L. Nj. i objektivnim nalazom i mišljenjem vještaka dr.B. B. nesumnjivo je utvrdjeno da je kritične prilike  optuženi V. V. ispred lokala "R." vlasništvo oštećenog O. udario stisnutom pesnicom oštećenog J. S. u predjelu lijeve jagodične kosti od kog udarca je  oštećeni pao na bok te da dok su se  optuženi V. i oštećeni J. nalazili na zemlji optuženi O. je nogom obuvenom u cipele što predstavlja  sredstvo podobno da tijelo teško povrijedi ili zdravlje teško naruši udario oštećenog J. u predjelu desne strane lica - donje vilice i tom prilikom je optuženi V. oštećenom J. nanio laku tjelesnu povredu  u vidu oguljotine kože i nagnječine kože lijevog jagodičnog  predjela a optuženi O.  oštećenom nanio  takodje laku tjelesnu povredu  u vidu otoka  u predjelu  desne  mandibule ( donje vilice)   kako je to bliže opisano izrekom ove presude, u kojim radnjama optuženog V. V.  stoje svi bitni elementi  bića krivičnog djela  lake tjelesne povrede  iz čl.152 st.1  Krivičnog zakonika a u radnjama optuženog O. Lj. svi bitni elementi bića krivičnog djela lake tjelesne povrede iz čl.152 st.2 u vezi st.1 Krivičnog zakonika  pa  je sud optužene koji su  krivična djela izvršili  kao umišljajni učinioci, obzirom da je  optuženi V. bio svjestan  da udarcem pesnicom  može nanijeti  laku tjelesnu povredu oštećenom a  optuženi O.  bio svjesan da  je   noga obuvena u cipelu  sredstvo podobno  da tijelo teško povrijedi  ili zdravlje   teško naruši  te da  udarcem nogom obuvenom u cipelu nanosi povrede oštećenom,  oglasio krivim  i osudio po zakonu .

                     Činjenica je  da je oštećeni J.  imao  i povredu  u vidu krvnog podliva  iznad desnog  oka  za koju povredu  je vještak   dr. B. mišljenja  da je nastala  djelovanjem zamahnute  stisnute  ili  otvorene  šake.  Optuženi O.  a ovo po navodima samog oštećenog  je  oštećenog udario  samo jedanput i to  nogom u predjelu desne donje vilice  a  optuženi V. ga udario dva puta pesnicom  ali oba puta u predjelu lijeve strane lica. To  upućuje na zaključak  da povredu oštećenog  u predjelu  desnog oka  nijesu nanijeli  optuženi.  Oštećeni  J. je  tvrdio  da mu je kritične prilike  optuženi V. pored  povrede  u predjelu  lijeve jagodične kosti  udarcem pesnicom nanio i povredu u predjelu lijevog oka ali ta povreda nije konstatovana medecinskom dokumentacijom  a  oštećeni J. se odmah  nakon  dogadjaja  javio u  Medecinski centar P. radi  ukazivanja pomoći i da je povreda postojala   bila bi konstatovana u dokumentaciji.

                      Dakle  kako je u postupku  utvrdjeno da  optuženi  O.  izvršio krivično djelo  lake tjelesne povrede  iz čl.152 st.2 u vezi st.1  Krivičnog zakonika a optuženi V. krivično djelo lake tjelesne povrede  iz čl.152 st.1 Krivičnog zakonika  kako je  to bliže opisano  izrekom ove presude  to ih je sud oglasio krivim  i osudio po zakonu.

                       Prilikom odlučivanja o vrsti i visini kazne  sud je cijenio  sve okolnosti  koje utiču  kako na vrstu  tako i na visinu kazne. Optuženi O. Lj. je porodičan čovjek, otac dvoje djece.  Ove okolnosti sud je uzeo kao olakšavajuće okolnosti  na strani ovog optuženog. Medjutim, dosadašnji život ovog optuženog  naime njegova  osudjivanost i to  više puta  što je  utvrdjeno iz izvoda iz  KE što mu je   uzeto kao otežavajuća okolnost  ukazuju na to  da,  da bi se postigla svrha kažnjavanja  prema ovom optuženom  i  uticalo na njega  da više ne vrši krivična djela  jedina adekvatna krivična sankcija  je  kazna zatvora  pa je sud optuženom O. Lj. izrekao kaznu zatvora u trajanju  od 30.dana  smatrajući  da će se na ovaj način odnosno  ovom vrstom kazne i u ovom vremenskom trajanju  postići svrha kažnjavanja zakonom predvidjena.Optuženi V.V.je  neoženjen, nezaposlen,  lošeg imovnog stanja što mu je sve uzeto  kao olakšavajuća okolnost. Medjutim  i ovaj  optuženi  je  do sada već tri puta osudjivan  što je utvrdjeno iz izvoda iz KE i obzirom  na njegov dosadašnji život  sud je mišljenja  da je i prema ovom optuženom  jedina adekvatna krivična sankcija  kazna zatvora  pa mu je sud izrekao kaznu zatvora u trajanju od 30 (trideset) dana  smaatrajući  da će se  istom  postići svrha kažnjavanja.

                    Odluka suda  da optuženi  na ime troškova krivičnog postupka  koje čini naknada i nagrada za vještačenje   po vještaku  medecinske struke  plate solidarno iznos  od 311,00 eura te i da na ime paušala  plate pojedinačno  iznos od po 27,50 eura  koji iznos je odmjeren obzirom na dužinu trajanja i složenost krivičnog postupka te imovno stanje optuženih  zasniva se na čl.199 i 202 ZKP-a .

                    Oštećeni J. S. je istakao  da  postavlja imovinsko pravni zahtjev prema optuženim  ali da se ne može izjasniti o visini istog  pa je sud  oštećenog   radi ostvarivanja imovinsko pravnog zahtjeva  u smislu čl.212 ZKP-a  i uputio  na parnicu.


                    **OSNOVNI SUD U PLJEVLJIMA , dana 24.08.2011.godine .**

Zapisničar,
S u d i j a,
Krvavac Mirjana
Ljiljana Popović  
PRAVNA POUKA : 
                    Protiv ove presude dozvoljena je žalba u roku od 8.dana po prijemu  
                    iste Višem sudu B. Polje a  preko ovog suda.

DOSTAVITI:
1 x ODT Pljevlja
1 x Oštećenom   kao tužiocu
2 x Optuženim
2 x Braniocima optuženih 