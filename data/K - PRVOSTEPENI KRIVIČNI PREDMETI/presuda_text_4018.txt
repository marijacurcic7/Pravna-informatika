
      K. 313/11/11
U IME CRNE GORE 
OSNOVNI SUD U KOTORU, po sudiji pojedincu Momirki Marović, uz učešće
namještenika suda Ana-Marije Petković, kao zapisničara, u krivičnom predmetu
protiv okrivljenog T. V. iz BD., zbog krivičnog djela teška tjelesna
povreda iz čl. 151. st. 1. Krivičnog zakonika , koji se vodi po optužnici
Osnovnog državnog tužilaštva u Kotoru Kt. br. 208/11 od 24.06.2011. godine,
nakon održanog glavnog i javnog pretresa u prisustvu zamjenika Osnovnog
državnog tužioca u Kotoru Danke Živković, okrivljenog T. V., njegovog branioca
adv. D. P., oštećenog A. B., dana 28.10.2011. godine donio i javno objavio  
P R E S U D U 
        Okrivljeni **T. V.** JMBG...., od oca M. i majke M., rođene Z., rođenog ...... godine u C., državljanin CG, trgovinski tehničar, neoženjen, bez djece, sa završenom srednjom stručnom spremom, srednjeg imovnog stanja, neosuđivan, protiv koga se ne vodi postupak za drugo krivično djelo,

K r i v     j e 
        Što je dana 06.03.2011. godine oko 03,00 časova, u Budvi, ispred noćnog kluba "V.", teško tjelesno povrijedio oštećenog A. B. iz BD, na način što je nakon kraće rasprave, istog prvo udario pesnicom u predjelu desnog oka, usled čega je ovaj pao udarivši potiljkom u betonsku podlogu, nakon čega ga je više puta pesnicama i nogama udario po glavi i tijelu nanijevši mu teške tjelesne povrede u vidu potresa mozga, preloma kostiju poda desne očne duplje sa krvnim podlivom kože oba kapka desnog oka i sa krvnim podlivom kože desne strane lica, preloma nosnih kostiju sa pomijeranjem - sa dislokacijom prelomljenih koštanih odlomaka sa krvnim podlivom kože u predjelu nosa i lake tjelesne povrede u vidu nagnječno razderne rane u desnoj polovini tjemeno - potiljačkog predjela i preloma krunice donjeg lijevog umnjaka.

        \- čime je učinio krivično djelo teške tjelesne povrede iz čl. 151. st. 1. Krivičnog zakonika.

        Pa ga sud na osnovu napred navedene krivično pravne odredbe i odredbi čl. 3,5,8,13,15,32, 33,36,42,45 i 46,  KZ-a , te člana 368 i 374 ZKP

O S U Đ U J E  
        Na kaznu zatvora u trajanju od 3 ( tri ) mjeseca koju će okrivljeni izdržati nakon pravosnažnosti presude.

Dužan je okrivljeni na ime sudskog paušala platiti iznos od 50,00 eura, i na
ime troškova krivičnog postupka 110,00 eura sve u roku od 15 dana od dana
pravosnažnosti presude, na žiro račun ovog suda br. 832-16-52 i dokaz o uplati
dostavi sudu s pozivom na posl.br. K. 313/11/11.  
        Oštećeni  A. B. se sa imovinskopravnim zahjevom upućuje na parnicu.

O b r a z l o ž e n j e  
Osnovni državni tužilac iz Kotora je optužnicom Kt. Br. 208/11 od 24.06.2011
godine optužio okrivljenog T. V. zbog krivičnog djela teška tjelesna povreda
iz čl. 151. st. 1. Krivičnog zakonika.
Postupajući po podnijetoj optužnici sud je zakazao glavni pretres i isti
održao dana 27.10.2011. godine u prisustvu zamjenika Osnovnog državnog tužioca
u Kotoru Danke Živković, okrivljenog T. V., njegovog branioca adv. D. P.,
oštećenog A. B., svjedoka R. I., i dana 28.10.2011 godine nakon završenog
glavnog i javnog pretresa sud je donio i javno objavio odluku u ovoj
krivičnopravnoj stvari.
U završnoj rjieči zamjenik Osnovnog državnog tužioca u Kotoru Danka Živković
je izjavila da ostaje u svemu pri podnijetoj optužnici, da smatra dokazanim
izvršenje krivičnog djela i to prvenstveno na osnovu iskaza oštećenog, nalaza
i mišljenja vještaka medicinske stuke, a djelimično i iz same odbrane
okrivljenog, da je evidentno da su svi saslušani svjedoci koji su bili u
društvu okrivljenog dali iskaze koji se ne mogu smatrati objektivnim, a
posredno i da se događaj desio onako kako je to oštećeni opisao, dok je sa
druge strane, svjedok R., koji se može smatrati nepristrasnim svjedokom
obzirom da nije bio u društvu sa učesnicima događaja, naveo je da nije vidio
sam udarac, ali isto tako je ostavio mogućnost da je prilikom njegovog
povlačenja okrivljeni ipak uspio da udari oštećenog, kao i da niko drugi nije
udarao oštećenog kritične prilike, te da navedeno, dovođenjem u vezi sa
iskazom oštećenog i hronološkim tokom događaja, potvrđuje činjenično stanje
koje je iznijeto u dispozitivu optužnice, a iz kojeg proizilazi krivica
okrivljenog i svi bitni elementi bića predmetnog krivičnog djela i da predlaže
da sud oglasi okrivljenog krivim za isto i izrekne mu kaznu propisanu zakonom.
U završnoj riječi oštećeni A. B. je izjavio da se pridružuje krivičnom
gonjenju i da postavlja imovinskopravni zahtjev.
U završnoj riječi branilac okrivljenog T. V., adv. D. P. je izjavio da je
okrivljeni priznao sve radnje koje je preduzeo kritične prilike pa i to da je
pesnicama udario oštećenog u predjelu lica, međutim da ne priznaje da ga je
udarao dok je ovaj ležao na zemlji, a to ne potvrđuju ni svjedoci, da same
povrede na licu ukazuju da je odbrana okrivljenog istinita i da u ovom slučaju
nije samo oštećeni žrtva već da je to i okrivljeni, koji je kritične prilike
bio grubo izazvan i isprovociran ponašanjem oštećenog, koji ga je kao
prijatelj i budući kum provocirao lascivnim insinuacijama u vezi njegove
djevojke, zbog čega je doveden u stanje afekta u kojem je reagovao fizičkom
silom. Branilac je dalje izjavio da je i oštećeni doprinio nastanku kritične
situacije, jer je nakon insinuacija izašao da sa njim raspravlja ispred
lokala, gdje ga je povukao za ruku i povukao usled čega je okrivljeni
mahinalno reagovao, kao i da je verzija oštećenog da ničim nije izazvao
okrivljenog neprihvatljiva, jer je neutralni svjedok R. rekao da ih je vidio
kako se gurkaju, što znači da je došlo do fizičkog sukoba između njih.
Branilac je takođe naveo da da su oba aktera bila pod uticajem alkohola, da
okrivljeni nije konfliktna ličnost i da nikada nije imao sukob sa zakonom, da
je istog dana nakon događaja shvatio da je pogriješio i da je sa ocem pošao u
kuću oštećenog u namjeri da se izvini i sanira poslijedice sukoba, s obzirom
da su bili prijatelji, da ga je njegov otac stalno posjećivao u bolnici, da su
štetne posljedice po oštećenog sanirane, zbog čega postoje brojne okolnosti za
ublažavanje kazne, odnosno da moli da se okrivljenom izrekne uslovna osuda jer
će se i takvom sankcijom ostvariti svrha predviđena zakonom i da je ista u
potpunosti primjerena okolnostima pod kojima je djelo učinjeno i ličnim
svojstvima okrivljenog.
U završnoj riječi okrivljeni T. V. je izjavio da ostaje kod navoda svoje
odbrane, završne riječi svojeg branioca.
U svojoj odbrani okrivljeni T. V. je pred istražnim sudijom ovog suda izjavio
da je komšija i drug sa A. B., da se znaju više godina i da ga je oštećeni
zvao za kuma, da su kritične prilike oko ponoći izašli u grad na piće i to
prvo u „P.“, koja radi do 01,00 časova, a nakon toga u noćni klub „V.“, da su
pored njih dvojice za stolom bili Z. D. i Z. S., njegova braća od ujaka, i
njegova djevojka P. K. kao i B. B.. Okrivljeni je dalje naveo da su on i
oštećeni A. B. konzumirali alkoholna pića i da su bili pripiti, da je za
stolom oštećeni čupao za kosu i štipao njegovu djevojku P. K. a i druge
prisutne je na isti način provocirao, da mu je govorio „nemoj to da radiš“ i
upozorio ga na korektan način, da je nakon toga otišao u WC, a da je oštećeni
došao iza njega i da ga je nakon kratke priče glavom udario u glavu, ali da to
nije shvaito toliko ozbiljno jer nije imao povreda i da nije fizički reagovao,
da su se nakon toga vratili na isto mjesto u noćni klub i da je A. i dalje
nastavio sa provokacijama prema P. K. i prema drugim licima, kao i da je u
jednom trenutku gurnuo sto sa pićem i zvao ga da izađu ispred noćnog kluba, a
na šta mu je okrivljeni rekao da neće da se svađa i da je krenuo stepenicama
prema parkingu, kad mu je oštećeni rekao „nećeš da ideš dok ovo ne raščistimo“
i povukao ga za rukav sa leđa, da je imao stisnutu pesnicu i da ga je pokušao
udariti, ali da je on bio brži i da ga je udario stisnutom pesnicom dva puta u
predjelu lica od čega je on pao, ali da mu nije uzvratio udarce, da nije padao
na njega, kao i da ga više nije udarao ni rukama ni nogama kada je isti pao.
Okrivljeni je dalje izjavio da se vrlo brzo stvorio R. I., koji je takođe bio
u noćnom klubu, i koji ga je odmakao jer je bio pored A., da je obavjestio
policiju o događaju i da je policija došla i privela ga, a da su R. I. i B. B.
stavili u taksi A. B. i poveli ga do hitne službe u BD. Okrivljeni je dalje
naveo da je istog dana išao kod oštećenog kući želeći da se izmire i da je sa
njim bio otac, ali da se A. B. i njegov otac nijesu htijeli pomiriti bez ako
im se isplati 50.000.- eura, što oni nijesu prihvatili, te da se i sad sreću
ali se ne pozdravljaju, da je A. B. poznat kao problematičan momak i da zna da
je ranije bio osuđen.
Na gavnom pretresu okrivljeni je dodao da su kritične prilike pili alkohol i
to "Vilijamovku", a da je oštećeni i miješao alkohola pića, da je, nakon što
je oštećeni izašao iz bolnice u Risnu, sa svojim ocem išao kod istog kući, sve
sa namjerom da se izmire, međutim u svemu tome nijesu uspjeli obzirom da je
otac oštećenog tražio 50.000.- Eura na ime naknade štete a sve kako ga ne bi
tužio, a da je čak takav zahtjev postavio i u restoranu "T." u prisustvu
njihovog advokata koji je učestvovao u razgovoru, da smatra da se oštećeni
ovako ponašao prema K. koja je bila njegova djevojka, vjerovatno zbog toga što
mu se ista svidjala, kao i da mu, kad su se ranije te večeri dogovarali oko
izlaska, isti nije ništa govorio vezano za K. i da ga ista poziva niti da mu
šalje poruke. Okrivljeni je izjavio da žali zbog učinjenog, najviše zbog toga
što je bio u dobrim odnosima sa oštećenim.  
Sud je u dokaznom postupku radi utvrđenja činjeničnog stanja i krivice
okrivljenog proveo sljedeće dokaze: saslušao je oštećenog A. B., svjedoke P.
K., Z. D. i R. I., Pročitao je izvještaj ljekara specijaliste bolnice "Vaso
Ćuković " Risan na ime A. B., izvještaj ljekara specijiste Opšte bolnice Kotor
na ime B. A. od 06.03.2011 godine, otpusnu listu sa epikrizom Kliničkog centra
Crne Gore od 09.03.2011 godine na ime A. B., Izvršio je uvid u foto-
dokumentaciju uprave policije PJ BD br. 59-2011 od 07.03.2011. godine, uvid u
foto-dokumentaciju KU br. 51/11, Na saglasnost stranaka pročitao je iskaz
svjedoka S. Z. sa zapisnika pred istražnim sudijom ovog suda od 18.05.2011.
godine, iskaz svjedoka B. B. sa zapisnika pred istražnim sudijom ovog Suda,
nalaz i mišljenje vještaka medicinske struke dr K. N. od 01.06.2011 godine,
Pročitao je izvod iz kaznene evidencije za okrivljenog UP Ispostave Cetinje od
18.05.2011. godine i Izvršio uvid u Uvjerenje Opštine Budva br. 031-sl od
25.10.2011. godine.
Oštećeni A. B. je pred istražnim sudijom ovog suda izjavio da poznaje T. V.
od djetinjstva i da ga je zvao za kuma jer je trebao da se ženi, ali do
zaključenja tog braka nije došlo, tako da nijesu zvanično kumovi, da je
kritičnog dana oko 19,00 časova došao u restoran okrivljenog „K“ na
zaobilaznici u BD, da okrivljenom prijateljski kaže da mu se njegova djevojka
P. K. nabacuje, da ga je kada je došao na parking ispred restorana „K“ zvala
na mobilni telefon P. K. i da je tražila da dođe po nju, da joj je rekao da će
je zvati za 5 minuta, i da je ušao u restoran i kazao T. da ga ona zove i da
mu se nabacuje, i da ga je pozvao da uđu u njegovo auto koji se nalazio ispred
restorana i da je pozvao P. K. i pustio interfon i T. V. je slušao razgovor
gdje ona zahtjeva od njega da dođe kolima za nju u TV i da ne gorovi ništa
njemu o tome, da misli da su oni bili u nekoj svađi, odnosno da su se tada već
bili izmirili, da je u dogovoru sa V. otišao po nju da je dovede u kafić „P“ u
BD, da je prije toga doveo u jedan stan u BD da se presvuče i da su, kada se
ona presvukla i spremila za grad otišlli u „P“ gdje ih je već čekao T. V., i
to negdje oko 01,00 iza ponoći, da je T. već bio pijan a da on tada nije bio
pod alkoholom, da su tu popili piće i oko 1,30 časova iza ponoći otišli u
noćni klub „V“, da je on vozio svojim kolima i da nije bilo nikakve svađe.
Oštećeni je dalje naveo da su nastavili da piju, da je pio rakiju od dunje ali
da nije bio pod alkoholom toliko da ne zna što radi, da nije napadao P. K. dok
su bili u noćnom klubu „V“, da je bio srećan što je T. rekao da zna kakva mu
je djevojka jer ga je to progonilo i nekoliko dana nije mogao da spava, da su
sa njima bila braća okrivljenog Z. S. i Z. D. kao i B. B., da je u jednom
trenutku dok su igrali slučajno zakačio sto i prevrnulo se piće ali sto nije
pao jer ga je uspio zadržati rukama a da je palo neko piće sa stola, da je
bila jaka muzika i da mu je T. rekao da izađu napolje ispred noćnog kluba „V“
i da je okrivljeni počeo da ga čupa za košulju i u jednom trenutku je rekao
„gdje to ti da mi radiš“, misleći na P. K., da je u tom trenutku izašla P. K.
i da misli da je ona otišla kući zato što je saznala što on i T. razgovaraju,
da je mislo da se T. šali sve dok ga nije lijevom pesnicom udario u predjelu
desnog oka od čega je pao i udario glavom u beton, a kada je krenuo da se diže
a on ga je udario lijevom nogom u glavu, pa desnom u predjelu lijevog ramena i
opet desnom pesnicom iznad lijevog uva, da ga je dok je ležao udarao još
nekoliko puta rukama i nogama kada je rukama pokrio lice, da je siguran da ga
je ukupno udario rukama i nogama jedno 10 puta od čega je izgubio svijest, a
da se sjeća da je u jednom trenutku bio u kolima svog oca, nakon čega je bio
par sati u bolnici u Risnu gdje je oko 11,00 časova došao sebi, da misli, da
su sa stepenica koje vode prema parkingu ovaj dogadjaj gledali Z., a da je
kasnije čuo da ga je spasio R. I., a da svemu nije bio prisutan B. B., da on
okrivljenog nije udarao i da je isti inače fizički mnogo jači, kao i da nije
tačno da ga je udario glavom o njegovu glavu u WC noćnog kluba „V“. Oštećeni
je dalje izjavio da ga je otac čitavo vrijeme vozio njegovim kolima i on ga je
iz Risna doveo u bolnicu Kotor, gdje su mu namjestili nos, a nakon toga ga je
otac odveo u Klinički centar Crne Gore zbog preloma zigomatične kosti gdje je
proveo 2-3 dana, da je od udaraca T. V. zadobio teške tjelesne povrede i to:
potres mozga, prelom nosa sa dislokacijom, prelom poda orbite ili zigomatične
kosti, a imao je i slomljen zadnji zub lijevo u donjoj vilici, da često osjeća
glavobolje od posledica ovog događaja i da gotovo nema tablete koja mu može
umanjiti bol zbog čega svako malo ide kod neurologa. Oštećeni je takođe
izjavio da se nije udvarao djevojci oštećenog, P. K. već ona njemu i da je to
okrivljenom saopštio, kojeg je to njega pogodilo jer je bio pod alkoholom i da
je to glavni razlog i jedini što ga je izudarao i nanio mu teške tjelesne
povrede, od kritičnog događaja nema komunikaciju sa okrivljenim, da ga nije
posjećivao nakon događaja jer da ga je odmah posjetio i da se izvinuo da misli
da bi mu sve oprostio, da je tek 9-tog dana poslije događaja dao izjavu jer je
očekivao da će se javiti i izvinuti, međutim do toga nije došlo, da mu je
prvih nekoliko dana P. K. slala poruke preko mobilnog telefona, ali da nije
dolazila da ga posjeti, a da i dalje vidi da je sa T. i da se šetaju gradom
držeči se za ruke.
Oštećeni A. B. je na glavnom pretresu dodao da su mu od kritičnog događaja
ostale trajne posledice, u vidu bolova glave, da svake 2-3 dana ide u hitnu
kako bi primio inekcije protiv bolova, da mora da operiše nos zbog devijacije
i sinuse, da ne smije da se bavi ronjenjem niti da vozi motor upravo zbog
zadobijenih povreda, kao i da mu je čak zabranjeno i da naglo mijenja
nadmorsku visinu. Oštećeni je dalje izjavio da su se kritične prilike on i
okrivljeni dogovorili da zajedno izađu, da je uz saglasnost okrivljenog pošao
za K. u TV, da je kritične prilike pio alkohol i to možda četiri pića i to
samo votku, da je ranije povređivan jer je padao sa motora preko 10 puta ali
da glavu nikada nije povređivao, da nije imao pretenizija prema K., ali da je
dogovor između njega i okrivljenog bio da svi budu sa njom, koji dogovor je on
i poštovao, da mu se čini da ga je okrivljeni kritične prilike zvao da izađu
vani, gdje su se raspravljai 5-6 minuta, i da ga je okrivljeni odmah počeo
gurati, govoreći mu "kako baš ti, đe baš ti" i pri tom je bio grub, da
okrivljenog nije potezao niti pokušavao istom da bilo što objasni, već ga je
smirivao. Oštećeni je takođe izjavio da je tačno da je, kada je izašao iz
bolnice iz Risna, okrviljeni dolazio sa ocem kod njega, ali se i tada
raspravljao sa njim, da od okrivljenog nije tražio pare na ime naknade štete,
da je okrivljeni dok su se raspravljali podizao ruke, ali više kao
gestikulaciju, nikako to nije shvatio da namjerava da mu zada udarce i on mu
je tim prilikama svojim rukama spuštao ruke, smirujući ga i govoreći mu da
nijesu valjda ludi da se svadjaju, čak ga je u dva navrata i zagrlio
namjeravajući da ga smiri, da je nakon toga izašla K. iz restorana i on je
istoj rekao da je sve okrivljenom ispričao našto se ista zbunila i otišla sa
lica mjesta, i da je tada uslijedila ponovna svađa a nakon čega mu je
okrivljeni zadao prvi udarac od čega je pao i udario glavom o pločnik, da je
krenuo da se ustaje govoreći okrivljenom "zašto kume", nakon čega ga je isti
lijevom nogom udario u facu, pa desnom nogom u glavu i nakon toga i desnom
rukom nakon čega je on podigao ruke da prekrije glavu i da je i dalje osjećao
udarce po rukama i u predjelu uveta i da je poslije toga izgubio svijest, da
se ne sjeća da je vidio B., ali da zna da ga je spasio R. i sjeća se istog iz
vozila kada su išli ka hitnoj pomoći, kao i da bi čestitao onome ko bi mu
djevojku, ako je poput K., "skinuo" i rekao mu "Srećna ti bila".
Svjedok P. K. je pred istražnim sudijom ovog suda izjavila da je kritične
večeri zajedno sa T. V. i A. B. otišla u kafić „P.“ koja radi do 01,00 iza
ponoći, a nakon toga u noćni klub „V.“, da su T. i A. već bili pod alkoholom i
tamo su nastavili da piju žestoka alkoholna pića, da su im se nešto kasnije
priključili S. i D. Z. i B. B., da je bila velika gužva i da su tu bili za
visećim stolom, i da su i neke djevojke koje ne poznaje bile za njihovim
stolom, i da je A. počeo sa neprimjernim ponašanjem i da je dirao po kosi i
nju i djevoke pored nje i da se sjeća da je u jednom trenutku jedna od
djevojaka pitala „ko vam je ovaj ludak“, jer je hvatao za dupe. Svjedok je
dalje navela da je nakon toga rekla T. kako se ponaša A. i on mu je skrenuo
pažnju da je ne dira jer su momak i djevojka,a  A. je u jednom trenutku gurnuo
sto i prosulo se piće po njoj, i nakon toga T. i A. izašli ispred noćnog kluba
da pričaju i to po zahtjevu A. B., a ubrzo i ona izašla ispred noćnog kluba i
vidjela da se oni raspavljaju, i S. Z. joj je rekao da uzme taksi i da ide
kući, što je i uradila, da je sjutradan saznala da su se T. i A. potukli, ali
nije bila očevidac tuče te se ne može izjasniti na okolnosti kako je povređen
A. B.. Dok su bili u noćnom klubu „V.“ fizičkog kontakta izmedju T. i A. nije
bilo, i nekoliko dana poslije ovog događaja V. joj je rekao da ga je u jednom
momentu dok je bio u WC kritične noći, A. udario glavom u glavu, ali nije bila
očevidac ni tog događaja, a kritične prilike je bila jaka muzika i nije čula
da su A. i T. jedan durgome upućivali prijetnje, a po pozivu A. izašli su
ispred kluba i sadržina rasprave nije joj poznata, s tim da su i jedan i drugi
bili pod alkoholom, a A. B. poznat kao problematična ličnost u BD i kao takav
je poznat Budvanskoj polliciji.
Na glavnom pretresu svjedok P. K. je dodala da je u kritičnom periodu bila
djevojka okrivljenog, a da to više nije od juna ove godine, da nikada nije
imala vezu sa oštećenim a da je sa istim kontaktirala ali samo kao djevojka
okrivljenog, da je prije ovog događaja bila u vezi sa okrivljenim možda jedno
mjesec dana, a da joj je prije veze sa okrivljenim, B. slao poruke na koje je
ona njemu odgovorila da ne želi sa njim bilo što, da je to veče zvao
okrivljeni i da su se dogovorili da izađu zajedno u BD i isti joj je rekao da
će po nju doći oštećeni kako se i desilo, da je kasnije, nakon što je
okrivljenom rekla da je oštećeni dodiruje, okrivljeni oštećenom pred svima
uputio rječi da prestane sa takvim ponašanjem, da nije davala povoda ni
kritične večeri ni ranije da se oštećeni sa njom tako ponaša i da smatra da
kritične prilike oštećeni nije slučajno oborio sto nego namjerno i da je
oštećeni pozvao okrivljenog da izađu vani da rasprave to što imaju.
Svjedok Z. D. je pred istražnim sudijom ovog suda izjavio da je kritične
prilike poslije 01,00 sat sa S. Z. došao u noćni klub „V.“, da su tamo zatekli
T. V., A. B. i P. K. i da su im se priključili, a da je kasnije došao za
njihov sto i B. B., da dobro poznaje T. V. a slabije P. K. i A. B. koga
poznaje iz priče T., da ne poznaje R. I., da zna da su T. i A. bili pod
alkoholom, da je A. napadao P. K., koja je djevojka T., odnosno da je hvatao
za kosu i tijelo, te da ga je T. molio da prestane sa tim jer su oni bili
dobri drugovi, da misli da su išli u WC da se raspravljaju, ali da ne zna da
li je tamo bilo fizičkog kontakta među njima a da je kada su se vratili iz WC
bilo sve normalno, da je A. nastavio sa istim ponašanjem i da ga je T. ponovo
upozorio, da je i njega počeo da čačka i da ga je i on upozorio da to ne radi,
da je u jednom trenutku A. gurnuo sto i prosuo piće, i da je nakon toga zvao
T. da izađu ispred noćnog kluba da se raspravljaju, da su poslije njih izašli
i on, S. Z. i P. K. i da su upozorili T. i A. da ostave raspravu i da nastave
sutradan nakon što se otrijezne jer su dobri drugovi i da se ne svađaju.
Svjedok je naveo da su S. Z. i P. K. prvi izašli na parking, a on je krenuo
prema stepenicama ka parkingu i čuo je da je A. rekao T. „nema da ideš dok ovo
ne raspravimo“, te da je vidio da je A. povukao za ruku T. a da se isti
okrenuo i da se tada stvorila gužva i da je vidio da je A. ležao na betonu
krvav, da su mu neki pomagali da se podigne i odmah ga taksijem prebacili u
Dom zdravlja u Budvi, da je T. zvao policiju a da mu se čini da je zvao i
hitnu službu i da je policija došla i odvela ga  u dežurnu službu, da nije
vidio fizički kontakt između T. i A., da su on i Z. S. otišli ispred doma
zdravlja u Budvi da se interesuju za A. i platio je taksi koji je A. vozio od
parkinga do Doma zdravlja u Budvi, da je siguran da se A. digao sa betona,
odnosno da su mu pomagali da se digne, da su mu bile otvorene oči i da misli
da oštećeni kritičnog momenta nije gubio svijest jer je išao uz stepenice dok
su mu pomagali. Na glavnom pretresu svjedok Z. D. je izjavio da su se kritične
prilike pila žestoka pića ali da ne zna što je pio oštećeni, ali da zna da se
oštećeni agresivno ponašao i da je uznemiravao djevojku okrivljenog, na što ga
je okrivljeni i opomenuo.
Svjedok R. I. je pred istražnim sudijom ovog suda izjavio da poznaje T. V. i
A. B., a da ne poznaje P. K., da je kritične prilike oko 03,00 časa bio u
noćnom klubu „V.“ sa kumom i da je u jednom trenutku kroz staklo od noćnog
kluba vidio neku gužvu, i izašao je da vidi o čemu se radi, da je vidio da se
guraju T. V. i A. B. ali da nije bio sa njima te se ne može izjasniti na
okolnosti da li su bili pod alkoholom, da mu je T. bio bliži pa ga je s leđa
uhvatio rukama oko pojasa i vukao nazad tri do četiri koraka, da se sve ovo
dešavalo velikom brzinom i kada ih je razdvojio da je vidio da A. leži na
betonu raširenih ruku, krvavog lica i da je ostavio T. i prišao A., da je još
neko pritrčao i da su A. ponijeli uz stepenice na parking i odatle je taksi
vozilom uz pratnju policije prebačen u Dom zdravlja u Budvi. Svjedok je dalje
izjavio da nije vidio kada je udaren A. nego samo kako se guraju, a da je
moguće da dok je vukao nazad T. da je isti uspio da udari rukom ili pesnicom
A., da zna sigurno da ga niko drugi nije udarao, da misli da je u momentu kada
je ležao na betonu A. na trenutak izgubio svjest, da ga je on oprao vodom po
licu i okrenuo na bok i da je došao sebi i da mu je pomogao da ustane.
Uvidom u izvještaj ljekara specijaliste bolnice "Vaso Ćuković " Risan na ime
A. B. je utvrđeno da se isti javio po uputu hirurga iz O.B. Kotor i da su mu
konstatovane povrede glave.
Uvidom u izvještaj ljekara specijiste Opšte bolnice Kotor na ime B. A. od
06.03.2011 godine je utvrđeno da se isti zbog povreda glave javio u bolnicu i
da mu je nakon ušivanja posjekotine, konstatovan prelom nosa i da mu je
preporučen pregled neurologa i neurohirurga, odnosno maksilofacijalnog hirurga
zbog sumnjivog preloma zigomatične kosti.
Uvidom u otpusnu listu sa epikrizom Kliničkog centra Crne Gore od 09.03.2011
godine na ime A. B. sud je utvrdio da je na istom izvršena operacija zbog
preloma poda orbite.
Uvidom u foto dokumentaciju uprave policije PJ Budva br. 59-2011 od
07.03.2011. godine je utvrđeno da su na garderobi koju je na sebi imao
oštećeni kritične prilike, vidljivi tragovi krvi.
Uvidom u foto dokumentaciju uprave policije KU br. 51/11 sud je utvrdio da su
na predmetnim fotografijama dukumentovane povrede na licu oštećenog.
Svjedok S. Z. je izjavio da je kritične prilike oko 01,30 časova došao u noćni
klub „V.“ sa Z. D., da su tamo našli T., A. i P. K. i da su bili zajedno za
stolom, da je vidio da su T. i A. bili pod alkoholom, da je vidio da je A.
stalno zadirkivao P. K., koja je djevojka T., i da je A. bio nervozan, da je u
jednom trenutku prevrnuo sto i prosuo piće te da su on i Z. odlučili da odu iz
kafića. Neposredno prije toga T. i A. izašli su ispred noćnog kluba da nešto
pričaju, i on im je rekao da ostave raspravu za sutradan jer su pod uticajem
alkohola, i da su nakon toga on i D. krenuli ka stepenicama kada su čuli da se
desila neka gužva i vratili su se i vidjeli da je A. krvav i da ga R. i još
neko podižu, dok je T. na nekoliko metara telefonirao, i misli da je zvao
policiju, i ubrzo je došla policija i odvezla okrivljenog, a nije vidio kako
je povrijeđen A..
Svjedok B. B. je izjavio da je kritične prilike došao u noćni klub „Vidikovac“
oko 02,00 sata ili čak malo kasnije, da je bio za stolom sa T. i A., koje
poznaje od ranije, da su bili su pod alkoholom, i bila je glasna muzika i u
jednom trenutku prosulo se piće, ali nije znao kako je do toga došlo, da je
nakon toga sa jednom djevojkom izašao ispred noćnog kluba i tada vidio kako A.
B. krvav leži na betonu, a da je T. bio na stepenicama koje vode prema
parkinugu, da ne zna da li je A. gubio svjest, a neko ga je polio vodom, te da
su ga on i R. I. podigli i uz stepenice odnijeli na parking i stavili u taksi
vozilo da ga preveze u Dom zdravlja u Budvi. Naveo je da nije vidio kako je
povrijedjen A. tako da se ne može izjasniti na okolnosti njegovog
povređivanja, da je T., dok je A. ležao na betonu, bio udaljen 3 do 4 metra od
njega i da je zvao policiju, da je bila gužva i da nije vidio nekog drugog da
je udarao A.
Uvidom u nalaz i mišljenje vještaka medicinske struke dr K. N. utvrđeno je da
je A. B. dana 06.03.2011. godine zadobio slijedeće povrede: nagnječno-razdernu
ranu u desnoj polovini tjemeno – potiljačnog predjela koja predstavlja laku
tjelesnu povredu, prelom nosnih kostiju sa dislokacijom prelomljenih koštanih
odlomaka sa krvnim podlivom kože u predjelu nosa, prelom kostiju poda desne
očne duplje sa krvnim podlivom kože oba kapka desnog oka i sa krvnim podlivom
kože desne strane lica kao i potres mozga što predstavljaju teške tjelesne
povrede, i prelom krunice donjeg lijevog umnjaka što predstavlja laku tjelesnu
povredu. Vještak je naveo da navedene povrede predstavljaju u vrijeme
nanošenja i u svom zbiru tešku tjelesnu povredu, koja je nanešena višekratnim
dejstvom tupine aktivno zamahnutog mehaničkog oruđa u što bi spadalo: stisnuta
pesnica, šaka, noga i sl, dok je nagnječno-razderna rana u desnoj polovni
tjemeno-potiljačnog predjela nanesena najvjerovatnije usled pada A. B. i
kontakta njegove glave sa podlogom.
Uvidom u Izvod iz kaznene evidencije za okrivljenog UP Ispostave Cetinje od
18.05.2011 godine je utvrđeno da okrivljeni T. V. nije upisan u kaznenu i
prekršajnu evidenciju.
Uvidom u Uvjerenje Opštine Budva br. 031-sl od 25.10.2011 godine sud je
utvrdio da je T. V. zasnovao radni odnos na neodređeno vrijeme u Opštini
Budva.
Cijeneći sve provedene dokaze, kako pojedinačno tako i u njihovoj međusobnoj
povezanosti i uslovljenosti, a u odnosu na odbranu okrivljenog, sud je utvrdio
činjenično stanje bliže navedeno u izreci presude.
Ovakvo činjenično stanje sud je utvrdio na osnovu iskaza oštećenog A. B., te
medicinske dokumentacije i fotodokumentacijue UP PJ Budva i nalaza i mišljenja
vještaka medicinske struke dr. K. N., a koje dokaze je sud u potpunosti
prihvatio.
Naime, iz izjava kako oštećenog i okrivljenog, tako i ostalih svjedoka
nesporno proizilazi da su okrivljeni i oštećeni bili jedini akteri predmetnog
događaja, da se isti desio ispred noćnog kluba, te da niko od svjedoka nije
neposredno vidio početak sukoba. Pri ovakvom stanju stvari sud je poklonio
vjeru iskazu oštećenog jer je isti detaljan način opisao čitav događaj, pa
samim tim dovodeći njegov iskaz u vezi sa nalazom i mišljenjem vještaka
medicinske struke o mehaniznu nastanka njegovih povreda, to je sud prihvatio
njegov iskaz, dok nije mogao prihvatiti odbranu okrivljenog jer isti nije u
skladu sa ostalim dokazima. Dakle, navodi okrivljenog da je oštećenog udario
samo dva puta u suprotnosti su sa nalazom vještaka na osnovu kojeg su
konstatovane višestruke povrede oštećenog, koje nijesu mogle biti poslijedica
samo dva udarca, već kako to navodi vještak iste su nanesene višekratnim
dejstvom tupine aktivno zamahnutog mehaničkog oruđa u što bi spadalo: stisnuta
pesnica, šaka, noga i sl, dok je nagnječno-razderna rana u desnoj polovni
tjemeno-potiljačnog predjela nanesena najvjerovatnije usled pada A. B. i
kontakta njegove glave sa podlogom. Takođe činjenica da su okrivljeni i
oštećeni bili jedini akteri događaja potvrđuje da niko drugi nije mogao
nanijeti povrede oštećenom osim okrivljenog, a tim prije kada se uzme u obzir
da je sa mjesta događaja taksi vozilom oštećeni odmah odvezen u Dom zdravlja
Budva.
Sud je u dokaznom postupku saslušao i svjedoke, međutim isti se nijesu mogli
izjasniti na okolnosti početka fizičkog kontakta između okrivljenog i
oštećenog, jer kako su to izjavili nijesu vidjeli, već se uglavnom
izjašnjavaju na okolnosti događaja koju su prethodili ili uslijedili nakon
događaja. Jedino je svjedok Z. D. naveo da je vidjeo da se okrivljeni i
oštećeni raspravlaju i da dok je išao ka parkingu da je čuo kako oštećeni
okrivljenom govori " nema da ideš dok ovo ne raspravimo", te da je vidjeo da
je oštećeni povukao za ruku okrivljenog i da se isti okrenuo i da se tada
stvorila gužva i nakon toga da oštećeni leži na betonu krvav. Imajući u vidu
ovakav iskaz svjedoka Z. D. to sud nije mogao da prihvati isti, jer smatra da
je usmjeren ka umajenju krivice okrivljenog i kao takav pristrasan a u dijelu
u kojem opisuje početak kontakta, tim prije kada se uzme u obzir da je isti
brat od ujaka okrivljenom, a što je sam okrivljeni potvrdio. Dalje svjedok P.
K. je navela da je otišla sa lica mjesta dok je trajala rasprava između
okrivljenog i oštećenog, a što se tiče događaja iz lokala potvrđuje navode
okrivljenog, međutim obzirom da je u kritično vrijeme bila djevojka istog, sud
smatra da je i njena izjava usmjerena na umanjenje krivice okrivljenog.
Što se tiče iskaza svjedoka R. I. sud smatra da je jedino ovaj svjedok dao
nepristrastan iskaz, tim prije kada se uzme u obzir da nije bio u društu sa
okrivljenim i oštećenim kritične večeri i da je nakon što je vidjeo iz
unutrašnjosti lokala da je vani došlo do gužve, i kada je izašao da je vidjeo
da se okrivljeni i oštećeni guraju da je nakon toga uhvatio s leđa okrivljenog
oko pojasa i povukao ga nazad i da je  nakon toga vidjeo da oštećeni leži na
betonu krvavog lica, nakon čega je istom i pomogao. Svjedok R. je naveo da je
moguće da je u trenutku dok je vukao okrivljenog, isti uspio da udari
oštećenog, te potvrdio da niko drugi nije udarao oštećenog, te da je oštećeni
kad mu je prišao ležao na betonu krvavog lica i bio je bz svijesti, zbog čega
ga je polio vodom  i okrenuo.
Okrivljeni je u svojoj odbrani naveo da ga je oštećeni pozvao da izađu vani,
što je i uradio, međutim da je želio da izbjegne svađu vani i krenuo je prema
parkingu penjući se uz stepenice, ali da ga je oštećeni počupao za rukav sa
leđa, i da je on u raskoraku oštećenog stisnutom pesnicom udario dva puta u
predjelu liča, od kojeg udarca je oštećeni pao, te da istom više nije zadavao
ni jedan udarac, i da se tu onda stvorio R. koji ga je odmakao, te da je nakon
toga sam pozvao policiju. Međutim sud ovakvu odbranu okrivljenog nije mogao
prihvatiti, jer smatra da je ista data u cilju umanjenja njegove krivice, tim
prije što je sud prihvatio nalaz i mišljenje vještaka medicinske struke, koji
je naveo da su povrede koje je okvalifikovao kao tešku tjelesnu povredu u svom
zbiru a koje su bliže precizirane u izreci, nastale višekratnim dejstvom
tupine aktivno zamahnutog mehaničkog oruđa u što bi spadala stisnuta pesnica,
šaka, noga i sl, dok je nagnječno-razderna rana u desnoj polovni tjemeno-
potiljačnog predjela nanesena najvjerovatnije usled pada A. B. i kontakta
njegove glave sa podlogom. Posebno je odbrana okrivljenog u suprotnosti sa
navodima iskaza oštećenog, koji iskaz je kada se uzmu u obzir sve naprijed
navedeno logičniji, a koji je prije svega potvrđen nalazom i mišljenjem
vještaka medicinske struke u pogledu broja udaraca i mehanizma nastanka
povreda. Dalje sud smatra da je i sam navod odbrane okrivljenog kontradiktoran
i nelogičan u dijelu u kojem on navodi da ga je nakon zadatih dva udarca od
oštećenog svjedok R. odmakao, jer se postavlja pitanje zašto bi ga R. sklanjao
od oštećenog koji već leži na podu krvav, ako istom ne zadaje udarce, već samo
stajao pored njega, ovo tim prije i kada se uzme u obzir da je sam svjedok R.
rekao da kada je izašao vani da je vidjeo da se okrivljeni i oštećeni guraju
da je nakon toga uhvatio s leđa okrivljenog oko pojasa i povukao ga nazad i da
je  nakon toga vidjeo da oštećeni leži na betonu krvavog lica, nakon čega je
istom i pomogao mu, a koji iskaz je sud prihvatio. Sud takođe nije prihvatio
navod odbrane okrivljenog kojim obrazlaže motiv takvog postupanja, da ga je
oštećeni izazvao svojim ponašanjem obzirom da se nije primjereno ponašao prema
njegovoj djevojci, te da to nije mogao prihvatiti, jer po mišljenju suda motiv
ne opravdava takvo ponašanje okrivljenog.
Odbrana okrivljenog  da je kritične prilike bio pod uticajem alkohola je po
stanovištu suda bez uticaja na njegovu krivicu, jer sud smatra da je njegova
svijest obuhvatala saznanje o mogućnosti da dovođenjem sebe u takvom stanju
može izvršiti krivično djelo. Dakle za sud je nesporno da je okrivljeni sebe
voljno doveo u alkoholisano stanje, i da je isti bio svjestan da pod uticajem
alkohola može učiniti krivično djelo, pa samim tim što je sebe doveo u pijano
stanje, a nakon toga učinio krivično djelo, ne može koristiti kao pravdanje
svojih radnji. Imajući u vidu prednje, to sud smatra da je okrivljeni u
vrijeme dovođenja sebe u alkoholisano stanje bio uračunljiv i njegova svijest
je u to vrijeme obuhvatala saznanje o mogućnosti izvršenja krivičnog djela,
dakle okrivljeni je postupao sa umišljajem, svjestan da udaranjem oštećenog
čini krivično djelo, a čime su se u njegovim radnjama pored objektivnih stekli
i svi subjektivni elementi bića krivičnog djela stavljenog mu na teret.
Kako je nesporno utvrđeno a na osnovu nalaza i mišljenja vještaka medicinske
struke da je oštećeni kritične prilike zadovio povrede bliže opisane u izreci,
a koje u svom zbiru predstavljaju tešku tjelesnu povredu, a koji nalaz je sud
prihvatio kao istinit, pa kako je odredbom čl. 151. Krivičnog zakonika
propisano da krivično djelo teška tjelesna povreda čini onaj ko drugog teško
tjelesno povrijedi ili mu zdravlje teško naruši, to imajući u vidu prednje sud
je našao da su se u radnjama okrivljenog ostvarili svi bitni elementi bića
krivičnog djela teška tjelesna povreda iz čl. 151. stav 1. Krivičnog zakonika,
pa ga je oglasio krivim za isto.
Prilikom odluke o vrsti i visini krivične sankcije koju okrivljenom T. V.
treba izreći, sud je pošao od toga da je za krivično djelo teška tjelesna
povreda iz čl. 151. st. 1. Krivičnog zakonika zakonom zaprijećeno kaznom
zatvora u trajanju od šest mjeseci do pet godina. U smislu čl. 42. KZ sud je
na strani okrivljenog kao olakšavajuće okolnosti cijenio to što što se radi o
mlađem čovjeku i da ranije nije osuđivan, dok otežavajućih okolnosti nije
bilo. Kao naročito olakšavajuću okolnost sud je cijenio što je okrivljeni
nakon događaja pokušao da se pomiri sa oštećenim, te da je isti naveo da mu je
žao zbog učinjenog. U konkretnom slučaju sud je okrivljenom izrekao kaznu
zatvora u trajanju od tri mjeseca, primjenjući odredbe čl. 45. i 46. KZ-a o
ublažavanju, smatrajući da će se izrečenom kaznom ostvariti svrha kažnjavanja,
odnosno da je ista adekvatna težini učinjenog djela i stepenu krivice
okrivljenog, te da će se njome postići ciljevi specijalne i generalne
prevencije i u dovoljnoj mjeri uticati na okrivljenog i druge eventualne
učinioce da ubuduće ne čine ovakva i slična krivična djela. Prednje i iz
razloga što se okrivljeni u toku dosadašnjeg života nije asocijalno ponašao.
Sud je na osnovu naprijed navedenih krivičnopravnih odredbi i čl. 3, 5, 8, 13,
15, 32, 33, 36, 42, 45 i 46,  KZ-a , te odredbi čl. 368 i 374 ZKP odlučio kao
u izreci.
Okrivljeni T. V. se obavezuje da na ime sudskog paušala uplati iznos od 50,00
eura, i na ime troškova krivičnog postupka 110,00 eura i to na ime medicinskog
vještačenja, sve u roku od 15 dana od dana pravosnažnosti presude, na žiro
račun ovog suda br. 832-16-52 i dokaz o uplati dostavi sudu s pozivom na
posl.br. K. 313/11/11.
Oštećeni A. B. je u pogledu imovinsko pravnog zahtjeva upućen na parnicu,s
shodno članu 236. stav 3. ZKP-a, budući da do okončanja glavnog pretresa nije
određeno označio svoj zahtjev.  
OSNOVNI SUD U KOTORU
Dana 28.10.2011 godine 
       Zapisničar
Sudija
Ana-Marija Petković
Momirka Marović 
PRAVNA POUKA:   Protiv ove presude ima se pravo žalbe u roku od 8 dana od
dana prijema iste, Višem sudu u Podgorici, a preko ovog suda. 