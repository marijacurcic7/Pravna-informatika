
K.br.191/11 
                                                        **  U IME CRNE GORE **


                    Osnovni  sud u Pljevljima, kao prvostepeni  krivični sud, po sudiji Ljiljani Popović, uz  sudjelovanje zapisničara Leković Zore, u krivičnom predmetu protiv optuženog K. B. iz P., koga brani  advokat G. M. iz P., zbog krivičnih djela  lake  tjelesne povrede iz čl.152 st.2 u vezi  st.1 Krivičnog Zakonika CG,  po  optužnom predlogu ODT Pljevlja Kt.br.129/10 od 05.07.2010.godine, nakon održanog  glavnog i javnog pretresa  u prisustvu zamjenika ODT Pljevlja  Gačević Božidarke, oštećenih K. K. i K. S., optuženog K. B. i branioca optuženog advokata G. M., dana 28.11.2011.godine, donio je i javno objavio


                                            **             P R E S U D U **


                    **Optuženi    K. B., JMGB .......,  zvani  B., **od oca M.  i majke L.  rodjene N.,  rodjen u V., Opština P., dana ....,  sa prebivalitšem  u V., Opština P.,  državljanin CG,  neoženjen,  bez djece,  poljoprivrednik,  pismen,  završio  III stepen   za konobara,  vojsku služio 1979/80  u Obrenovcu,  nevodi se  u VE,  živi od poljoprivrede,  neosudjivan.



                                                        **K R I V        JE**

                    **Što je :**

                    **A)**   Dana  07.04.2010.godine  oko 14,45 časova  na seoskom putu u selu V., Opština P.,  lako tjelesno povrijedio oštećenog K. S.  na način što ga je više puta udario  metalnim lancem, sredstvom podobnim da tijelo teško povrijedi  ili zdravlje teško naruši,  u predjelu stomaka,   od  kojih udaraca  je oštećeni pao na zemlju,  nanijevši mu tom prilikom lake tjelesne povrede u vidu  kontuzija trbušnog zida sa brojnim krvnim podlivima i   brojne oguljotine kože  u predjelu zadnje strane  grudnog koša,

                    **čime je   izvršio krivično djelo  lake tjelesne povrede  iz čl.152 st.2  u vezi st.1 Krivičnog Zakonika,**


                    **B)** Dana  07.04.2010.godine  oko 14,45 časova  na seoskom putu u selu V., Opština P.,  lako tjelesno povrijedio oštećenog K. K.  na način što ga je  jedanput udario  metalnim lancem, sredstvom podobnim da tijelo teško povrijedi  ili zdravlje teško naruši,  u predjelu trbuha,  nanijevši mu tom prilikom lake tjelesne povrede u vidu  kontuzija  sa krvnim podlivima  u predjelu trbuha ,

                    **čime je izvršio   krivično djelo lake tjelesne povrede iz čl.152 st.2 u vezi st.1 Krivičnog Zakonika,**

                         Pa mu  sud  na osnovu citiranog zakonskog propisa
te primjenom čl.4,5,13, 15,32,33,36 i  42 Krivičnog zakonika   u t v r dj u j
e  
                         - Za  krivično djelo laka tjelesna povreda  iz
čl.152 st.2 u vezi st.1   Krivičnog zakonika bliže opisano pod A)  izreke ove
presude  kaznu zatvora u trajanju od  30 (trideset) dana.  
                         - Za  krivično djelo laka tjelesna povreda  iz
čl.152 st.2 u vezi st.1   Krivičnog zakonika bliže opisano pod B)  izreke ove
presude  kaznu zatvora u trajanju od  30 (trideset) dana.  
                    pa mu sud na osnovu već citiranih zakonskih propisa te primjenom i članova   48, 52, 53 i 54   Krivičnog Zakonika  te čl.226, 229 i 374 Zakona  o  krivičnom postupku    
                  **  i z r i č e**

                                                          USLOVNU OSUDU    
                       **Sa kojom se optuženom   K. B. utvrđuje  jedinstvena kazna zatvora u trajanju od 45 (četrdeset pet) dana s tim što se istovremeno određuje da se iste neće izvršiti ako optuženi u roku od 1(jedne) godine dana ne izvrši novo krivično djelo.**

                    Optuženi je dužan platiti ovom sudu  na ime troškova krivičnog  postupka iznos od  176,00 eura  kao i na ime paušala iznos od  55 ,00 eura ,

                    a sve ovo u roku od 15.dana po pravnosnažnosti presude, pod prijetnjom prinudnog izvršenja.  
                     Imovinsko pravnog zahtjeva  nije bilo.


                                            **O b r a z l o ž e nj e**


                     Osnovno  državno  tužilaštvo u Pljevljima, optužnim predlogom Kt.br.129/10  od 01.07.2010.godine,  optužilo je  K. B. iz  P., da je izvršio krivična djela  lake tjelesne povrede  iz čl.152 st.2 u vezi st.1 Krivičnog Zakonika, a na način, mjesto i vrijeme bliže opisano izrekom ove presude. U završnoj riječi precizirajući optužni  predlog zamjenik ODT Pljevlja  je ostao  pri završnoj riječi  datoj  na glavnom pretresu od 02.03.2011.godine  sa predlogom da sud optuženog oglasi krivim i osudi po zakonu.

                    Oštećeni K. K. u završnoj riječi  je istakao da se ne pridružuje krivičnom gonjenju protiv optuženog, da oprašta optuženom  te da ne želi  da optuženi ide u zatvor  a imovinsko pravni zahtjev nije postavio.

                     Oštećeni  K. S.  je istakao   da se ne pridružuje  krivičnom gonjenju protiv optuženog  niti postavlja imovinsko pravni  zahtjev te da  nebi volio  da  optuženi dobije kaznu zatvora.

                    Optuženi K. B. u odbrani u prethodnom postupku navodi  da  živi u selu V., da nije oženjen  i živi od poljoprivrede, posjeduje poljoprivredno imanje i nešto stoke a svi njegovi rodjaci oko njega  žive lošije od njega  i ljubomorni su na njega i prave mu razne smicalice  a u poslednje vrijeme su počeli  da izmišljaju neke ružne  priče  o njemu.  Kazao je   da se nije na to obazirao pa je dana 07.04.2010.godine  otišao u šumu da bere čaj  i da vidi  da li ima  gljiva - smrčka  pa pošto je nabrao nešto čaja,  nešto oko 14,45 časova  se vraćao svojoj kući  i kad je prilazio blizu kuće, u blizini same kapije kuće  stiglo je jedno crveno auto  iz koga su izašli  K. K., K. S. i K. N. i čim   su izašli iz vozila  krenuli su put njega da ga  biju, Nenad je u ruci  držao jedno parče  lanca dužine nekih pola metra  koliko je mogao da vidi i  zamahnuo  odmah  da ga udari tim lancem pa ga je tim lancem udario u predjelu šake sa unutrašnje  strane i optuženi dalje navodi da je u tome  uspio da uhvati N.  za ruku i za lanac  i da mu na momenat otme taj lanac  iz  ruke  a uz to  su odmah prišli i K. i S. da ga udaraju  i udarali su ga nogama i rukama u predjelu ledja  i zadnje strane tijela. Optuženi dalje navodi da kako je držao taj lanac u rukama  sjeća se da je tim lancem  samo jedanput zakačio S.  u predjelu noge  i više nikoga nije  ni dohvatio  niti rukama niti tim lancem  i objasnio da su ga S., N. i K.  najprije udarali nogama i rukama po tijelu  a nakon toga jednog momenta su on i S.  pali na zemlju  pa su onda  N. i K. nastavili da ga udaraju nogama  i rukama po tijelu,  ledjima,  po glavi sa zadnje strane, zatim po nogama sa zadnje strane sve dok jednog momenta se nije pomolio  iz njegove kuće  njegov brat S.  i kad se S. pomolio i kad je došao  blizu njih  N. je odmah sjeo u auto  i otišao  putem  a K. i S. su pješice otišli prema svojim kućama  jer im je kuća  nekih stotinjak  metara  udaljena  od njegove kuće.  Kazao je da nije prethodno znao  da je njegov brat S. došao kući  jer je prethodno bio kod  njihove ujne na ručku  pa  i  nije očekivao da  će S.   biti kod kuće.  Na glavnom pretresu ne priznajući izvršenje krivičnih djela  i navodeći da se ne smatra krivim  ostao je pri odbrani koju je dao u istražnom postupku navodeći da je   istražnom sudiji kazao  sve kako je bilo, dodajući da koliko se sjeća  kritične prilike  ga nije udarao  K. S.  a on je jedanput lancem  koji je oteo od N.  udario S. u predjelu noge  jer je u toj gužvi pomislio  da će ga i S. napasti  a zbog povreda koje je zadobio  nije išao ljekaru  zbog toga što živi sam  i ima stoku  pa nije mogao  tog dana da ode kod ljekara, policija mu je govorila da ide ljekaru kad je vidjela  kakav je, čak  ga tog dana nisu ni saslušavali  već je drugi dan išao da da izjavu što mogu potvrditi  inspektori H. i Š.  i još dva policajca koja su tada bila na licu mjesta u V.. Kazao je da je na ruci imao vidnu povredu od lanca  i da je to pokazao u policiji a povrede koje je imao po ledjima  nije pokazivao policiji, po ruci  ga   je lancem udario K. N.  i ta povreda je bila modra i zato su mu policajci govorili  da ide   da vadi ljekarsko  i nezna koliko je dana prošlo od dogadjaja pa je išao u policiju da daje izjavu,  to ima u zapisniku  a ljekaru  ni tog dana nije otišao  zato što mu je stoka ostala na selu sama.  Kazao je da je bolestan čovjek, da ima  visok pritisak i čir   a još su ga toga dana  dotukli K. i N. i  dosta dana nakon dogadjaja  se osjećao  loše. U ponovnom postupku  ostao je pri odbrani koju je dao  u prethodnom postupku i na ranijem glavnom pretresu.

                    Branilac  optuženog  u završnoj riječi na glavnom pretresu od 02.03.2011.godine  je predložio  ističući  da je optužni predlog   protiv optuženog neosnovan    te da sudu  nije pružen   ni jedan dokaz  iz koga bi se nedvosmisleno utvrdilo da je optuženi K. B.  izvršio  krivična djela koja mu se   stavljaju na teret  a to  ne proizilazi ni iz nalaza  vještaka  medecinske struke  na koji se  tužilac  u svojoj završnoj riječi poziva. Dalje je kazao da je nesporno  da je kritičnog dana  bila tuča  izmedju  oštećenih  i K. B. , medjutim neosnovano je  da je povod te tuče  lom šoferšajbne koju je navodno  prema  optužnom predlogu  učinio  K. B.  i time izazvao  oštećene  i K. N. vlasnika  vozila  "Golf" naznačenih registarskih tablica. Iz  izjava  inspektora MUP-a  Š.  i C.  jasno se vidi  da su oni konstatovali  da je  postojao  lom  šoferšajbne  na  predmetnom autu ali u svojim izjavama  su kazali  da nema tragova  od čega je taj lom  ni kada je nastao.  Prema tome lom šoferšajbne nije   bio povod  za  obračun  koji je kritične prilike  bio   od strane oštećenih koji su napali optuženog.  Imajući u vidu  nalaz  vještaka  vidi se  da se   isti nije decidno  izjasnio da su povrede nastale  lancem  nego da je to moguće    učiniti i drugim  predmetima a koje su  bile  u rukama  svjedoka S.  na to upućuju   i izjave saslušanih svjedoka, koje su   medjusobno kontradiktorne  a  iz kojih se može izvesti ovakav zaključak.  Dalje je naveo da imajući  u vidu  da   nalaz vještaka nije decidan  onda u konkretnom slučaju  treba se  primijeniti načelo   in dubio pro reo što znači  da  u sumnjivim situacijama  treba  primijeniti  ono što je povoljnije po optuženog. Posebno insistiram da sud   cijeni izjavu  oštećenog  K. S. koji je na glavnom pretresu  opovrgao  svoju izjavu  datu  u istražnom postupku  a to je učinio  bez ičijeg pritiska , znači  po sopstvenoj savjesti  i najvjerovatnije  kajanju  koje je nastupilo od momenta  davanja izjave  u istrazi  pa  do  izjave datoj na glavnom pretresu  što je  potpuno  i razumljivo i prihvatljivo  jer  kod njega se  zasigurno  javilo  odredjeno kajanje  zbog  izjave koju je dao  u istrazi  a koja nije  adekvatna  istini odnosno da je  istina bliže onome što je tvrdio  okrivljeni.     Imajući  u vidu sve činjenice i u nedostatku  decidnih dokaza  da je optuženi  učinio krivična djela  koja su mu stavljena na teret  branilac optuženog je predložio  da sud  optuženog oslobodi  od optužbe  i naknadi mu troškove postupka  prema troškovniku  koji će priložiti. U ponovnom psotupku ostajući pri završnoj  riječi sa glavnog pretresa od 02.03.2011.godine i navodima žalbe  predložio je da sud optuženog oslobodi od optužbe  da je počlinio krivična djela koja su mu stavljena na teret jer u postupku nije pružen ni jedan uvjerljiv dokaz  da je optuženi počinio krivična djela  stavljena mu na teret  te da ga sud usled nedostatka dokaza  oslobodi optužbe  kao i naknadi mu troškove krivičnog postupka prema advokatskoj tarifi.

                    Optuženi  K. B.  u završnoj riječi  je istakao  da u cjelosti usvaja  odbranu svog branioca.

                    U dokaznom postupku  sud je  saslušao  svjedoke- oštećene K. S. i K. K., saslušao svjedoke  K. N., K. M.,  D. A., K. S., Š. M., K. S., R. V., K. V. i C. H. ,  pročitao iskaz svjedoka K. R., pročitao nalaz i mišljenje   vještaka dr. B. B., pročitao izvještaje  ljekara  specijaliste  Opšte bolnice  P. od  07.04.2010.godine  za oštećene K. K. i K. S., izvršio uvid  u fotoelaborat UP PJ Pljevlja broj 199/10 od 07.04.2010.godine  i pročitao  izvod iz  KE za optuženog.

                    Nakon provedenog  dokaznog postupka  i ocjene izvedenih dokaza  kako svakog pojedinačno tako i u medjusobnoj povezanosti a pri tom cijeneći odbranu  optuženog K. B.ovaj sud je utvrdio činjenično stanje  bliže opisano izrekom ove presude.

                  Naime,  javna optužba stavlja na teret  optuženom  K. B.  da je izvršio krivična djela lake tjelesne povrede  iz čl.152  st.2 u vezi st.1 Krivičnog Zakonika CG tako što je  dana 07.04.2010.godine  oko 14,45 časova  na seoskom putu  u selu V., Opština P., lako tjelesno povrijedio  oštećene K. S. i K. K.  tako što je oštećenog  K. S. više puta   udario metalnim lancem, sredstvom podobnim da tijelo teško povrijedi ili zdravlje teško naruši  u predjelu  stomaka, ledja i nogu  od kojih udaraca je oštećeni  S. pao na zemlju  i pri tom zadobio lake tjelesne povrede bliže opisane izrekom ove presude  a oštećenog K. K.  takodje udario  više puta  metalnim lancem  kao sredstvom podobnim da tijelo teško povrijedi  ili zdravlje teško naruši  u predjelu trbuha, ledja i  ruku  nanijevši mu pri tom  lake tjelesne povrede bliže opisane izreko ove presud. Optuženi negira izvršenje krivičnog djela i svoju krivicu tvrdeći da kritične prilike nije ni rukama ni lancem udarao oštećenog K. K., da je jedanput u predjelu nogu  lancem  koji je inače  oteo od  K.  N.  u predjelu nogu udario oštećenog K. S.  jer je mislio da će i S. da ga udara  kao i da du kritične prilike  njega  udarali K. K.  i K. N. i to N.  lancem, nogama i rukama po tijelu a K.  nogama i rukama  po tijelu.

                    Radi utvrdjivanja  osnovanosti  javne optužbe  kao i radi provjere odbrane  optuženih  sud je izveo  naprijed navedene dokaze. **Oštećeni    K.  S.**  u svom iskazu datom  u prethodnom postupku  navodi da živi u selu V.  kod roditelja  a  dana 07.04.2010.godine  u popodnevnim časovima, negdje u 14,45 časova  vraćao se sa K. N. i  K. K.  N. autom  a sa njima u vozilu je bila i  N. supruga M. i njihova djeca  i kada se jednog momenta  N. na putu  okretao sa vozilom  odnekud je došao  optuženi  i nekim predmetom udario  po N. autu  tako da mu je slomio  šoferšajbnu  ali on nezna  odnosno nije  vidio koji je to predmet  bio.  Dalje je kazao da je odmah izašao iz auta  i pitao optuženog šta hoće  a  optuženi  pošao prema njemu, držao je u ruci jedno parče metalnog lanca i tim parčetom lanca  ga udario nekoliko puta  u predjelu stomaka i nogu  i on je od tih udaraca pao na zemlju.  Iz auta je izašao oštećeni K.  pa je  pošao da ih razdvoji  ali je u tom momentu iz kuće dotrčao K. S.  noseći sa sobom jedan kolac  i tim kolcem je udario K. u predjelu ledja i u predjelu  glave sa desne strane  ispod oka.  Tu su se razdvojili  a on pozvao policiju. Oštećeni  S. je tvrdio   da optuženog B.  niko ničim nije udario.    **Na glavnom** **pretresu   oštećeni K. S.**  je kazao  da ne  ostaje pri iskazu koji je dao istražnom sudiji  navodeći da, i ako je znao da je davanje lažnog iskaza  kažnjivo  istražnom sudiji je dao lažan iskaz  iz razloga  što mu je K. N.  prijetio  govoreći mu da će mu otići glava sa ramena  ako  nekaže onako kako mu  N. i K. kažu.  N. nije prijavljivao u policiju  jer  nije smio a N. je njega prijavio za prolaz kojim nije išao.  Da  ga je N. dva puta prestresao  i prijetio mu da mora da laže na sudu u ovom predmetu  svjedoci su mu K. M.  i njegova supruga V.  A.  a drugi put tome je  bio prisutan K. S..  Oštećeni je dalje kazao  da se dogadjaj desio  onako kako on kaže na pretresu a to je  da su tog dana  on i K. otišli kod N. negdje oko podne jer je K. trebao da   ide  da godi sijeno kod  V. R. a N.  je trebao  da ih svojim kolima odveze kod R.  i N.  ih je i odvezao i K. tog dana kupio sijeno kod R..  Malo su posjedjeli kod R., oni su  konzumirali alkohol a on nije  i kad su krenuli kući  N. je rekao da će njega i K.  odvesti do kuća  pa ih je i odvezao  do raskrsnice koja se nalazi kod kuće K.S..  tada je N.  vidio  optuženog  koji je  valjda  bio krenuo  kod S.  i N. je rekao " treba  mi nešto B."  i onda je nastalo guranje izmedju  N. i B. a on i K. su izašli iz auta  i prišli im, on je prišao  iz razloga da  razvadja  jer nije imao razlog da napada ni N. ni B.,   i izmedju B.i N. je bilo više guranje i valjanje  po zemlji  nego tuča, i on i K. su se sa njima valjali po zemlji  a razdvojili su se  kada je  S.izašao   iz kuće  i otišli su svojim kućama  i tada je vidio kod K.  lanac  ali on nezna otkud K.taj lanac.  U tom  guranju  zadobio je povredu od lanca po nozi ali nezna ko ga je udario a po stomaku  je imao  povreda  od guranja  po zemlji.  Kad su došli kući vidio je da K. nema povreda  ali je bio prisutan  kada se K. štipao ispod oka  a K.  žena  K. šamarala  i govorila " biće para,  nećemo  pet godina ništa  raditi."  Posle   toga su otišli  u policiju  a onda je vdio ljekarsko uvjerenje  jer mu je to rekao  C. H.. Do tog dogadjaja bio je u govoru sa optuženim, od tada  nisu u govoru  i on  nezna jer nije gledao optuženog od  tada  da li je optuženi imao povreda.  Nezna gdje je bila  M. ali nije bila sa njima  a  A. nije bila prisutna dogadjaju   jer je bila kod njegovih roditelja  i dogadjaj  je jedino mogao vidjeti S..  U policiji  i  istražnom  sudiji je dao izjavu kako mu je rekao K. N.  da kaže, zaprijetio mu  i naveo da ostaje pri izjavi datoj   na glavnom pretresu  dodajući  da mu je povreda noge nanešena lancem  ali da nezna ko ga je udario lancem niti zna ko ga je oborio na zemlju  i sve se to desilo u  guranju,  povredu noge je pokazao ljekaru i ta povreda je bila u predjelu  butine  lijeve natkoljenice , bila je vidna, u vidu modrice  i ljekar  je vidio tu povredu. Dodao je i to da je lanac vidio tek kad ga je K. odnio kući a to je nakon dogadjaja  ali nezna   otkud K.  lanac niti   zna čiji je to lanac. Nenad  nije imao povrede  i istog dana negdje oko 20,00 časova   došli su u policiju da daju izjave   s tim što je policija prije toga izlazila na lice mjesta.Tvrdio je da je izjavu u istrazi  dao opod prijetnjom K. N. koji mu je rekao da ako ne bude pričao kako mu on kaže otići će mu glava sa ramena  a on  nije ovu N. prijetnju shvatio ozbiljno  i nije ga prijavio u policiju zbog tih prijetnji  ali uprkos tome što ovu prijetnju nije shvatio ozbiljnom istražnom sudiji je ispričao neistinu. Nakon  ovog dogadjaja  išao je seoskim putem i N. i njegov brat su ga napali tada na putu jer je  navodno išao njihovim imanjem i tada mu je N. uputio ove prijetnje  a to je  bilo prije njegovog saslušanja u istrazi i N.mu je dva puta prijetio, jednom na putu  a jednom blizu tog puta  i  sve je to bilo prije njegovog saslušanja  i ovu prvu prijetnju nije shvatio ozbiljno šta će mu biti od riječi.Kad su ga napali na putu i kad mu je N.  uputio  ove riječi prijetnje ozbiljno ih je shvatio i na osnovu te prijetnje dao izjavu istražnom sudiji. Kazao je i to da je kritične prilike sjedio na zadnjem sjedištu  u vozilu i to iza suvozača i B. je vidio kad je izašao iz vozila  ali nije vidio da li B. ima lanac.Slučaj  policiji je prvo prijavila K. žena pa onda on  ali on nezna zbog čega je  prijavio tada B. a prijavio ga je da ga je tog dana udarao lancem.Tu veče nakon dogadjaja  zajedno sa K., N. i K. ženom  došao je u policiju gdje su dali izjave i on je dao policiji izjavu istu kao  istražnom sudiji. Nenad mu nije rekao  da on zove policiju i prijavi slučaj. I u policiji  je rekao  da ga je B. udarao lancem zato što mu je N. i tada prijetio. **  Oštećeni K. K. **  u iskazu datom u istrazi  navodi  da živi  u selu V. i bavi se poljoprivredom, da  mu je optuženi rodjeni brat a oštećeni S. bratić  te da su dana 07.04.2010.godine  oko 14,45 časova  on  i oštećeni S.  zajedno sa  K.N.  bili u selu i tražili da pozajme sijena od  jednog R. pa su naizlazili u blizini kuće optuženog  putem sa N.vozilom "Golf"  i kada se  N. okretao na putu  u jednom momentu je iz pravca štale optuženog došao   optuženi  noseći u ruci jedno parče debljeg  metalnog lanca  i odmah tim lancem udario po šoferšajbni N. vozila  i šoferšajbna   se slomila  a  S. izašao iz   auta  i pitao optuženog  šta to radi  a optuženi počeo da udara  S.  tim lancem  u predjelu stomaka,  ledja, nogu  i tako ga je sve udarao  dok  nije  S. pao na zemlju  i optuženi ga je udario desetak puta  i  tada je on izašao iz  vozila u namjeri da  zaštiti S.  pa je stao izmedju  optuženog i S.  govoreći optuženom  šta on to radi  a  optuženi ga tada   udara  tim istim lancem   više puta  preko  stomaka i jedanput preko ledja - kičme i po tijelu.  Dotrčala je i njegova supruga A. koja je bila u blizini  a tada je iz kuće  optuženog   istrčao  brat S.  noseći u ruci jedan kolac  i S. ga je udario tim drvenim kolcem jedanput u predjelu ispod oka  sa lijeve  strane  gdje mu je bio hematom  i odmah su pozvali policiju. Tvrdio je da niko od prisutnih nijedanput  ničim nije udario ni optuženog  ni S..  **  Na glavnom pretresu **  ostajući  pri iskazu  datom istražnom sudiji  kazao  da  N. nije ni izlazio iz auta  već je produžio ka školi  odakle je gledao dogadjaj  a tada su sa njima u vozilu  bili i N. žena M. i  njihovo dvoje djece  jer su bili krenuli  kod  N. majke  na K. a uz put prevezli njega i S..  Njegova supruga A. je bila u vrtu ispod kuće   i kad je vidjela dogadjaj, dotrčala  i došla  do blizu puta  gdje je S.odgurnuo pa se ona vratila i zvala policiju a prije toga je S. zvao policiju.  Njegova supruga A.  je stigla taman kada je on razdvojio  S. i B.. Tvrdio je da N.nikad nije prijetio  S.već je S. prijetio B.  dok se nisu  B. i S. pomirili  i dodao   da je on kritičnog dana kupio kod R.  16 metara  sijena za 160,00 eura  a nije mu  poznato zašto je u istrazi ušlo  da je pozajmio   to sijeno.  Oštećeni  K.je kazao  da  je oprostio optuženom  i da se sa optuženim nije pomirio što ne znači da se neće pomiriti  i kritične  prilike  iz auta je prvo izašao S., nikakvog razgovora nije bilo već je B. odmah krenuo na S.  a razlog što je S. drugačije ispričao dogadjaj na sudjenju  je najvjerovatnije to  što se pomirio sa B. i njih dvojica su sada u dobrim odnosima  a S. sa  njim  ne govori  iz razloga što mu je S. prodao  auto "N." pa mu je po tom ukrao.

                   Vještak dr. B. B.  u svom pisanom  nalazu i  mišljenju  a nakon uvida u spise predmeta i medicinsku dokumentaciju a  to je izvještaj ljekara specijaliste hiruga  Opšte bolnice u P. od 07.04.2010.godine za oštećenog K. K. navodi da  su u ovom izvještaju navedene povrede i to: nagnječina  i  krvni podliv kože lijevog jagodičnog predjela glave, nagnječina sa krvnim podlivom kože zida trbuha  i višestruki krvni podlivi  obje ruke. Dalje navodi  da  povreda  zida trbuha  u njegovom središnjem dijelu ( oko pupka)  oštećenog K. K.  koja je u vidu nagnječine kože  nastala  djelovanjem zamahnute  tupotvrde sile  duguljastog profila,  slabijim  ili srednjim intezitetom djelovanja  koja sila je djelovala na tijelo oštećenog  u  jednom navratu, od naprijed, svojim dužim  dijametrom  uspravno postavljenim na uzdužnu os tijela  dovodeći  do nagnječine kože  i oštećenja sitnih krvnih sudova kože  te nastanka  krvnih podliva  kože  sa obje strane pupka  dok su dublje strukture trbuha  ostale  nepovrijedjene i ova povreda je mogla nastati  djelovanjem  zamahnutog  metalnog lanca  prikazanog  u fotodokumentaciji sudskih spisa  ali i drugom silom  naprijed opisanih karakteristika. Povrede nadlaktica  i podlaktica  obje  ruke  a u vidu više sitnih   podliva kože  nastali su prilikom hvatanja,  guranja ili povlačenja  povrijedjenog  za ove dijelove ruku  te   osim oštećenja  sitnih   krvnih sudova  kože  dublje strukture ruku  ostale su  nepovrijedjene  a ove povrede su nastale  kratko vrijeme jedna za drugom  i predstavljaju  i pojedinačno i u svom zbiru laku tjelesnu povredu. Povreda ličnog dijela glave u vidu  nagnječine kože  lijevog jagodičnog predjela glave  nastala je djelovanjem  zamahnute  tupotvrde sile  ravne površine, slabijeg  inteziteta djelovanja  koja je djelovala na glavu povrijedjenog  u jednom navratu od naprijed  i više sa lijeve strane  dovodeći do nagnječine kože i oštećenja  sitnih krvnih sudova kože te nastanka  krvnog podliva kože  ovog dijela glave  dok su dublje strukture glave  ostale  nepovrijedjene  i ova povreda je mogla nastati  djelovanjem zamahnute stisnute  ili otvorene šake  ili slične sile opisanih karakteristika.  Vještak  dalje u svom nalazu i mišljenju navodi  da su u izvještaju ljekara specijaliste  hirurga  Opšte  bolnice P.  o pregledu oštećenog K. S.  dana 07.04.2010.godine  konstatovane  povrede  nagnječina  sa višestrukim krvnim podlivima  kože zida trbuha i  višestruke ogrebotine  kože ledja u  grudnom predjelu  te da povreda tijela u vidu nagnječine kože sa krvnim podlivima kože  prednje strane trbuha   je nastala djelovanjem  zamahnute tupo tvrde sile  ravne  i šire površine  slabijeg ili srednjeg inteziteta  djelovanja  koja je djelovala na tijelo povrijedjenog  od  naprijed  dovodeći do nagnječine kože  i oštećenja  sitnih  krvnih sudova kože  dok su  dublje srukture  trbuha  ostale neprovrijedjene. Vještak je  naveo  da je  ova povreda mogla nastati  djelovanjem zamahnutog metalnog lanca (prikazanog fotodokumentacijom)  ali i drugom silom  opisanih karakteristike  i ova sila  je djelovala  ili u jednom navratu,  tangencionalno  na površinu trbuha  ili u više navrata kratko vrijeme   jedno za drugim.  Povreda tijela   u vidu višestrukih ogrebotina  kože ledja  nastala je prilikom  pada i povlačenja  ledjnim dijelom grudnog koša  po  ili na kakvu  tvrdu i neravnu podlogu  ( kao naprimjer put,  zemljana podloga i sl.)  te osim oštećenja površinskog oštenja kože dublje  strukture  tijela  su ostale nepovrijedjene.  Povrede  su nastale kratko vrijeme jedna za drugom  i predstavljaju i pojedinačno i u svom zbiru  laku tjelesnu povredu.

                    Sud u cjelosti prihvata  kao objektivan  i po pravilima  struke  dat  nalaz  i mišljenje vještaka dr.B. koji nalaz i mišljenje  su potkrijepljeni medecinskom dokumentacijom za oštećene.  Cijeneći iskaz oštećenog K. S. dat u istrazi i iskaz oštećenog  K. K. i dovodeći te  iskaze u logičnu vezu  sa  objektivnim nalazom i mišljenjem vještaka  sud   prihvata kao istinit, jasan  i veoma detaljan  iskaz oštećenog  K. S. dat  u istražnom postupku  o sredstvu zadobijanja  povrede u predjelu stomaka.  Takodje  sud kao istinit i jasan   prihvata  iskaz oštećenog K. da ga je  optuženi  kritične prilike  jedanput  udario  metalnim lancem  u predjelu stomaka  jer se  navodi oštećenih   da su ove povrede  zadobili  od metalnog lanca  poklapa sa nalazom i mišljenjem  vještaka dr. B.o sredstvu  kojim su ove povrede  mogle biti  nanijete. Navode   oštećenog K.S.date na glavnom pretresu   a naime  da je  povrede  po stomaku zadobio od guranja po zemlji  a povredu  noge od lanca  ali da nezna ko ga je udario  sud  nije prihvatio  kao istinite,  već nasuprot  sud ih cijeni  kao  smišljene  u cilju  pomaganja optuženom  da izbjegne  krivično pravnu odgovornost. Obzirom na ovakav nalaz i mišljenje  vještaka  kao i na  jasno i nedvosmisleno kazivanje oštećenog  S. u istrazi  sud je mišljenja  da je  oštećeni S.  na glavnom pretresu  pokušao  da pomogne  optuženom  sa kojim se u medjuvremenu izmirio  a na ovakav zaključak  suda  upućuje i činjenica  da je  oštećeni S. neposredno nakon dogadjaja  lično pozvao policiju i prijavio dogadjaj, da je po sopsvenom priznanju  i policiji  i  istražnom sudiji  dao isti iskaz.  Njegovi navodi  da mu je  svjedok K.N.prijetio  i da je on zbog tih prijetnji  svjesno kazao neistinu  u istrazi  su samo  način  da  pomogne optuženom  a ne  istinito prikazivanje dogadjaja.  Zato  sud i nije mogao prihvatiti  kao istinite  i logične  navode  svjedoka - oštećenog S.   dat na glavnom pretresu.

                    **Svjedok   K. N.**  je posvjedočio  da su dana  07.04.2010.godine  on, oštećeni K. i S.  išli njegovim vozilom marke "Golf"  kod jednog R.  da traže  sijena  pošto je K. bilo nestalo  sijena, išli su kolima putem  i na jednom skretanju  htio je da se okrene sa vozilom  ali je iz pravca štale  optuženog  dotrčao optuženi B.  noseći u ruci  jedno parče  metalnog  lanca kojim je odmah udario  preko šoferšajbne koja se slomila  a iz vozila je izašao oštećeni S.  i  pitao  optuženog  " šta to radi"  a  optuženi je S.  parčetom lanca  počeo  udarati po stomaku, ledjima,  nogama,  i udario ga je  najmanje  6 do 7  puta  od kojih udaraca  je S. pao na zemlju.  Nakon toga   iz vozila izlaze on i K., K. je pokušao da zaštiti S.  ali nije udarao  optuženog  a tada je iz  kuće   optuženog  istrčao  K. brat S.   noseći u ruci  jedan drveni kolac  i S. je tim kolcem udaraio K.  u predjelu glave i ledja  a nije vidio  da li je  S. udarao S..  Kazao je da nije vidio da li je  B. udarao  K. lancem   a to iz razloga što mu je  u kolima dijete plakalo  obzirom da su sa njim u kolima bili supruga M. i dvoje djece  pa nije obraćao mnogo pažnju.  **Na glavnom pretresu**   je kazao  da nije  izlazio iz svog vozila  i  kada je okrenuo vozilo i otišao  na licu mjesta su ostali B., S. , K. i S., tuča nije bila prestala, vidio je da S. leži na putu  ali nije mogao da vidi  da li S. ko udara.  Posle možda jedno dva sata  na lice mjesta je došla policija i zvala  ga da dodje  pa je i došao na lice mjesta  i uveče  su  davali izjave u policiji  a nakon toga je odvezao S. i K. ljekaru  i vidio je da  K. ima  modricu ispod oka a S. se žalio da ga bole  ledja,  stomak i noge  i vidio je S. povrede po stomaku  a K. je imao povrede i po jednoj ruci  ispod   ramena  i to su bile povrede od   lanca, dogadjaj je gledala K. žena A.  koja je bila došla  do  povrh puta, na jedno  30 m  u namjeri da ih sretne  jer je mislila da   će kod njih a pošto je  dogadjaj počeo da se dešava   stajala je i gledala.Kazao je da nikad anije prijetio S.  te da nezna zbog čega S. govori da mu je prijetio a u vrijeme kritičnog dogadjaja bio je u dobrim odnosima sa oštećenim S. i poslije tog dogadjaja jedno vrijeme je bio dobar sa njim  ali više nijesu u dobrim odnosima zbog nekog  prolaza. Poznaje K. V. i moguće je da se sa V. čuo telefonom nakon ovog dogadjaja. **Svjedokinja K. M.**  je  u prethodnom postupku navela  da je dana 07.04.2010.godine  oko  14,45 časova  njen suprug N.  sa vozilom  "Golf"  vozio  K. S. i K.  kod jednog R. da uzimaju sijeno  i da je u kolima bila i ona sa dvoje djece sa kojima je sjedjela na zdnjem sjedištu i na jednom raskršu  kada je njen suprug htio da se okrene sa vozilom na putu  iz pravca svoje štale  je  dotrčao  K. B.  noseći u ruci jedno parče  metalnog lanca  kojim je udario  po šoferšajbni  tako da se šoferšajbna razbila  pa je iz vozila  izašao S. i pitao optuženog šta to radi  a optuženi  jedanput  udario S. tim lancem u  predjelu ledja i više nije vidjela jer su joj djeca počela da plaču pošto su se uplašila  a nakon toga  iz auta izlazi  oštećeni K. koji pokušava da odbrani S. koga je  B. oborio na zemlju  i tada je vidjela  da je optuženi i K.  jedanput udario   tim istim lancem u  predjelu ledja  i u tim momentima iz kuće  optuženog  je dotrčao   K.S., K. i B. brat,  koji je u rukama nosio jedan drveni kolac  kojim je jedanput udario K. u predjelu ledja.  Više ništa nije vidjela  jer je smirivala djecu koja su se bila uplašila i jako plakala. **  Svjedokinja D. A. **  je izjavila  da je dana 07.04.2010.godine  negdje oko 14,45 časova  njen suprug K.  zajedno sa  K. S. i N., N. vozilom  išao da traži sijeno kod nekog R. pa su došli   na jedan prolaz u blizini kuće optuženog, ona je bila tu u blizini  sa namjerom da otvori vratnicu  da bi nenad prošao sa vozilom njenoj kući  i nije ni prišla vratnici kada  je  pritrčao  optuženi B., nije vidjela odakle je došao  ali je vidjela da  tu u blizini  vozila  je došao K. S.  i nije vidjela momenat kada je optuženi udario lancem  po šoferšajbni  N. vozila  a vidjela je, pošto je bila u blizini  da je iz vozila izašao S.  i da je S. čim je izašao iz vozila  optuženi počeo udarati jednim parčetom debljeg lanca - vlačega  u predjelu ledja,  stomaka,  nogu  i čitavog  tijela i to najmanje   pet do šest puta  od kojih udaraca je S. pao na zemlju.  Optuženi je uzeo jedan veći kamen  i  gadjao S. ali ga je promašio  i  iz auta je tada izašao njen suprug K.  pokušavajući da zaštiti  S.  tako što je vukao  optuženog sa S.  pošto je optuženi bio  pao po S.  odnosno  nadnio se nad S. i udarao  ga i nakon toga  optuženi se okrenuo i počeo  tim istim lancem  udarati  njenog supruga K.  i tim lancem je K.udario  jedanput preko ledja, jedanput  u predjelu stomaka  a nakon toga  optuženi je pokušao K. da udari pesnicama  ali nije vidjela   da li ga je zakačio koji put rukama a K. se borio  da od optuženog  uzme lanac  iz ruku  i dok je trajala gužva  iz kuće optuženog  je istrčao  K.S.  noseći uruci jedan drveni kolac  kao i jednu tanju metalnu šipku  i tim kolcem  S. je udario  K. u predjelu ledja preko kičme  i jedanput u predjelu glave - ispod lijevog oka.  I ona je pokušava  da ih razvadi ali je S. jedanput odgurnuo  u stranu  i više se nije  miješala  već je do kraja posmatrala sav dogadjaj  i pozvala policiju  a od mjesta dogadjaja je bila  udaljena   najviše dvadesetak metara.  **Na glavnom pretresu**  je  tvrdila  da je optuženi dva puta  lancem udario  njenog muža K. i to   jednom preko ledja  a drugi put preko  stomaka  kao i tvrdila  da je K.  S. tog dana  drvenim kolcem jedanput udario  njenog supruga u predjelu ledja preko kičme i jedanput u predjelu  glave- lijevog oka. Kritične   prilike se nalazila na jedno  pedesetak metara  od mjesta gdje se dogadjaj desio, bila kod jedne divljake  sa namjerom da otvori vratnicu - provlaku  i to mjesto gdje se nalazila  je visočlije u odnosu na mjesto dogadjaja  i nije prilazila  dok je dogadjaj trajao  već je stajala  i zvala  SUP  i sve je mogla da vidi šta se desilo i na glavnom putu  i na putu ka njenoj i K. kući,  jedino nije vidjela  odakle je B. došao, vidjela ga je iza kola  i pretpostavlja  da je došao  glavnim putem iza kola,  vidjela ga je  kad je prilazio kolima. Nema nikakav razlog  da  drugačije prikazuje dogadjaj nego što se desio, rekla je istinu  i jedino što želi je da se sudjenje završi. Kritične prilike je dva puta zvala policiju, prvi put  nije mogla da  dobije  jer je bilo zauzeto  pa je ponovo pozvala i iz policije joj rekli  da ih je već o dogadjaju obavijestio K. S..

                    Sud je  cijenio iskaze svjedoka  K. N., K. M.  i D. A. i stekao ubjeđenje da ova tri svjedoka nijesu bila iskrena u svom kazivanju, te da su njihovi iskazi dati u cilju da pomognu oštećenim. Ovo posebno imajući u vidu medicinsku dokumentaciju za oštećene kao i nalaz i mišljenje vještaka dr.B. koji je potvrdio da su povrede oštećenog K.S. u pedjelu stomaka-trbuha mogle nastati  lancem  a da je povreda  ledja  nastala prilikom pada  i povlačenja  ledjnim dijelom grudnog koša  po ili na  kakvoj tvrdoj podlozi.  Nasuprot  objektivnom  nalazu  i mišljenju vještaka dr. B. svjedok K. N.  tvrdi da je  optuženi  oštećenog S.  udario lancem osim  u predjelu stomaka i u predjelu ledja i nogu, svjedokinja M.  da je  optuženi  oštećenog S. jedanput udario lancem u predjelu ledja a svjedokinja A. da je  optuženi  oštećenog S. udarao  lancem  osim u predjelu stomaka  i u predjelu ledja, nogu i čitavog tijela  i da ga je udario  lancem 5 do 6 puta  što  nema utemeljenje  u  medecinskoj dokumentaciji i nalazu i mišljenju vještaka B.pa je  sud  samo  navode ovih svjedoka  da je  optuženi  oštećenog S.  jedanput udario lancem u predjelu stomaka  prihvatio kao istinie  dok ostale navode cijeni  smišljenim  u  cilju  da otežaju položaj  optuženog  pred sudom.  Svjedok N.je dalje kazao da je  oštećeni  K.  imao  povredu po ruci od lanca  a  svjedokinja A. da je optuženi  njenog supruga  \- oštećenog  K.  udario  jedanput lancem  i preko  ledja ali  ovi njihovi navodi  nijesu potkrijepljeni objektivnim nalazom i mišljenjem vještaka dr.B.i  medecinskom dokumentacijom  za oštećenog  pa i ove navode  sud smatra  smišljenim  da se oteža položaj optuženog pred sudom  a da  svjedokinja A. pomogne  oštećenom K.   koji je njen suprug  pa sud ni ove navode  ovih svjedoka nije prihvatio.

                    **Svjedok K. S.**  je kazao  da kritične prilike  slučajno pogledao kroz prozor i vidio   gužvu  ispred  kapije  na udaljenosti  od kuće nekih 30 m  pa je izašao  iz kuće i vidio  optuženog B.,  K., S.  i K. N.  kao i da je vidio da optuženi  nikoga nije udarao a da su K., S. i N. udarali  optuženog i  to  nogama i rukama  i da su ga oborili na zemlju.Vidio je da su na zemlju povremeno padali i S. i K.  kao i da je N. podapeo  optuženog  K.  i S.  pa su iz tog razloga  svi padali na zemlju.  Brat B. mu je rekao da  su ga K.N., S. i K. napali  i da  je on od N. oteo  jedno parče lanca.Svjedok  K.S.tvrdi da se nije miješao u tu gužvu.  Brat  S. mu je  pričao da je K. žena udarala pesnicama i štipala ga  i da se  K. štipao kako bi prikazao povrede. Brat V. mu je pričao  da ga je zvao K.N.i rekao  da su on i K. bili pijani i napali B. tada  kao i da je V. zvao i brat S., S.  otac,  i govorio  da je K. žena mlatila kao magarca i štipala  kako bi prikazala povrede da mu je nanio  B. tada  a i S.  žena N. je isto pričala  kao i da  je K. žena  govorila da će biti para i da ona i K.  pet godina neće ništa raditi  od naknade štete. Sud je cijenio iskaz  svjedoka  K.S.  i stekao ubjedjenje  da je ovaj svjedok  bio  krajnje  pristrasan   na strani svoga brata optuženog B.  i da je  ovakvim svojim svjedočenjem  htio da pomogne   optuženom. Osim toga  navode  ovog svjedoka  da optuženi nije  udarao  oštećene  već naprotiv da su oni  zajedno sa N. udarali optuženog  i da su svi padali po zemlji  negirao je  nalaz i mišljenje  vještaka dr. B..  Takodje navodi ovog svjedoka da je čuo  da je  oštećenog K. supruga udarala  i  štipala  kako bi  oštećeni K. imao povrede  su po mišljenju suda  smišljeni  i to iz razloga  što  je  iskazima svjedoka  K. N.  i M.  te  D.A.  nesumnjivo utvrdjeno  da i ove navode ovih  svjedoka   sud prihvatio  da je kritične prilike  upravo svjedok S. drvenim kolcem udario u predjelu ledja  oštećenog  K.  kao i da ga je udario u predjelu glave pa je onda logično  da  svjedok S. ovakvim svojim kazivanjem  i stavljanjem na stranu  optuženog  želi da prikaže  dogadjaj drugačije  i  da   zaštiti sebe. Navodi  ovog svjedoka  da  je oštećenog K.supruga udarala i štipala  kako bi on imao povrede  takodje  su negirani  nalazom i mišljenjem vještaka  dr. B. koji je kategoričan  da je povreda  oštećenog K. u predjelu   stomaka  mogla biti nanijeta metalnim lancem  kao što to  i oštećeni K. navodi.

                    **Svjedok K. R. čiji   je  iskaz sud zbog smrti svjedoka  pročitao ** je  na ranijem glavnom pretresu izjavio  da je kritičnog dana negdje oko 14,45 časova  bio u selu  V.  i od mjesta dogadjaja udaljen   nekih 300 m, da posjeduje dvogled  i često osmatra predjele  i sa tim dvogledom  je posmatrao dio dogadjaja   i tvrdio je da su na licu mjesta  bili samo K. B., K., S. i N.  koji je bio u kolima.  Siguran je da na licu mjesta nije bilo ženske  osobe  i vidio je kad su S., K.i N.  izašli iz vozila  i krenuli put okrivljenog  te da je dobro vidio  da okrivljeni nikog  nije udarao  ali je vidio da su se njih trojica čupala sa optuženim. Tvrdio  je da K. S.   nije ni u čem učestvovao niti prilazio.  Sa svima je u dobrim odnosima.  Po mišljenju suda  svjedok K. R.je  htio  ovakvim svojim kazivanjem  da    ostane po strani od dogadjaja  i  da svojim kazivanjem   se nestavlja   ni na stranu optuženog  ni na stranu  oštećenih.  Smatrajući da  ovaj svjedok  nije posvjedočio  sve što je zaista vidio kritične prilike  sud njegov iskaz  nije mogao prihvatiti  a u prilog ovakvog zaključka  ide  i činjenica  da je sam svjedok K. S.  kazao da je kritične prilike  krenuo  od kuće prema kapiji  a svjedok R. tvrdi  da  svjedok S.   nije prilazio  optuženom i oštećenim  pa se nameće zaključak  da  ako je  svjedok  R.  zaista gledao dogadjaj  dvogledom kako tvrdi  morao je vidjeti svjedoka S..

                    **Svjedok R. V.**  je potvrdio  da su  negdje proljetos, tačan  datum i mjesec nezna  kod njega kući došli K. K.,  N. i S. ,  da su došli kolima ali nezna čijim  i da je  K. tog dana kod njega trgovao sijeno  pa je prodao  K.16 m  sijena po  cijeni od 10,00 eura.  Kod njega su se zadržali 30 do 45 minuta najviše, popili kafu   i  po dvije do tri rakije  pa su oni otišli a on otišao na posao.  Tvrdio je  da niko  od njih  četvorice nije bio pijan.  Nije mu poznato da li se nešto dešavalo  izmedju K.  kad su oni otišli  od njega  jer je on otišao  u šumu, radi kao lovočuvar u  nacionalnom parku "D.".  Cijeneći  iskaz ovog svjedoka  sud je stekao ubjedjenje  da je svjedok  istinito posvjedočio  sve ono što mu je poznato.

                    **Svjedok   K. V. ** je izjavio  da su mu  optuženi B. i oštećeni  K. rodjena braća  a oštećeni S.  sin  njegovog brata S.  te da sa K. nije u govoru  u nazad godinu ipo do dvije, u svakom slučaju od prije kritičnog dogadjaja  te da se nijesu svadjali  već se mimoišli oko porodične grobnice. Sa B. i S. je u dobrim odnosima. Kazao je da nije očevidac dogadjaja ali je povodom ovog dogadjaja  telefonom razgovarao sa bratom S. kao i sa K. N. i njegovom suprugom M.  a  sa snahom N.je razgovarao kada je ona dolazila u P.na kontrolu kod ljekara  pa je svratila kod njega i popričali su o dogadjaju.  Dalje  je kazao   da mu je rodjak   iz sela kritičnog dana javio  da je neko od njegove braće imao svadju  toga dana   pa je naprije  nazvao na mobilni telefon  i to pola sata nakon dogadjaja K. N.  koji mu je rekao da je on vozio K. i S.  i kad su došli na jednu raskrsnicu  sreli su se sa B. i N. je trebao da se okrene na B. livadi  što B. nije dozvolio  pa je N.izašao iz auta  i počeo da se raspravlja sa B.  a u  medjuvremenu su iz auta izašli K. i S.  pa su onda počeli da se raspravljaju S. i B.. N. mu je rekao  da se on i K. nijesu miješali  već samo razvadili S. i B.  kao i da je N. odmah sjeo u  auto  i vratio se nazad  a K. i S.pošli kući  te da će kazati da mu je B. slomio šoferšajbnu jer mu  ide registracija vozila  i da mu je to dobrodošlo  pa je on upozorio  N.  da je to krivično djelo  a N. se naljutio  i rekao "evo ti M. pa neka ti ona objasni"  i M. se javila  i rekla  da o dogadjaju nezna  ništa više od njega - svjedoka  i da joj je N. ispričao isto što i njemu  i na tome se razgovor završio.  Ovaj svjedok je dalje kazao da je nakon  mjesec dana  razgovarao sa bratom S.  koji mu je rekao  da je u vrijeme kritičnog dogadjaja K.supruga   bila kod njeg na  kafi  te da  su uveče  ponovo došli da sjede K. i njegova supruga  i da se K. štipao  jer  treba da ide   da vadi ljekarsko  a S. mu je rekao da je i K. supruga počela  da štipa K.  i govorila mu  da trpi što ga štipa jer će biti para  te da će  to dobro unovčiti.  S. mu je rekao da je sve ovo bilo istog  dana kad i kritični dogdjaj a K. je trebao sjutradan da ide kod ljekara i prijavi povrede ljekaru.  Kada je N. bila kod njega isto mu je rekla  što i S.  te da  bez obzira na presudu  smatra da njegova braća treba da se izmire i jedan drugom pruže ruku. M.  i N.  nijesu  rekli  kada je  snjima razgovarao  ni za kakav  predmet da je B. imao u rukama  i prije  kritičnog dogadjaja nije gledao  N.auto  već ga je gledao sledećeg ljeta i tada je na autu  bila nova šoferšajbna.

                    Cijeneći  iskaz svjedoka  K. V.   sud je stekao ubjedjenje da je ovaj svjedok  koji inače nije očevidac dogadjaja  svojim kazivanjem  htio  da olakša  položaj pred sudom svome bratu optuženom B.  sa kojim je u dobrim odnosima  a sa oštećenim  K.  nije  u dobrim odnosima  pa sud  iskaz ovog svjedoka  nije   mogao  prihvatiti  kao istinit  i nepristrasan. Osim toga  na osnovu  izvještaja  ljekara  specijaliste  HMP  od  07.04.2010.godine  utvrdjeno je da su se oštećeni K. i S.  istog dana nakon dogadjaja  javili ljekaru na pregled  te samim tim  su nelogični  navodi svjedoka  da se  nakon kritičnog dogadjaja  oštećeni Krsto štipao  te da ga je supruga štipala  kako bi sjutradan  ljekaru  prikazao te povrede  kao nanijete  od strane optuženog.

                    Optuženi K. B. je naveo da su kritične prilike  njega udarali  K.,K., S. i N., da ga je Nenad lancem udario u predjelu šake sa unutrašnje strane  a da su ga K. i S. udarali nogama i  rukama u predjelu  ledja i zadnje strane tijela, da su on i S. pali na zemlju a N. i K.   ga nastavili da udaraju nogama i rukama po tijelu,  ledjima , po glavi sa zadnje strane a zatim po nogama sa zadnje strane  i da su ga udarali sve dok se nije pomolio njegov brat S. ,  te da zbog povreda  koje je zadobio  nije se javljao  ljekaru  jer živi sam  i ima stoku  pa nije mogao da ide kod ljekara  a  kad je policija vidjela kakav je  policija mu je predložila da ide ljekaru.  Povredu  na ruci od lanca  je pokazao policiji  dok  ostale povrede nije pokazivao  a nezna koliko dana poslije dogadjaja   je davao izjavu u policiji.   Svjedoci  Š.M. i C. H., krim.tehničar  odnosno  inspektor  UP PJ Pljevlja su posvjedočili  da su  dana 07.04.2010.godine  otišli u selo V. po prijavi  K. S.. Na licu mjesta nijesu zatekli nikoga.Svjedok Š. navodi da je kasnije došao optuženi  te da  on nezna  da li je optuženi imao  kakvu povredu  jer mu optuženi nije pokazivao  povrede  niti je on  optuženom govorio da ide ljekaru. Svjedok C.  je kazao  da je optuženi govorio da ima povredu  i da može da je pokaže  a da mu je on rekao  da nema potrebe da pokazuje povredu  nego da se javi ljekaru i sa povrednom listom dodje u policiju a  optuženi mu nije donio nikakvu povrednu listu.  Navodi  i to da se ne sjeća  gdje je optuženi rekao da ima povredu.  Po mišljenju  suda  svjedoci Š. i C.  su  istinito, jasno i nepristrasno   posvjedočili sve ono što im je poznato u okviru   vršenja njihovih  redovnih radnih zadataka naime krim.tehničara i  inspektora UP PJ P..   Po mišljenju suda  da je optuženi K.B.  zaista imao povrede  koje je zadobio kritične prilike  on bi se i javio  ljekaru.

                    Dakle,  iskazom oštećenog  K. K. i iskazom oštećenog K. S. datim  u istrazi,  djelimičnim navodima  svjedoka K. N. i M. te D.A. kao i na osnovu  objektivnog  nalaza i mišljenja vještaka dr.B. koji ima utemeljenje  u medecinskoj dokumentaciji za oštećene, negirana je odbrana  optuženog K. B.  i  na nesumnjiv način je utvrdjeno da je  optuženi  K. B.   kritične prilike  oštećenim  K.  K. i K. S. nanio lake tjelesne povrede kako je to bliže opisano izrekom ove presude, u kojim radnjama optuženog  stoje svi bitni elementi  bića krivičnih djela  lake tjelesne povrede  iz čl.152 st.2  u vezi st.1  Krivičnog Zakonika  pa  je sud optuženog koji je  krivična djela izvršio  kao umišljajni  izvršilac, obzirom da je  bio svjestan da  je metalni lanac  sredstvo podobno  da tijelo teško povrijedi  ili zdravlje   teško naruši  te da  udarcima tim lancem nanosi povrede oštećenim,  oglasio krivim  i osudio po zakonu .

                       Prilikom odlučivanja o vrsti i visini kazne  sud je cijenio  sve okolnosti  koje utiču  kako na vrstu  tako i na visinu kazne. Optuženi   K. B.je  čovjek star 53 godine, neoženjen, živi sam.  Nezaposlen je i  živi od poljoprivrede i stočarstva. Lošeg je zdravstvenog stanja. Do sada nije osuđivan što je utvrđeno iz izvoda iz KE. Optuženi i oštećeni su u srodstvu, naime  optuženi i oštećeni  K.  su  rodjena braća a oštećeni K. S.  je njihov bratanić. Oštećeni  se nijesu pridružili krivičnom gonjenju,  oštećeni K. je kazao  da oprašta  optuženom  a oba oštećena   da nebi voljeli da  se optuženom izrekne  kazna zatvora.  Ove okolnosti sud je uzeo kao olakšavajuće okolnosti  na strani optuženog K. B.. Obzirom na ove olakšavajuće okolnosti na strani optuženog sud je mišljenja da u konkretnom slučaju, a radi krivično pravne zaštite prema ovom optuženom, prevashodno imajući u vidu  dosadašnji život optuženog i  njegovo srodstvo  sa oštećenim, naime    da je potrebno  optuženom i oštećenim pružiti priliku  da  se izmire  i uspostave  dobre porodične odnose  te da  nije nužno  optuženom izricati kaznu zatvora već da se i uslovnom osudom odnosno samim upozorenjem uz prijetnju kaznom može dovoljno uticati na optuženog da više ne vrši krivična djela pa mu je sud za krivična djela  koja mu se stavljaju na teret  utvrdio pojedinačne kazne zatvora u trajanju od po 30 dana a onda mu na osnovu čl.48 Krivičnog zakonika  utvrdio jedinstvenu kaznu zatvora  u trajanju od 45 dana  istovremeno određujući da se iste neće izvršiti ako optuženi u roku od 1 godine dana ne izvrše novo krivično djelo smatrajući da će se i na ovaj način u cjelosti postići svrha kažnjavanja  i dovoljno uticati na okrivljenog  da više ne vrši krivična djela.

                    Odluka suda  da optuženi  na ime troškova krivičnog postupka  koje čini naknada i nagrada za vještačenje   po vještacima  medecinske struke plati iznos  od 176,00 eura  te i da na ime paušala    plati   iznos od   55,00 eura  koji iznos je odmjeren obzirom na dužinu trajanja i složenost krivičnog postupka te imovno stanje optuženog  zasniva se na čl.226 i 229 ZKP-a .

                     Imovinsko pravnog zahtjeva nije  bilo.

                    **OSNOVNI SUD U PLJEVLJIMA , dana 28.11.2011.godine .**

Zapisničar,
S u d i j a,
Leković Zora
Ljiljana Popović  
PRAVNA POUKA : 
                    Protiv ove presude dozvoljena je žalba u roku od 8.dana po prijemu  
                    iste Višem sudu B. Polje a  preko ovog suda.

DOSTAVITI:
1 x ODT Pljevlja
1 x Optuženom
1 x Braniocu optuženog   