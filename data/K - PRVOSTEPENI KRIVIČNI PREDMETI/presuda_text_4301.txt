 

K. 581/11/11
U IME CRNE GORE 
        Osnovni sud u Kotoru, po sudiji Momirki Marović, uz učešće zapisničara Ane-Marije Petković, u krivičnom predmetu protiv okrivljenog M. M. iz L., zbog krivičnog djela građenje objekta bez građevinske dozvole iz čl. 326 a  Zakona o izmjenama i dopunama Krivičnog zakonika, koji se vodi po optužnom predlogu ODT Kotor Kt. br. 677/11-2 od 29.11.2011 godine, nakon održanog glavnog i javnog pretresa, u prisustvu zamjenika ODT Kotor Jovanke Čizmović i okrivljenog M. M., dana 19.01.2012 godine donio i javno objavio sledeću

PRESUDU 
        Okrivljeni M. M., JMBG .........., od oca M. i majke I., rođene Ž., rođen ...... godine, sa završenom SSS, penzioner, srednjeg imovnog stanja, oženjen, otav dvoje djece, protiv kojeg se ne vodi postupak za drugo krivično djelo,

             Kriv je  
        Što je  
        Tokom 2009 godine u O. opština K., kao investitor grdjevinskih radova na kat. parc. ..... K.o.O., suprotno čl. 69. Zakona o uredjenju prostora i izgradnji objekta, započeo izvodjenje gradjevinskih radova, bez prethodno pribavljene gradjevinske dozvole, na način što je u prizemlju porodičnog stambenog objekta spratnosti S+PR ukupne pov. cca 50 m2 dogradio stambeni prostor pov. 40 m2, a što je utvrdjeno zapisnikom o inspekcijskom pregledu br. ...... od 6. 9. 2011 godine inspektora zašptite prostora pri Ministarstvu održivog razvoja i turizma Zejak Dragana i rješenjem istog inspektora br.......od 28.9. 2011 godine naredjeno rušenje dogradjenog dijela objekta.

        \- čime je izvršio krivično djelo gradjenje objekta bez gradjevinske dozvole iz čl. 326 a Zakona  o izmjenama i dopunama Krivičnog zakonika.

         Pa mu sud na osnovu naprijed navedene krivično pravne odredbe te odredbi čl. 3, 5, 8, 13, 15, 36, 42, 45, 46, 52, 53 i 54 KZ-a i čl. 368 i 374 ZKP-a izriče

USLOVNU OSUDU 
        Kojom utvrđuje kaznu zatvora u trajanju od 3 / tri/  mjeseca i istovremeno određuje da se kazna neće izvršiti ukoliko okrivljeni za vrijeme od jedne godine od dana pravosnažnosti presude ne učini novo krivično djelo.

        Dužan je okrivljeni na ime sudskog paušala uplatiti iznos od 40 eura, na žiro račun ovog suda broj 832-16-52 u roku od mjesec dana od dana pravosnažnosti presude i dokaz o uplati dostaviti ovom sudu s pozivom na broj K. 581/11/11.

O b r a z l o ž e n j e 
        ODT Kotor je aktom Kt. br. 677/11-2 od 29.11.2011 godine optužilo M. M. zbog izvršenja krivičnog djela građenje objekta bez građevinske dozvole iz čl. 326 a Zakona o izmjenama i dopunama Krivičnog zakonika.  
        Postupajući po podnijetom optužnom predlogu sud je zakazao glavni pretres i isti održao dana 19.01.2012 godine u prisustvu zamjenika ODT Kotor Jovanke Čizmović i okrivljenog M. M., i istog dana donio i javno objavio odluku u ovoj krivičnopravnoj stvari.  
        U završnoj riječi zamjenik ODT Kotor Jovanka Čizmović izjavila je da ostaje pri podnijetom optužnom aktu. Smatra da je priznanjem okrivljenog koje je dato pred ODT Kotor kao i ostalim provedenim dokazima nesporno utvrđena njegova krivica za ovo krivično djelo, pa je predložila sudu da ga oglasi krivim i da mu izrekne kaznu u granicama propisanim zakonom za ovo krivično djelo.  
        U završnoj riječi okrivljeni  izjavio je  da ostaje u svemu kao kod navoda svoje odbrane.  
        U svojoj odbrani okrivljeni M. M. je naveo da je vlasnik porodičnog stambenog objekta u O., koji je bio predmet kontrole od strane inspektora zaštite prostora Z. D.. Bio je prisutan prilikom inspekcijske kontrole koju je obavio imenovani inspektor dana 06.09.2011 godine, a nakon toga zapisnik o inspekcijskom pregledu koji je sačinio inspektor istog dana uredno potpisao. Naveo je da je tačno da je izvršio dogradnju predmetnog objekta bez prethodno pribavljene građevinske dozvole, na način što je u prizemlju objekta dogradio oko 40 m2 stambenog prostora. Na osnovu čega je donijeto rješenje od strane Ministarstva održivog razvoja i turizma od 28.09.2011 godine kojim je naređeno da poruši dograđeni dio objekta. Protiv rješenja izjavio je žalbu, ali rješenje po žalbi još uvijek nije dobio. Usmeno se čuo sa inspektorom Z. kome je objasnio situaciju, tj. mogućnost da se ne ruši dograđeni dio iz razloga što dograđeni dio nije na odstojanju manjem od 4 m. Dodao je i da je bio u Sekretarijatu za urbanizam i tamo su mu rekli da će  biti održana javna rasprava izmjena i dopuna DUP-a O., gdje mu je objekat evidentiran i uknjižen u katastru, i da će nakon usvajanje DUP-a biti u mogućnosti da legalizuje dograđeni dio objekta. Naveo je da je pola O. izgrađeno bez građevinske dozvole, a ne samo njegovih 40 spornih metara. Dok je gradio često je išao u opštinu K., kako bi se ineteresovao, kako da dobije građevinsku dozvolu, međutim stalno je dobijao odgovor da još nije usvojen DUP za O., te da je O. selo, te da u prethodnom nije bila potrebna građevinska dozvola za selo. Naveo je da je sada u toku usvajanje DUP-a za O., odnosno da isti još nije usvojen od strane Opštine K., i da je bio na javnoj raspravi u mjesnoj zajednici O. i prema nacrtu DUP-a njegov objekat se uklapa u taj DUP. U međuvremenu je kod Uprave za nekretnine PJ K. i to dana 01.11.2011 godine dobio rješenje kojim se dozvoljava upis promjene na nepokretnosti u katastarskom operatu i to na kat. parceli .... upisane u L. nepokretnosti br. .... K.O. O. I, gdje mu je upisano u tih spornih 40 m2, pod oznakom PD4.  
        Sud je u dokaznom postupku radi utvrđivanja činjeničnog stanja i krivice okrivljenog proveo sledeće dokaze: pročitao zapisnik o inspekcijskom pregledu br. .... od 06.09.2011 godine Ministarstva održivog razvoja i turizma, rješenje inspektora Z. D.- inspektora zaštite prostora Ministarstva održivog razvoja i turizma br. ...... od 28.09.2011 godine, izvršio uvid u rješenju Uprave za nekretnine br. .........od 01.11.2011 godine.  
        Uvidom u zapisnik o inspekcijskom pregledu inspektora zaštite prostora br. ..... od 06.09.2011 godine, utvrđeno je da je inspektor zaštite prostora Z. D. postupajući po službenoj dužnosti na osnovu inicijative OR .......od 11.08.2011 godine koju je podnio Ć. R., izlaskom na lice mjesta utvrdio sledeće: Investitor posjeduje kuću spratnosti PR+1, ukupne površine cca 50 m2, koji je izgrađen prije 20-ak godina. U međuvremenu je izvršio dogradnju postojeće kuće tako što je dogradio još odprilike 40m2. Po riječima podnosioca inicijative radovi su izvođeni u toku 2010 god. Inspekcijskom pregledu bio je prisutan i investitor koji je tom prilikom  izjavio da je dogradnju izvršio u toku 2009-e godine, i da nije imao građevinsku dozvolu za radove koje je izveo. Dodao je da je angažovao Agenciju koja prikuplja potrebnu dokumentaciju za dobijanje dozvole, a prethodno se i u Opštini raspitao da li može dobiti dozvolu i tom prilikom je dobio informaciju da može, ali da je oni ne mogu izdati odmah jer nije usvojen DUP za područje O.  
        Uvidom u rješenje o rušenju broj ...... od 28.09.2011 Ministarstva održivog razvoja i turizma, utvrđeno je da je M. M. naređeno da poruši dio porodičnog stambenog objekta, površine cca 40 m2, izgrađenog na kat.parceli .... KO O., u mjestu O., Opština K., bez prethodno pribavljene građevinske dozvole.  
        Uvidom u rješenje Uprave za nekretnine br. ...... od 01.11.2011 godine konstatovano je da se M. M. dozvoljava upis promjene  na nepokretnosti  u kat. operatu i to na kat. parceli ..... upisane u L. nepokretnosti br. ..... K.o. O. I gdje mu je upisano i spornih 40 m2 pod oznakom PD4.  
        Cijeneći sve provedene dokaze kako pojedinačno tako i u njihovoj međusobnoj povezanosti i uslovljenosti kao i u odnosu na odbranu okrivljenog sud je utvrdio činjenično stanje bliže opisano u izreci odluke.  
        Prije svega sud je imao u vidu da iako je okrivljeni u svojoj odbrani na glavnom pretresu negirao izvršenje krivičnog djela, međutim pružajući odbranu isti je pojasnio razloge zbog kojih je preduzeo radnje, pri tom ne negirajući da je bez prethodno pribavljene građevinske dozvole započeo izvođenje građevinskih radova, pa je sud njegovu odbranu smatrao kao priznanje. Okrivljeni je u svojoj odbrani pojasnio da je tačno da je izvršio dogradnju predmetnog objekta bez prethodno pribavljene građevinske dozvole, na način što je u prizemlju objekta dogradio oko 40 m2 stambenog prostora. Iz ovakve odbrane okrivljenog sud nespornim utrvđuje da je okrivljeni započeo radove bez građevinske dozvole, što je potrvđeno i zapisnikom o inspekcijskoj kontroli inspektora zaštite prostora Z. D. kojom je konstatovano da je M. M. izvršio dogradnju kuće tokom 2009-e godine i da nije imao dozvolu za radove koje je izveo. Sud nije prihvatio navod odbrane okrivljenog u dijelu u kojem je pojasnio zbog čega je započeo izvođenje radova bez građevinske dozvole, i da se prethodno u Opštini raspitivao da li može dobiti dozvolu i da je tom prilikom dobio informaciju da može ali da je oni ne mogu izdati odmah jer nije usvojen DUP za područje O., međutim sud takvu odbranu nije mogao prihvatiti, jer smatra da je ista usmjerena na umanjenju krivice.  
        Sud je nespornim utvrdio da je M. M. vlasnik porodičnog stambenog objekta spratnosti S+Pr, ukupne površine cca 50 m2, i da je površina dograđenog dijela objekta 40 m2, te da je protivno propisima o dogradnji objekta - čl. 69 Zakona o uređenju prostora i izgradnji objekta bez prethodno pribavljene građevinske dozvole započeo gradnju objekta na predmetnoj parceli.  
        Odredbom čl. 69 Zakona o uređenju prostora i izgradnji objekata je propisano da se objekat može graditi na osnovu građevinske dozvole i tehničke dokumentacije. Imajući u vidu prednje sud je našao da su se u radnjama okrivljenog ostvarili svi elementi bića krivičnog djela građenje objekta bez građevinske dozvole iz čl. 326 Zakona o izmjenama i dopunama Krivičnog zakonika, pa ga je sud oglasio krivim za isto, obzirom da je bio svjestan da postupa suprotno propisima o izgradnji objekta, i to čl. 69 Zakona o uređenju prostora i izgradnji objekta, koja svijest je obuhvatala saznanje da bez prethodno pribavljene građevinske dozvole započeo gradnju objekta i izveo radove bliže opisane u izreci. Sud smatra da je okrivljeni postupao sa umišljajem, svjestan značaja svog djela i želeći njegovo izvršenje.  
        Prilikom odluke o vrsti i visini krivične sankcije sud je pošao od toga da je za ovo krivično djelo građenje objekta bez građevinske dozvole iz čl. 326 Zakona o izmjenama i dopunama Krivičnog zakonika zaprijećeno kaznom zatvora u trajanju od šest mjeseci do pet godina. U smislu čl. 42 KZ sud je na strani okrivljenog kao olakšavajuću okolnost cijenio njegove porodične prilike, i njegovo priznanje, pa je sve ove okolnosti cijenio kao naročito olakšavajuće dok otežavajućih okolnosti nije bilo. Pri takvom stanju stvari sud je našao da će se u njegovom slučaju upozorenjem, uz prijetnju kaznom na njega dovoljno uticati da ubuduće ne vrši krivična djela, pa mu je izrekao uslovnu osudu kojom mu je utvrdio kaznu zatvora u trajanju od tri mjeseca i istovremeno odredio da se kazna neće izvršiti ukoliko okrivljeni za vrijeme od jedne godine od dana pravosnažnosti presude ne učini novo krivično djelo. Sud smatra da je izrečena krivična sankcija adekvatna ličnosti okrivljenog, težini učinjenog krivičnog djela i okolnostima pod kojima je djelo učinjeno, te da će se njome ispuniti ciljevi specijalne i generalne prevencije, te u dovoljnoj mjeri uticati na okrivljenog i druge eventualne učinioce ovih i sličnih djela, da ubuduće ne vrše kako ova tako ni druga krivična djela.  
        Shodno naprijed navedenom te primjenom odredbi čl. 3, 5, 8, 13, 15, 36, 42, 45, 46, 52, 53 i 54 KZ-a i odredbi čl. 368 i 374 ZKP-a odlučeno je kao u izreci odluke.  
        Sud je obavezao okrivljenog da na ime sudskog paušala uplati iznos od 40,00 eura, na žiro račun ovog suda br. 832-16-52 u roku od mjesec dana od dana pravosnažnosti presude i dokaz o uplati dostaviti ovom sudu s pozivom na broj K. 581/11/11.

OSNOVNI SUD U KOTORU
Dana 20.01.2012 godine 
             Zapisničar,
Sudija,
Ana-Marija Petković
Momirka Marović 
             PRAVNA POUKA: Protiv ove presude ima se pravo žalbe u roku od
8 dana od dana prijema, Višem sudu u Podgorici a preko ovog.  