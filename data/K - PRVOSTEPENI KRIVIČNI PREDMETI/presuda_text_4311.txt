 
        **Posl.br.K.620/11/11**

U IME CRNE GORE! 
OSNOVNI SUD U KOTORU, kao nadležni prvostepeni krivični sud, po sudiji
Vesni Pean, uz učešće zapisničara Mirjane Krivokapić, u krivičnom postupku
protiv okr. K. G., iz B., zbog krivičnog djela lažno prijavljivanje iz čl.
388. st. 4. Krivičnog zakonika, koji se vodi po optužnom predlogu ODT-a Kotor
Kt.br. 763/11-2 od 21.12.2011. godine, nakon održanog glavnog i javnog
pretresa, u prisustvu okrivljenog i zastupnika tužbe Tanje Čolan, zamjenika
ODT Kotor, donio je i javno objavio dana 21.02.2012.godine, sledeću  
P R E S U D U 
Okr. K. G. JMBG .................., od oca S. i majke O., rođene Š.,
rođenog ............. godine u S., stalno nastanjen u B., Opština Č., T. G.
12, S., sa boravištem u B., M. put bb (kod R. P.), državljanin R. S.,
ugostitelja, sa završenom SSS, živi u vanbračnoj zajednici, bez djece, lošeg
imovnog stanja, neosuđivanog, protiv kojeg se ne vodi postupak za drugo
krivično djelo, u pritvoru proveo vrijeme od 16.12.2011. godine do 22.12.2011.
godine  
K r i v    j e 
Što je
Dana 16. 12. 2011. g. u 18,00 časova, u B., pred UP prijavio da je na njegovu
štetu učinjeno krivično djelo  za koje se goni po službenoj dužnosti i to
krivično djelo krađe iz čl.239. st.1. Krivičnog zakonika, iako je znao da to
djelo nije učinjeno na način što je na zapisnik o prijemu krivične prijave
naveo da je dana 16.12.2011.g. u vremenskom periodu od 16,45 do 18,00 časova,
NN lice oduzelo na njegovu štetu pmv marke „Golf 2“, reg. oznaka B. .......
FD, iako je vozilo prethodno dana 14.12.2011.g. prodao R. N.,  
           - čime je  učinio krivično djelo lažnog prijavljivanja iz čl.
388. st. 4. Krivičnog zakonika, 
Pa mu sud na osnovu naprijed navedene krivično pravne odredbe, te čl.
2,4,5,15,32,33,36,42, 51, 52, 53 i 54   KZ i čl. 374. ZKP CG izriče,  
USLOVNU OSUDU 
Kojom mu predhodno utvrđuje kaznu zatvora u trajanju od 2 (dva) mjeseca, te
se istovremeno određuje da se ista neće izvršiti ukoliko okrivljeni za vrijeme
od jedne godine od dana pravosnažnosti presude ne učini novo krivično.  
U slučaju opoziva uslovne osude u utvrdjenu kaznu će se uračunati vrijeme koje
je okrivljeni proveo u pritvoru u Istražnom zatvoru P., u periodu od
16.12.2011. g. do 22.12.2011. godine.  
Dužan je okrivljeni na ime sudskog paušala platiti iznos od 80 eura u roku od
30 dana od dana pravosnažnosti presude, na žiro račun Osnovnog suda Kotor br.
832-16-52, pod prijetnjom prinudnog izvršenja, a dokaz o uplati dostaviti
Krivičnoj pisarnici ovog suda sa pozivom na broj. K.620/11/11.  
O b r a z l o ž e n j e 
ODT iz Kotora, podnio je ovom sudu optužni predlog  protiv okr. K. G., da je
na način opisan u izreci odluke učinio krivično djelo lažnog prijavljivanja iz
čl.388 st.4. Krivičnog zakonika.  
Zastupnik tužbe je do završetka glavnog pretresa ostala pri podnijetom
optužnom predlogu, smatrajući da je na osnovu provedenih dokaza, te samim
priznanjem okrivljenog, nesporno utvrdjena krivica okrivljenog za predmetno
krivično djelo. Predložila je sudu da ga oglasi krivim i izrekne kaznu u
granicama zakonom propisane za ovo krivično djelo.  
Okrivljeni K.G. je na glavnom pretresu priznao izvršenje krivičnog djela
stavljenog mu na teret i krivicu za isto, te je naveo da su tačni navodi iz
optužnog predloga, objašnjavajući da je inače sa R. N. sredio sve oko
kupoprodaje predmetnog vozila, tako što mu je odmah nakon izlaska iz pritvora
dao punomoćje za upravljanje vozilom, izvinjavajući mu se zbog ovoga, obzirom
da nije znao da će doći do ovakvih posledica.  
U dokaznom postupku koji je proveden radi rasvetljavanja činjeničnog stanja na
saglasan predlog stranaka pročitani su iskazi : svjedoka G. I. i R. N. datih
na zapisnik pred Zamjenikom Osnovnog državnog tužioca u Kotoru dana
17.12.2011.g., svjedoka Š. V., datog pred Osnovnim državnim tužiocem u Kotoru
dana 19.12.2011.g., i svjedoka S. V. datog na zapisnik pred Zamjenikom
Osnovnog državnog tužioca u Kotoru dana 20.12.2011.g., i pročitan je pismeni
dokaz : zapisnik o prijemu krivične prijave UP PJ B. od 16.12.2011. godine
podnosioca K. G.  
Svjedok G. I. je izjavio da je dana 14.12.2011. godine sreo K. G., koji mu je
rekao da prodaje vozilo za čiju kupovinu je bio zainteresovan njegov
poslodavac R. N.. K. ga je zamolio da pozove R., navodeći da je cijena vozila
300,00 eura, objašnjavajući da mu je hitno, jer nekom u kladionici mora da
odnese 180,00 eura. Nakon ovoga njih dvojica su otišli u restoran u koji je
došao i R., pa su njih trojica vozilo odvezli kod majstora, misli da se
preziva Š., kako bi ovaj procijenio koliko mora biti uloženo u popravku
vozila. Nakon što su izašli iz radionice on je otišao da usitni novac i 260,00
eura na ime kupoprodajne cijene R. je u njegovom prisustvu predao K., a ovaj
je R. predao saobraćajnu dozvolu, neki papir i svoju ličnu kartu kako bi R.
napravio punomoćje za upravljanje vozilom, dodajući da je vozilo zadnji put
vidio tog dana, a da ne zna ništa o naknadnim pregovorima između K. i R.  
Svjedok R. N. je izjavio da ga je dana 14.12.2011. g., pozvao njegov radnik G.
I. rekavši mu da se vozilo za čiju je kupovinu bio zainteresovan prodaje za
300,00 eura, navodeći da ga zove po predlogu vlasnika vozila, K. G. Nakon
ovoga se sa K. našao u piceriji „Z.“ gdje su se dogovorili da vozilo prvo
odvezu kod majstora kako bi ovaj procijenio koliko bi trebalo uložiti u to
vozilo, a potom su se dogovorili oko konačne cijene. Nakon što je majstor V.
Š. rekao kolika moraju biti ulaganja, dogovorio se sa K. da kupoprodajna
cijena bude 260,00 eura, koji iznos mu je i predao u prisustvu G. I. K. mu je
uz vozilo predao i saobraćajnu dozvolu i svoju ličnu kartu kako bi napravio
punomoćje za upravljanje ovim vozilom, a vozilo su ostavili kod majstora, gdje
se nalazilo do pokretanja ovog postupka. Objasnio je da iznos od 260,00 eura
nije predao K. na ime duga, već na ime kupoprodajne cijene za predmetno
vozilo, potvrđujući da ga je nakon ovoga K. zvao da mu vrati vozilo, nudeći mu
za uzvrat 285,00 eura, na šta on nije pristao jer je već počeo da ulaže u
vozilo pa mu se to nije isplatilo, te mu je tada i rekao koliku cijenu bi
trebalo da mu isplati u koliko želi da mu vozilo bude vraćeno. Inače taj novac
K. mu nije dao, a on nije uzimao vozilo iz radionice u koju je bilo ostavljeno
14.12.2011.g.  
Svjedok Š. V. je izjavio da ga je negdje između 13. ili 14.12.2011.g., pozvao
R., rekavši da je zainteresovan za kupovinu jednog golfa 2, ali da postoji
problem jer mjenjač ispada iz druge brzine, pa će doći kod njega da bi to
provjerili. Poslije kraćeg vremena kod njega su došli G. I. i neki nepoznat
momak, a naknadno i R., kada im je nakon probne vožnje rekao da je cijena
popravke mjenjača 150,00 eura. Sjećao se da je vlasnik vozila molio R. da kupi
vozilo, jer mu je novac bio hitno potreban, a mislio je da su se dogovorili na
iznos od 260,00 eura koji iznos mu je R. pred njim i predao, dok je K. njemu
dao saobraćajnu dozvolu, ličnu kartu i ostale papire zbog pravljenja
kupopradajnog ugovora, dok su vozilo ostavili u njegovoj radionici kako bi
napravio mjenjač na vozilu. Posebno je objasnio da je u pitanju bio uobičajeni
kupoprodajni odnos, a na neka kompenzacija ili neki drugi vid plaćanja, jer je
prodavac jednostavno prodavao auto i tražio cijenu, a R. je tu cijenu
prihvatio i platio. Sjećao se da je R. imao samo krupnu novčanicu, koju je G.
otišao da usitni, a kada se vratio tačan iznos od 260 eura je R. dao K.. Kada
je vozilo dovezeno na njemu se nalazio natpis „Prodaje se“, a vozilo, od kad
je dovezeno kod njega, nije pomjerano iz radionice, gdje se nalazilo do
pokretanja postupka.  
Svjedok S. V. je izjavio da ga je u večernjim satima pozvao R. N. i pitao ga
da li je zainteresovan da zajedno kupe vozilo „Golf“ čija je cijena bila
300,00 eura, pa je otišao u njegov ugostiteljski objekat, gdje se našao sa K.
i G., a naknadno je došao i R. te su ugovorili kupoprodaju vozila. Dogovorili
su se da Kr., R.i G. odvezu vozilo kod majstora Š. kako bi provjerio
ispravnost vozila, a R. mu je javio da je nakon što je majstor ustanovio šta
sve na vozilu mora biti popravljeno, dogovorena cijena od 260,00 eura. On je
tada R. dao novac u iznosu od 500,00 eura za kupovinu vozila, koje je
ostavljeno u radionici kako bi bilo popravljeno. Sjutradan, nakon kupoprodaje
R. mu je dao saobraćajnu dozvolu, polisu osiguranja i ličnu kartu K., kako bi
napravio punomoćje za upravljenje vozilom na svoje ime, koja dokumenta je imao
kod sebe prilikom davanja iskaza pred Zamjenikom ODT-a, navodeći da u
konkretnom slučaju vozilo nije predato radi obezbjeđenja duga, već se radilo o
klasičnoj kupoprodaji.  
Iz zapisnika o prijemu krivične prijave UP PJ B., je utvrđeno da je dana od
16. 12. 2011. godine K. G. podnio krivičnu prijavu protiv NN izvršioca zbog
počinjenog krivičnog djela krađe iz čl.239 KZ, navodeći da mu je istog dana sa
parking prostora u blizini „Mega“ marketa u B. otuđeno PMV GOLF 2, bijele
boje, sa 5 vrata, god. proizvodnje 1987., reg. oznaka .... ....., te je tom
prilikom isti bio upozoren na posljedice lažnog prijavljivanja.  
Cijeneći sve provedene dokaze pojedinačno i u uzajamnoj povezanosti, kao i u
odnosu na odbranu okrivljenog, sud je utvrdio činjenično stanje opisano u
izreci odluke. Krivično pravno ocjenjujući ovako utvrdjeno činjenično stanje
sud je našao da je okr. K. G. učinio krivično djelo lažnog prijavljivanja iz
čl. 388. st. 4. Krivičnog zakonika.  
Ovo zbog toga što je za krivično djelo lažno prijavljivanje potrebno da neko
prijavi da je učinjeno krivično djelo za koje se goni po službenoj dužnosti,
iako zna da to djelo nije učinjeno, pa kako je okr. K. G. dana 16. 12. 2011.
g. u 18,00 časova, u B., pred UP prijavio da je na njegovu štetu učinjeno
krivično djelo  za koje se goni po službenoj dužnosti i to krivično djelo
krađe iz čl.239. st.1. Krivičnog zakonika, iako je znao da to djelo nije
učinjeno na način što je na zapisnik o prijemu krivične prijave naveo da je
dana 16.12.2011.g. u vremenskom periodu od 16,45 do 18,00 časova, NN lice
oduzelo na njegovu štetu pmv marke „Golf 2“, reg. oznaka ........, iako je
vozilo prethodno dana 14.12.2011.g. prodao R. N., time je ostvario sve bitne
elemente bića krivičnog djela koje mu je stavljeno na teret.  
Za sud nije bilo dileme da je okrivljeni   učinio krivično djelo koje mu se
stavlja na teret što je jasno proizilazilo iz njegovog iskrenog i potpunog
priznanja i provedenog dokaznog postupka. Okrivljeni je sudu potvrdio vrijeme,
način i mjesto izvršenja krivičnog djela, koje priznanje je sud prihvatio jer
je u saglasnosti sa iskazima svih svjedoka i pismenim dokazom odnosno
zapisnikom o prijemu krivične prijave. Okrivljeni je sudu potvrdio da je
prijavio kradju svog vozila, iako ga je prethodno prodao R. N., što je
potvrdjeno izkazima samog R., te izkazima svjedoka G., Š. i S. iz kojih je
takodje nesporno proizilazilo da je kritične prilike R. od K. G. zapravo kupio
predmetno vozilo. Na osnovu iznijetog, očigledno je da je okrivljeni, na način
opisan u izreci, lažno prijavio da je učinjeno krivično djelo za koje se
gonjenje preduzima po službenoj dužnosti, iako je znao da to djelo nije
izvršeno, pa je nesporno utvrdjena njegova krivica.  
Sud je tako našao da je okrivljeni djelovao umišljajno, jer je bio svjestan da
preduzetom radnjom čini krivično djelo, čije izvršenje je htio.  
Odlučujući o vrsti i visini krivične sankcije sud je imao u vidu da je za ovo
krivično djelo u zakoniku propisana novčana kazna ili zatvor do jedne godine.
U konkretnom slučaju, sud se opredijelio za uslovnu osudu, smatrajući da će i
prijetnja kazne zatvora u trajanju od 2 mjeseca za vrijeme provjeravanja od
jedne godine, dovoljno uticati na okrivljenog da ubuduće ne čini ovakva i
slična krivična djela.  
Kao olakšavajuće okolnosti na strani okr. K., sud je cijenio da se korektno
ponašao na glavnom pretresu, da je lošeg imovnog stanja, da je svojim potpunim
priznanjem doprinio rasvjetljenju činjeničnog stanja, kao i činjenicu da je
regulisao svoj odnos sa R. N., pa je štetna posledica time sanirana.
Otežavajućih okolnosti na strani okrivljenog sud nije našao.  
Imajući u vidu naprijed navedeno, te primjenom čl. 2,4,5,15,32,33,36,42, 51,
52, 53, 54. KZ i čl. 388. st.4. KZ, te čl.374. ZKP CG, riješeno je kao u
izreci.  
Sud je takodje odlučio da će se u slučaju opoziva uslove osude u utvrdjenu
kaznu zatvora, shodno čl.51.KZ, uračunati vrijeme koje je okr.K. proveo u
pritvoru, u periodu od 16.12.2011. do 22‚12.2012. godine.  
Sud je obavezao okrivljenog na plaćanje sudskog paušala, odmjerenog shodno
čl.226. i 229. ZKP CG, imajući u vidu imovinske prilike okrivljenog, te
složenost i trajanje postupka.  
OSNOVNI SUD U KOTORU,
Dana, 21.02.2012.godine 
Zapisničar,
S U D I J A,
Mirjana Krivokapić   s.r.
Vesna Pean  s.r. 
PRAVNA POUKA: Protiv ove presude ima se pravo žalbe u roku od 8 (osam) dana
od dana prijema iste, Višem sudu u Podgorici, a preko ovog suda.   