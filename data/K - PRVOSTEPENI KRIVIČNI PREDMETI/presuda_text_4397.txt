K.br.125/11
U IME CRNE GORE
OSNOVNI SUD U DANILOVGRADU, kao prvostepeni krivični,  po sudiji pojedincu
Vladimiru Novoviću, uz učešće Ane Ivanović kao zapisničara, u krivičnom
predmetu okrivljenog L.Z., zbog krivičnog djela ugrožavanje javnog saobraćaja
iz čl.339 st.3 u vezi st.1 Krivičnog zakonika, odlučujući po optužnom predlogu
Osnovnog državnog tužilaštva u Podgorici Kt.br. 588/11 od 10.11.2011. godine,
koji je na glavnom pretresu zastupala Snežana Šišević, zamjenik ODT-a u
Podgorici, nakon održanog usmenog, glavnog i javnog pretresa, dana
16.12.2011.godine, u prisustvu zastupnika optužbe i okrivljenog,  donio je
dana 20.12.2011.godine i istog dana javno objavio  
PRESUDU
Okrivljeni L.Z., od oca V. i majke M., rodjene S., rodjen ...godine u T., sa
mjestom prebivališta u D. - G. bb, državljanin Crne Gore, oženjen, otac dvoje
djece, zaposlen u privrednom društvu "Z.", pismen, završio srednju
elektrotehničku školu, vojsku služio 1980.godine u B., vodi se u vojnoj
evidenciji u P., srednjeg imovnog stanja, neosudjivan.  
Kriv je
Što je:  
Dana ...godine, oko 11,20 časova, u D., na raskrsnici ulice B.M. i ulice V.Đ.,
ne pridržavajući se saobraćajnih propisa iz čl.119 st.3 ZOBS-a na putevima,
ugrozio saobraćaj i doveo u opasnost život i tijelo ljudi, na način što,
upravljajući putničkim vozilom marke "Š." reg.oznake CT AC ..., ulicom B.M. i
dolaskom na navedenu raskrsnicu, prilikom skretanja udesno u ulicu V.Đ., nije
zaustavio vozilo kako bi propustio pješaka - oštećenu B.M., koja je na
obilježenom pješačkom prelazu prelazila kolovoz sa lijeve na desnu stranu
kolovoza smjera kretanja vozila okrivljenog, usljed kojih propusta je prednjim
dijelom vozila udario pješaka - oštećenu B.M., kojom prilikom je oštećena
zadobila laku tjelesnu povredu u vidu krvnog podliva kože čeonog predjela,
nagnječine kože glave i tijela i nagnječine kože koljenog predjela,  
- čime je počinio krivično djelo ugrožavanje javnog saobraćaja iz čl.339 st.3
u vezi st.1 KZ.  
Pa sud okrivljenom primjenom citiranih zakonskih propisa, te čl. 4, 5, 16, 36,
42, 52, 53 i 54 KZ i čl.226, 229 i 374 ZKP-a, i z r i č e  
USLOVNU OSUDU
Kojom mu utvrdjuje kaznu zatvora u trajanju od 30 (trideset) dana  i
istovremeno odredjuje da se ista neće izvršiti ako okrivljeni za vrijeme od 1
(jedne)  godine po pravosnažnosti presude ne učini novo krivično djelo.  
Dužan je okrivljeni da na ime troškova krivičnog postupka uplati ovom sudu
iznos od 165,00 eura i po osnovu paušala iznos od 30,00 eura, a  sve u roku
od 15 dana po pravosnažnosti presude.  
Obrazloženje
Optužnim predlogom Osnovnog državnog tužilaštva iz Podgorice Kt.br.588/11 od
10.11.2011.godine, okrivljenom L.Z. stavljeno je na teret izvršenje krivičnog
djela ugrožavanje javnog saobraćaja iz čl.339 st.3 u vezi st.1 KZ. U završnoj
riječi zastupnik optužnog predloga je predložio da sud okrivljenog oglasi
krivim i osudi na kaznu u zakonom propisanim granicama.  
Okrivljeni L.Z. u odbrani datoj na glavnom pretresu u bitnom je naveo da je
dana 24.01.2011.godine, u 11,20 časova, upravljao putničkim motornim vozilom
marke "Š." reg.oznake CT AC ..., te da se kretao ulicom B.M. iz pravca P2.,
brzinom od oko 15 km/h. Tvrdi da je ušao u raskrsnicu, a da se prije ulaska u
ulicu koja vodi u pravcu D.z. zaustavio. Primijetio je jednu stariju ženu koja
je prelazila ovu ulicu koja vodi u pravcu Doma zdravlja i to s lijeva u desno,
gledano iz njegovog pravca kretanja. Pojasnio je da je ova žena prelazila
ulicu jedno metar od pješačkog prelaza gledano u pravcu Doma zdravlja. Po
njegovoj ocijeni mogao je da se bebjedno uključi u ulicu koja vodi u pravcu
Doma zdravlja, obzirom da se ova žena nalazila na oko 1,5 metara od desne
ivice kolovoza. Pokrenuo je vozilo iz zaustavne pozicije, a zatim je prednjim
desnim branikom udario u ovu ženu. Od ovog udara ova žena je poklekla na
kolovoz. Pritisnuo je kočnicu i 10 cm od mjesta gdje je poklekla ova starija
žena je zaustavio vozilo. Izašao je iz vozila, pomogao je ovoj ženi da udje u
njegovo vozilo, a zatim je odveo u Dom zdravlja u D. Sačekao je da se
pregleda, a nakon pregleda u Domu zdravlja u D., je odveo do U.C. KC CG. Još
je dodao da je kada je zaustavio vozilo, nakon što je oborio ovu stariju ženu,
vozilo bilo u poziciji tako da su zadnji točkovi vozila bili na pješačkom
prelazu, a prednji točkovi vozila van pješačkog prelaza. U završnoj riječi je
naveo da se slaže sa stavom zastupnika optužbe.  
Sud je na glavnom pretresu u dokaznom postupku saslušao svjedoka-oštećenu
B.M., pročitao zapisnik o uvidjaju Uprave policije Ispostava Danilovgrad
br.8/2011 od 26.01.2011.godine, pročitao nalaz i mišljenje vještaka sudske
medicine dr B.B.  Kri.br.86/11 od 09.05.2011.godine, pročitao  nalaz i
mišljenje vještaka saobraćajne struke ing. M.Š. Kri.br.86/11 od jula mjeseca
2011.godine i pročitao izvod iz kaznene evidencije Uprave policije PJ
Podgorica br.29-245/11-29595/2-4823 od 17.11.2011.godine. izdat na ime
okrivljenog.  
Svjedok-oštećena B.M., rođena ...godine, u iskazu datom na glavnom pretresu u
bitnom je navela da se kritičnog dana kretala kao pješak iz pravca zgrade O.D.
u pravcu hotela "Z2.". Kada je došla na raskrsnicu koja se nalazi prije hotela
"Z2.", ulicu koja vodi u pravcu Doma zdravlja, počela je da prelazi laganim
hodom preko pješačkog prelaza. Na udaljenosti od 150 cm od druge ivice
kolovoza, udarilo je vozilo koje je dolazilo iz pravca magistrale i skretalo
udesno. Pojasnila je da vozač ovog vozila nije vozio brzo. Od udara je pala, a
zatim je vozač ovog vozila izašao iz vozila, pružio joj pomoć i odveo je u
Hitnu pomoć u D.. Poslije pružene pomoći u D., ovaj vozač  je nju odveo u U.C.
KC CG. Nije se pridružila krivičnom gonjenju protiv okrivljenog L.Z. i nije
tražila naknadu štete.  
Iz sadržine zapisnika o uvidjaju Uprave policije Ispostava Danilovgrad
br.8/2011 od 26.01.2011.godine, utvrđuje se da se predmetna saobraćajna
nezgoda, obaranje pješaka B.M., dogodila dana 24.01.2011.godine, oko 11,20
časova, na raskrsnici ulica B.M. i V.Đ., na početku ulice V.Đ..Put je u
naselju, sa trotoarom sa obje strane, ravan i mokar. Radilo se o pješačkom
prelazu, a predmetna raskrsnica regulisana je vertikalnom i horizontalnom
saobraćajnom signalizacijom u vidu zaustavnih linija, pješačkih prelaza, kao i
vertikalnog saobraćajnog znaka. Na licu mjesta nijesu postojale vještačke i
prirodne prepreke koje bi uticale na vidno polje vozača u raskrsnici i
neposredno ispred raskrsnice. Okrivljeni L.Z. je upravljao putničkim vozilom
reg.oznake CT AC ....  
Iz  nalaza i mišljenja vještaka sudske medicine dr B.B.  Kri.br.86/11 od
09.05.2011.godine, utvrđuje se da je u predmetnoj saobraćajnoj nezgodi
oštećena B.M. zadobila laku tjelesnu povredu u vidu krvnog podliva kože čeonog
predjela, nagnječine kože glave i tijela i nagnječine kože koljenog predjela.
Krvni podliv kože čeonog predjela nastao je prilikom pada i udara ovim dijelom
glave o tvrdu i ravnu podlogu kao što je asfaltna, nagnječine kože glave i
tijela su nastale prilikom pada na tvrdu i ravnu podlogu, kao što je asfaltna,
dok je nagnječina kože koljenog predjela nastala djelovanjem zamahnute tupo-
tvrde sile ravne površine, slabog inteziteta djelovanja u momentu kada je
povrijeđena koljenom desne noge bila okrenuta ka toj sili, a mogla je nastati
prilikom ostvarenog kontakta između tijela povrijeđene i motornog vozila.  
Sud je cijenio nalaz i mišljenje ovog vještaka, pa je isti prihvatio kao
jasan, stručan i objektivan i dat prema pravilima struke i nauke, a na koji ni
stranke nijesu imale primjedbi.  
Iz nalaza i mišljenja vještaka saobraćajne struke ing. M.Š. Kri.br.86/11 od
jula mjeseca 2011.godine, utvrđuje se da je do predmetne saobraćajne nezgode
došlo usljed propusta u vožnji od strane okrivljenog kao vozača vozila marke
„Š.“ reg.oznake CT  AC .... Ovo se ogleda u tome što isti nije obratio
adekvatnu pažnju prema pješaku, kao starijoj osobi, koja je prelazila kolovoz
ulice V.Đ., od lijeve prema desnoj ivici puta, smjera kretanja vozila, te nije
blagovremeno reagovao u pravcu zaustavljanja vozila, usljed čega je vozilom
zahvatio prostor obilježenog pješačkog prelaza, a zatim je prednjim krajem
vozila ostvario fizički kontakt sa desnom regijom tijela pješaka, na pješačkom
prelazu, na prostoru desne kolovozne trake smjera kretanja vozila. Okrivljeni
je imao potrebnu vremensko-prostornu distancu da predvidi potencijalnu
opasnost koja je rezultirala iz načina i smjera kretanja pješaka i zaustavi
vozilo ispred obilježenog pješačkog prelaza što mu je bila obaveza. Fizički
kontakt između vozila i oštećene ostvaren je na prostoru desne  kolovozne
trake ulice V.Đ., smjera kretanja vozila, na oko 1.5 metara od desne ivice
kolovoza. Okrivljeni se sa vozilom kretao brzinom  do 17 km/h ili oko 4,7 m/s,
dok se oštećena kao pješak od lijeve prema desnoj ivici kolovoza kretala
brzinom od oko 1,1 m/s ili oko 4 km/h.  
Sud je cijenio nalaz i mišljenje ovog vještaka, pa je isti prihvatio kao
jasan, stručan i objektivan i dat prema pravilima struke i nauke, a na koji ni
stranke nijesu imale primjedbi.  
Iz izvoda iz kaznene evidencije Uprave policije PJ Podgorica
br.29-245/11-29595/2-4823 od 17.11.2011.godine, izdatog na ime okrivljenog
L.Z. utvrđuje se da isti nije osuđivan.
.
Sud je cijenio iskaz svjedoka-oštećene B.M., pa je našao da se ista
objektivno, logično i istinito izjasnila o činjenicama važnim za ovu krivičnu
stvar. Iskaz ovog svjedoka stoji u skladnoj vezi sa nalazom i mišljenjem
vještaka saobraćajne struke ing.M.Š. Kri.br.86/11 od jula mjeseca 2011.godine,
nalazom i mišljenjem vještaka sudske medicine dr B.B. Kri.br.86/11 od
09.05.2011.godine i zapisnikom o uviđaju Uprave policije Ispostava Danilovgrad
br.8/2011 od 26.01.2011.godine.  
Na  osnovu naprijed izložene činjenične gradje, koja proizilazi iz sadržine
dokaza provedenih na glavnom pretresu, ovaj sud je nesumnjivo zaključio da su
se u radnjama okrivljenog L.Z. stekla sva obilježja bića krivičnog djela
ugrožavanje javnog saobraćaja iz čl.339 st.3 u vezi st.1 KZ. Naime, okrivljeni
je dana 24.01.2011.godine, oko 11,20 časova, u D., na raskrsnici ulice B.M. i
ulice V.Đ., ne pridržavajući se saobraćajnih propisa iz čl.119 st.3 ZOBS-a na
putevima, ugrozio saobraćaj i doveo u opasnost život i tijelo ljudi, na način
što, upravljajući putničkim vozilom marke "Š." reg.oznake CT AC ..., ulicom
B.M. i dolaskom na navedenu raskrsnicu, prilikom skretanja udesno u ulicu
V.Đ., nije zaustavio vozilo kako bi propustio pješaka - oštećenu B.M., koja je
na obilježenom pješačkom prelazu prelazila kolovoz sa lijeve na desnu stranu
kolovoza smjera kretanja vozila okrivljenog, usljed kojih propusta je prednjim
dijelom vozila udario pješaka - oštećenu B.M., kojom prilikom je oštećena
zadobila laku tjelesnu povredu u vidu krvnog podliva kože čeonog predjela,
nagnječine kože glave i tijela i nagnječine kože koljenog predjela.  
Navedeno činjenično stanje utvrdjeno je prije svega iz iskaza svjedoka-
oštećene B.M., nalaza i mišljenja vještaka saobraćajne struke ing.M.Š.
Kri.br.86/11 od jula mjeseca 2011.godine, nalaza i mišljenja vještaka sudske
medicine dr B.B. Kri.br.86/11 od 09.05.2011.godine i zapisnika o uviđaju
Uprave policije Ispostava Danilovgrad br.8/2011 od 26.01.2011.godine.  
Iz ovih dokaza utvrđuje se da je oštećena B.M. dana 24.01.2011.godine, oko
11,20 časova, u D., u zoni raskrsnice ulica B.M. i V.Đ., prelazila ulicu V.Đ.
na obilježenom pješačkom prelazu i kada je već bila prešla prvu kolovoznu
traku i bila udaljena 1,5 metara od desne ivice kolovoza, okrivljeni L.Z. koji
je upravljao vozilom marke „Š.“ reg.oznake CT AC ... je udario prednjim
dijelom vozila, od kojeg udara je oštećena pala na asfalt. Tom prilikom
oštećena je zadobila laku tjelesnu povredu u vidu krvnog podliva kože čeonog
predjela, nagnječine kože glave i tijela i nagnječine kože koljenog predjela.
Okrivljeni u odbrani nije poricao da se prethodno kretao vozilom ulicom B.M.,
da je na raskrsnici skrenuo desno u ulicu V.Đ.,  te da je u toj ulici udario u
pješaka oštećenu B.M., koja je prelazila kolovoz sa lijeve na desnu stranu
gledano iz smjera njegovog kretanja.  
Sud nije prihvatio odbranu okrivljenog u dijelu da je pješaka-oštećenu udario
na jedan metar udaljenosti od pješačkog prelaza gledano u pravcu Doma
zdravlja, obzirom da je ovakva odbrana okrivljenog obesnažena iskazom
svjedoka-oštećene B.M., zapisnikom o uviđaju i nalazom i mišljenjem vještaka
saobraćajne struke ing. M.Š.. Zbog toga je odbrana okrivljenog u ovom dijelu
neistinita i sračunato je data u cilju olakšavanja svog krivično-pravnog
položaja.  
Članom 119 st.3. ZOBS-a na putevima je propisano „ako na obilježenom pješačkom
prelazu saobraćaj nije regulisan uređajima za davanje svjetlosnih saobraćajnih
znakova, niti znacima policijskog službenika, vozač  je dužan da se
takvom pješačkom prelazu približava smanjenom brzinom i da ne ugrožava pješake
koji su već stupili ili stupaju na pješački prelaz, a, po potrebi, i da
zaustavi svoje vozilo da bi propustio pješake”.  
U konkretnom slučaju, okrivljeni je postupao protivno ovoj odredbi, jer nije
zaustavio vozilo, kako bi propustio pješaka-oštećenu, koja je na obilježenom
pješačkom prelazu prelazila kolovoz, pa je na taj način ugrozio saobraćaj i
doveo u opasnost život i tijelo ljudi kada je i udario oštećenu kojom prilikom
je oštećena zadobila opisanu laku tjelesnu povredu.  
Cijeneći psihički odnos okrivljenog prema počinjenom krivičnom djelu sud
nalazi da je okrivljeni, postupajući na naprijed opisani način, bio svjestan
da svojom radnjom može učiniti krivično djelo, odnosno da može ugroziti
saobraćaj i dovesti u opasnost život i tijelo ljudi, usljed čega kod drugog
može nastupiti laka tjelesna povreda, ali je olako držao da do toga neće doći,
postupajući, dakle, sa svjesnim nehatom. U odnosu na laku tjelesnu povredu
koju je zadobila oštećena, okrivljeni je postupao iz nehata.  
Zbog toga su se u radnjama okrivljenog stekla sva bitna obilježja bića
krivičnog djela ugrožavanje javnog saobraćaja iz čl.339 st.3 u vezi st.1 KZ.  
Sud je u skladu sa činjenicama proizašlim iz provedenih dokaza u činjeničnom
opisu krivičnog djela poslije riječi „reg.oznake CT AC ...“ unio riječi
„ulicom B.M. i dolaskom na navedenu raskrsnicu prilikom skretanja udesno“ i
umjesto riječi „u pravcu ulice V.Đ.“ stavio riječi „u ulicu V.Đ.“ ne
povrjeđujući objektivni identitet optužnog akta.  
Sud je prilikom odlučivanja o vrsti i visini krivične sankcije imao u vidu sve
okolnosti na strani okrivljenog u smislu čl.42 KZ, pa je od olakšavajućih
okolnosti našao da je oženjen, otac dvoje djece, da se oštećena nije
pridružila krivičnom gonjenju i da nije osudjivan, što je utvrdjeno iz
citiranog izvoda iz kaznene evidencije, dok otežavajućih okolnosti nije bilo,
pa je sud okrivljenom izrekao uslovnu osudu kojom mu je utvrdio kaznu zatvora
u trajanju od 30 (trideset) dana i istovremeno odredio rok provjeravanja u
periodu od 1 (jedne) godine, odnosno da se utvrdjena kazna neće izvršiti, ako
okrivljeni za vrijeme od 1 godine po pravosnažnosti presude ne učini novo
krivično djelo. Sud je našao da se u konkretnom slučaju, a imajući u vidu
naprijed navedene olakšavajuće okolnosti, može očekivati da će se upozorenjem,
uz prijetnju kaznom uticati na okrivljenog da ubuduće ne vrši krivična djela,
te da nije nužno da se kazna primijeni radi krivično-pravne zaštite. Sud
nalazi da će se u konkretnom slučaju uslovnom osudom kao u izreci ove presude
u potpunosti ostvariti svrha izricanja ove krivične sankcije iz čl.52 KZ, u
okviru opšte svrhe izricanja krivičnih sankcija iz čl.4 st.2 KZ.  
O troškovima krivičnog postupka odlučeno je na osnovu čl.226 i 229 ZKP-a, pa
kako je okrivljeni oglašen krivim obavezan je da na ime troškova krivičnog
postupka uplati ovom sudu iznos od 165,00 eura, a koji troškovi se odnose na
ime nagrade odmjerene vještaku sudske medicine dr B.B. u iznosu od 60,50 eura
i nagrade odmjerene vještaku saobraćajne struke ing. M.Š. u iznosu od 104,50
eura, kao i da plati na ime sudskog paušala iznos od 30,00 eura, koji paušal
je određen shodno složenosti i trajanju postupka uz ocjenu imovinskih prilika
okrivljenog, a sve prednje u roku od 15 dana po pravosnažnosti presude.  
Na osnovu izloženog, a primjenom čl.374 ZKP-a, odlučeno je kao u izreci.  
ZAPISNIČAR,
S U D I J A,
Ana Ivanović, s.r
Vladimir Novović, s.r  
PRAVNA POUKA : Protiv ove presude dozvoljena je žalba Višem sudu u Podgorici
u roku od 8 dana, od dana prijema pismenog otpravka presude, a preko ovog
suda.  