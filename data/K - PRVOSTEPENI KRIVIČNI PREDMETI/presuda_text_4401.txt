K.br.2/10
U IME CRNE GORE
OSNOVNI SUD U DANILOVGRADU, kao prvostepeni krivični, po sudiji Vladimiru
Novoviću, kao sudiji pojedincu, uz učešće Ane Ivanović kao zapisničara, u
krivičnom predmetu okrivljenog Š.D. iz D., zbog krivičnog djela ugrožavanje
javnog saobraćaja iz čl.339 st.3 u vezi st.1 KZ, odlučujući po optužnom
predlogu Osnovnog državnog tužilaštva iz Podgorice Kt.br.1067/09 od
24.12.2009.godine, koji je na glavnom pretresu zastupao Grujo Radonjić,
zamjenik ODT-a iz Podgorice, nakon glavnog i javnog pretresa održanog dana
17.10.2011.godine, u prisustvu zastupnika optužnog predloga i okrivljenog,
donio je dana 17.10.2011.godine i istog dana javno objavio  
PRESUDU
Okrivljeni Š.D., od oca M. i majke S., rodjene V., rodjen ...godine u P., sa
mjestom prebivališta u D. - ul.Nj. br..., završio srednju školu, student na
Pravnom fakultetu, državljanin Crne Gore, nezaposlen, neoženjen, bez djece,
lošeg imovnog stanja, neosudjivan.  
Kriv je
Što je:  
Dana ...godine, oko 15,30 časova, na lokalnom putu D. - G.Z., u mjestu S2.,
opština D., ne pridržavajući se saobraćajnih propisa iz čl.31 st.1 ZOBS-a na
putevima, ugrozio saobraćaj i doveo u opasnost život i tijelo ljudi, na način
što upravljajući motociklom marke "K." reg.oznake DG AA ... iz pravca G.Z.,
brzinu kretanja vozila nije prilagodio okolnostima, karakteristikama i stanju
puta - oštroj lijevoj krivini, tako da vozilo može blagovremeno da zaustavi
pred svakom preprekom koju, pod datim uslovima može da predvidi, pa je krećući
se neprilagodjenom brzinom od 50 km/h, umjesto prilagodjenom od 45 km/h,
prilikom savladjivanja lijeve oštre krivine, motociklom skrenuo van desne
ivice kolovoza, kada je došlo do prevrtanja, kojom prilikom je saputnik na
motociklu oštećeni M.D. zadobio laku tjelesnu povredu u vidu oguljotine kože
dlana lijeve šake,  
- čime je počinio krivično djelo ugrožavanje javnog saobraćaja iz čl.339 st.3
u vezi st.1 KZ.  
Pa sud okrivljenom primjenom citiranih zakonskih propisa, te čl. 4, 5, 16, 36,
42, 52, 53 i 54 KZ i čl.226, 229 i 374 ZKP-a, i z r i č e  
USLOVNU OSUDU
Kojom mu utvrdjuje kaznu zatvora u trajanju od 30 (trideset) dana  i
istovremeno odredjuje da se ista neće izvršiti ako okrivljeni za vrijeme od  1
(jedne)  godine po pravosnažnosti presude ne učini novo krivično djelo.  
Dužan je okrivljeni da na ime troškova krivičnog postupka uplati ovom sudu
iznos od 209,00 eura i po osnovu paušala  iznos od 30,00 eura, a  sve u roku
od 15 dana po pravosnažnosti presude.  
Obrazloženje
Optužnim predlogom Osnovnog državnog tužilaštva iz Podgorice Kt.br.1067/09 od
24.12.2009.godine, okrivljenom Š.D. stavljeno je na teret izvršenje krivičnog
djela ugrožavanje javnog saobraćaja iz čl.339 st.3 u vezi st.1 KZ. Zastupnik
optužnog predloga je u završnoj riječi na glavnom pretresu precizirao
činjenični opis krivičnog djela iz optužnog predloga na način bliže odredjen
kao u izreci presude, dok je pravna kvalifikacija ostala ista. Predložio je da
sud okrivljenog oglasi krivim i kazni u okviru zakonom propisane kazne.  
Okrivljeni Š.D. u odbrani datoj na glavnom pretresu u bitnom je naveo da je
dana 14.03.2009.godine, oko 15,00 časova, upravljao motociklom "K ..."
reg.oznake DG AA .... Kretao se lokalnim putem D. - G.Z. iz pravca G.Z. prema
D.. Tvrdi da je iza njega na motociklu bio njegov prijatelj M.D.. Kritičnom
prilikom kretao se brzinom od oko 50 km/h i desnom stranom kolovoza,  a na
udaljenosti od oko 2 metra od desne ivice kolovoza, gledano iz pravca G.Z.. U
mjestu S2.na Z., u momentu kada je počeo da ulazi u veoma oštru lijevu
krivinu, sa lijeve strane istrčao je lovački pas. Reagovao je na način što je
motocikl usmjerio još udesno prema desnoj ivici kolovoza, a iz razloga da ne
bi ostvario kontakt sa ovim psom. Nakon toga, tijelom se nagnuo ulijevo i to
potpuno, dok je M.D. ostao u uspravnom položaju. Tvrdi da je tada shvatio da u
tom položaju neće uspjeti da savlada ovu krivinu, zbog čega je usmjerio
motocikl još udesno i izašao van desne ivice kolovoza. Pojasnio je da izmedju
desne ivice kolovoza i prostora van kolovoza postoji visinska razlika od oko
pola metra. Zbog te visinske razlike izgubio je kontrolu nad motociklom i on i
M.D. su pali sa motora. Naveo je i da su i on i M.D. zadobili povrede. U
vrijeme saobraćajne nezgode vidljivost je bila dobra, a vrijeme je bilo suvo,
kao i kolovoz. Za predmetnog psa tvrdi da ga je vidio na udaljenosti od 10 do
15 metara. Interesovao se za zdravlje M.D.a i sa njim je bio u kontaktu cijelo
vrijeme. Dodao je i da je nakon nezgode u KC CG vidio M.D.u zavoj na ruci.  
Sud je na glavnom pretresu u dokaznom postupku pročitao iskaz svjedoka-
oštećenog M.D.a sa glavnog pretresa od 23.12.2010.godine, pročitao zapisnik o
uvidjaju Uprave policije Ispostava Danilovgrad br.45 sa datumom popunjavanja
16.03.2009.godine, izvršio uvid u skicu lica mjesta, izvršio uvid u foto-
dokumentaciju Uprave policije br.35-0-240/09-63, pročitao uvjerenje JZU KC CG
br.03/17-7925/43 od 06.07.2009.godine, a koje je izdato na ime M.D.a, rodjenog
1990.godine, pročitao uvjerenje JZU Dom zdravlja P. - Hitna služba
br.05/01-3778/43 od 01.07.2009.godine, a koje se odnosi na pregled M.D.a
rodjenog ...godine, pročitao izvještaj ljekara specijaliste KC CG Urgentni
centar br.1437 od 14.03.2009.godine, izdat na ime oštećenog M.D.a, rodjenog
...godine, pročitao uvjerenje JZU KC CG U.c. br.03/01-6645/1 od
24.05.2011.godine, izdato na ime oštećenog M.D.a, rodjenog ...godine, pročitao
uvjerenje JZU Zavod za hitnu medicinsku pomoć br.1965 od 20.05.2011.godine,
pročitao nalaz i mišljenje vještaka sudske medicine dr B.B. Kri.br.1.../09 od
22.10.2009.godine i sa glavnog pretresa od 20.06.2011.godine, pročitao  nalaz
i mišljenje vještaka saobraćajne struke ing. M.Š. Kri.br.1.../09 od septembra
mjeseca 2009.godine i saslušao ovog vještaka i pročitao izvod iz kaznene
evidencije Uprave policije PJ Podgorica br.11-245/10-21914/2-3222 od
31.08.2010.godine, a izdat na ime okrivljenog Š.D.  
Svjedok-oštećeni M.D. u iskazu datom na glavnom pretresu u bitnom je naveo da
je kritičnom prilikom bio na motociklu kojim je upravljao okrivljeni Š.D., te
da su se kretali lokalnim putem D.-G.Z. iz pravca G.Z.. Tvrdi da u mjestu
S2.na Z. postoje dvije oštre krivine i to prvo jedna koja ide udesno, nakon
čega postoji pravac od oko 20 metara, pa zatim druga krivina koja ide ulijevo.
Sjeća se da je okrivljeni Š.D. savladao prvu krivinu, a da je prije početka
lijeve krivine primijetio sa desne strane gledano iz pravca iz kojeg su se
kretali jednog lovačkog psa žute, odnosno oker svijetle boje. Kada je vidio
ovog psa, gledao je samo u njega, obzirom da se bojao da će udariti u istog.
Predmetni pas je stao na kolovoznu traku kojom su se kretali, a zatim se
vratio u desnu stranu van kolovoza. Tada je na motociklu bio u uspravnom
položaju. Primijetio je da su prešli preko desne ivice kolovoza i izašli na
makadam, nakon čega su i on i okrivljeni pali sa motocikla. Izmedju desne
ivice kolovoza i proširenja van kolovoza postoji visinska razlika, odnosno
teren van desne ivice kolovoza je niži za 10 do 15 cm. U nezgodi je zadobio
povredu dlana. Nije se pridružio krivičnom gonjenju protiv okrivljenog i nije
postavio imovinsko-pravni zahtjev.  
Iz sadržine zapisnika o uvidjaju Uprave policije Ispostava Danilovgrad br.45
sa datumom popunjavanja 16.03.2009.godine i skice lica mjesta, utvrdjuje se da
se predmetna saobraćajna nezgoda dogodila dana ...godine, oko 15,30 časova, u
mjestu S2., a na lokalnom putu D. - G.Z.. Na mjestu nezgode nema naselja,
krivina je nepregledna, put je bez trotoara i pješačke staze, bez
signalizacije i suv. Širina asfaltnog zastora je 6,20 m. Okrivljeni Š.D. je
upravljao motociklom marke "K." reg.oznake DG AA ..., dok je suvozač bio
oštećeni M.D., rodjen ...godine u N., a čije je mjesto prebivališta u ul. B.M.
br... u D. Motocikl kojim je upravljao okrivljeni zatečen je desno van puta na
zemljanom proširenju i prevrnut na lijevu stranu. Ovaj motocikl ostavio je
trag na zemljanoj površini u ukupnoj dužini od 16,60 m. Ovaj trag započinje od
desne ivice puta gledano iz pravca G.Z. u pravcu D., a završava se na 4,80
metara od iste ivice puta. Na motociklu je bio oštećen prednji vizir i lijeva
strana.  
U foto-dokumentaciji Uprave policije br.35-0-240/09-63 nalaze se fotografije
na kojima je predstavljen  širi i bliži izgled lica mjesta gledano u pravcu D.
i u pravcu G.Z., položaj motocikla, tragova slijetanja, te oštećenja na
motociklu.  
Iz nalaza i mišljenja vještaka sudske medicine dr B.B. Kri.br.1.../09 od
22.10.2009.godine, uvjerenja JZU KC CG br.03/17-7925/43 od 06.07.2009.godine,
a koje je izdato na ime M.D.a, rodjenog ...godine i uvjerenja JZU Dom zdravlja
P. - Hitna služba br.05/01-3778/43 od 01.07.2009.godine, a koje se odnosi na
pregled M.D.a rodjenog ...godine, utvrdjuje se da je M.D. rodjen ...godine,
pregledan dana 14.03.2009.godine, u 14,25 časova, u Domu zdravlja u P. i istog
dana u 14,35 časova u U.C KC CG u Podgorici. Vještak je mišljenja da je M.D.
rodjen ...godine zadobio laku tjelesnu povredu u vidu nagnječine kože
poglavine, nagnječine kože desnog kuka i nagnječinu kože desnog lakta.  
Iz nalaza i mišljenja vještaka sudske medicine dr B.B. sa glavnog pretresa od
20.06.2011.godine, izvještaja ljekara specijaliste KC CG U.c. br.1437 od
14.03.2009.godine, izdatog na ime oštećenog M.D.a, rodjenog ...godine,
uvjerenja JZU KC CG U.c. br.03/01-6645/1 od 24.05.2011.godine, izdatog na ime
oštećenog M.D.a, rodjenog ...godine, utvrdjuje se da je svjedok-oštećeni M.D.,
rodjen ...godine, u predmetnoj saobraćajnoj nezgodi zadobio laku tjelesnu
povredu u vidu oguljotine kože dlana lijeve šake.  
Sud je cijenio nalaz i mišljenje ovog vještaka, pa je isti prihvatio kao
jasan, stručan i objektivan i dat prema pravilima struke i nauke. Nalaz i
mišljenje ovog vještaka u dijelu koji se odnosio na vještačenje povreda M.D.a,
rodjenog ...godine, nije bio relevantan za odlučivanje u ovoj krivično-pravnoj
stvari, jer su vještačene povrede licu koje nije povrijedjeno u predmetnoj
saobraćajnoj nezgodi.  
Iz uvjerenja JZU Zavod za hitnu medicinsku pomoć br.1965 od 20.05.2011.godine,
utvrdjuje se da oštećeni M.D., rodjen ...godine, nije pregledan u toj ustanovi
dana 14.03.2009.godine.  
Iz nalaza i mišljenja vještaka saobraćajne struke ing. M.Š. Kri.br.1.../09 od
septembra mjeseca 2009.godine i saslušanja ovog vještaka sa glavnog pretresa,
utvrdjuje se da se predmetna saobraćajna nezgoda dogodila na lokalnom putu D.
- G.Z., u mjestu S2., da je okrivljeni Š.D. upravljao motociklom marke "K."
reg.oznaka DG AA ... iz pravca G.Z., da je kao suvozač na motociklu bio
oštećeni M.D., te da je prilikom savladjivanja kritičnog poteza puta koji se
prostire u obliku oštre lijeve krivine, došlo do izlijetanja motocikla van
kolovoza po desnoj strani puta gledano u pravcu D., nakon čega je nastupila
destabilizacija, a zatim prevrtanje i pad okrivljenog i oštećenog. Okrivljeni
se sa motociklom kretao brzinom u dijapazonu iznad 50, a ispod 54 km/h u
trenutku izlijetanja motocikla preko desne ivice puta. Limitirajući uslovi
saobraćaja, zakrivljenost puta, stanje vozila i vrsta vozila, uslovljavali su
bezbjednu - prilagodjenu brzinu kretanja do 45 km/h. Kako je brzina motocikla
prelazila granicu bezbjedne brzine, nužno je moralo doći do izlijetanja
motocikla preko desne ivice puta, koji se prostire u obliku lijeve krivine.
Uzrok nezgode je bio taj što brzina kretanja motocikla nije bila prilagodjena
datim uslovima saobraćaja koje je vozač mogao da predvidi. Površina kolovoza
bila je suva, a na kolovozu nijesu ostali tragovi kočenja, što upućuje na
zaključak da vozač nije pribjegavao usporenju motocikla, usljed kojih bi
ostali tragovi.  
Sud je cijenio nalaz i mišljenje ovog vještaka, pa je isti prihvatio kao
jasan, stručan i objektivan i dat prema pravilima struke i nauke.  
Iz izvoda iz kaznene evidencije Uprave policije PJ Podgorica
br.11-245/10-21914/2-3222 od 31.08.2010.godine, utvrdjuje se da okrivljeni
Š.D. nije osudjivan.  
Sud je cijenio iskaz svjedoka-oštećenog M.D.a, pa je našao da se isti
objektivno i istinito izjašnjavao o činjenicama važnim za ovu krivično-pravnu
stvar, a prije svega da je sa desne strane, gledano iz pravca iz kojeg su se
kretali, na kolovoznu traku došao pas, koji se zatim pomjerio u desnu stranu
van kolovoza, nakon čega je kada se pas pomjerio, došlo do prelaska motocikla
van ivice kolovoza i izlaska na makadam, te pada. Iskaz ovog svjedoka stoji u
skladnoj vezi sa nalazom i mišljenjem vještaka saobraćajne struke ing. M.Š.
Kri.br.1.../09 od septembra mjeseca 2009.godine i pojašnjenjem ovog vještaka
sa glavnog pretresa, zapisnikom o uvidjaju Uprave policije Ispostava
Danilovgrad br.45 sa datumom popunjavanja 16.03.2009.godine, skicom lica
mjesta i foto-dokumentacijom.  
Na  osnovu naprijed izložene činjenične gradje, koja proizilazi iz sadržine
dokaza provedenih na glavnom pretresu, ovaj sud je nesumnjivo zaključio da su
se u radnjama okrivljenog Š.D. stekla sva obilježja bića krivičnog djela
ugrožavanje javnog saobraćaja iz čl.339 st.3 u vezi st.1 KZ. Naime, okrivljeni
je dana 14.03.2009.godine, oko 15,30 časova, na lokalnom putu D. - G.Z., u
mjestu S2., opština D., ne pridržavajući se saobraćajnih propisa iz čl.31 st.1
ZOBS-a na putevima, ugrozio saobraćaj i doveo u opasnost život i tijelo ljudi,
na način što upravljajući motociklom marke "K." reg.oznake DG AA ... iz pravca
G.Z., brzinu kretanja vozila nije prilagodio okolnostima, karakteristikama i
stanju puta - oštroj lijevoj krivini, tako da vozilo može blagovremeno da
zaustavi pred svakom preprekom koju, pod datim uslovima može da predvidi, pa
je krećući se neprilagodjenom brzinom od 50 km/h, umjesto prilagodjenom od 45
km/h, prilikom savladjivanja lijeve oštre krivine, motociklom skrenuo van
desne ivice kolovoza, kada je došlo do prevrtanja, kojom prilikom je saputnik
na motociklu oštećeni M.D. zadobio laku tjelesnu povredu u vidu oguljotine
kože dlana lijeve šake.  
Ovakav zaključak suda u najvećoj mjeri proizilazi iz nalaza i mišljenja
vještaka saobraćajne struke ing. M.Š. Kri.br.1.../09 od septembra mjeseca
2009.godine, pojašnjenja ovog vještaka sa glavnog pretresa, zapisnika o
uvidjaju Uprave policije Ispostava Danilovgrad, skice lica mjesta i foto-
dokumentacije. Naime, iz ovih dokaza utvrdjuje se da je okrivljeni Š.D. dana
14.03.2009.godine, oko 15,30 časova, upravljao motociklom marke "K."
reg.oznake DG AA ..., da je sa njim na motociklu bio oštećeni M.D., te da se
motociklom kretao lokalnim putem D. - G.Z., iz pravca G.Z.. Kada je došao u
mjesto S2., koje pripada opštini D., brzinu kretanja vozila nije prilagodio
okolnostima, karakteristikama i stanju puta, tj. oštroj lijevoj krivini, tako
da vozilo može blagovremeno da zaustavi pred svakom preprekom koju pod datim
uslovima može da predvidi. Upravo zbog toga što se kretao neprilagodjenom
brzinom od 50 km/h, umjesto prilagodjenom od 45 km/h, došlo je do nužnog
izlijetanja motocikla van desne ivice kolovoza i prevrtanja.  
Da je oštećeni M.D. u predmetnoj saobraćajnoj nezgodi zadobio laku tjelesnu
povredu u vidu oguljotine kože dlana lijeve šake, utvrdjuje se iz nalaza i
mišljenja vještaka sudske medicine dr B.B. sa glavnog pretresa od
20.06.2011.godine, izvještaja ljekara specijaliste KC CG U.c. br.1437 od
14.03.2009.godine, izdatog na ime oštećenog M.D.a, rodjenog ...godine i
uvjerenja JZU KC CG U.c. br.03/01-6645/1 od 24.05.2011.godine, izdatog na ime
oštećenog M.D.a, rodjenog ...godine.  
Sud je cijenio odbranu okrivljenog Š.D., u kojoj je naveo da mu je prilikom
ulaska u oštru lijevu krivinu sa lijeve strane istrčao lovački pas, zbog čega
je motocikl usmjerio udesno, prema desnoj ivici kolovoza, kada je navodno
vidjevši da zbog položaja oštećenog neće uspjeti da savlada krivinu, usmjerio
motocikl još udesno i izašao van desne ivice kolovoza. Ovakva odbrana
okrivljenog je neistinita i sračunato je data u cilju izbjegavanja krivično-
pravne odgovornosti. Iz iskaza svjedoka-oštećenog M.D.a utvrdjuje se da je
prije ulaska u lijevu krivinu pas sa desne strane, gledano iz pravca iz kojeg
su se kretali, došao u njihovu kolovoznu traku, a zatim otišao u desnu stranu
van kolovoza, dok se iz nalaza i mišljenja vještaka saobraćajne struke ing.
M.Š. i njegovog pojašnjenja sa glavnog pretresa, utvrdjuje da je do skretanja
motocikla van desne ivice kolovoza došlo upravo zbog toga što je okrivljeni
motocikl vozio neprilagodjenom brzinom. Na taj način potpuno je obesnažena
odbrana okrivljenog da je zbog nailaska psa sa lijeve strane usmjerio motocikl
udesno.  
Članom 31 st.1 ZOBS-a na putevima propisano je da je vozač dužan da brzinu
kretanja vozila prilagodi okolnostima, karakteristikama i stanju puta,
vidljivosti, preglednosti, atmosferskim prilikama, stanju vozila i tereta,
frekvenciji saobraćaja i drugim saobraćajnim uslovima, tako da vozilo može
blagovremeno da zaustavi pred svakom preprekom koju pod datim uslovima može da
predvidi. U konkretnom slučaju, a kako je to naprijed činjenično utvrdjeno,
okrivljeni Š.D. je postupao protivno ovoj odredbi, usljed čega je ugrozio
saobraćaj i doveo u opasnost život i tijelo ljudi, kojom prilikom je oštećeni
zadobio opisanu laku tjelesnu povredu.  
Cijeneći psihički odnos okrivljenog prema počinjenom krivičnom djelu sud
nalazi da je okrivljeni, postupajući na naprijed opisani način, bio svjestan
da svojom radnjom može učiniti krivično djelo, odnosno da može ugroziti
saobraćaj i dovesti u opasnost život i tijelo ljudi, usljed čega kod drugog
može nastupiti laka tjelesna povreda, ali je olako držao da do toga neće doći,
postupajući, dakle, sa svjesnim nehatom. U odnosu na laku tjelesnu povredu
koju je zadobio oštećeni, okrivljeni je postupao iz nehata.  
Zbog toga su se u radnjama okrivljenog stekla sva bitna obilježja bića
krivičnog djela ugrožavanje javnog saobraćaja iz čl.339 st.3 u vezi st.1 KZ.  
Okrivljeni je prigovorio pojašnjenju vještaka saobraćajne struke sa glavnog
pretresa u pogledu brzine kojom se kritičnom prilikom kretao. Ovakav prigovor
lišen je svakog osnova, obzirom da je vještak na osnovu pravila struke i nauke
utvrdio takvu činjenicu. Uz to, iako je vještak saobraćajne struke našao da se
okrivljeni kretao brzinom iznad 50, a ispod 54 km/h, imajući u vidu da je
okrivljenom optužnim aktom bilo stavljeno na teret da se kretao
neprilagodjenom brzinom od 50 km/h, sud okrivljenom nije mogao stavljati na
teret veću količinu kriminala od one koju mu je stavio tužilac.  
Sud je u skladu sa utvrdjenim činjeničnim stanjem precizirao činjenični opis
tako što je u drugom redu izostavio riječ "P.", obzirom da je nesporno
utvrdjeno da se u konkretnom slučaju radilo o lokalnom putu D. - G.Z., a ne o
lokalnom putu D. - P. - G.Z., ne povrijedjujući na taj način objektivni
identitet optužnog akta.  
Sud je cijenio i druge provedene dokaze, pa je našao da su bez uticaja na
drugačije presudjenje u ovoj krivičnoj stvari.  
Sud je prilikom odlučivanja o vrsti i visini krivične sankcije imao u vidu sve
okolnosti na strani okrivljenog u smislu čl.42 KZ, pa je od olakšavajućih
okolnosti našao da je mlad, da se oštećeni nije pridružio krivičnom gonjenju i
da nije osudjivan, što je utvrdjeno iz citiranog izvoda iz kaznene evidencije,
dok otežavajućih okolnosti nije bilo, pa je sud okrivljenom izrekao uslovnu
osudu kojom mu je utvrdio kaznu zatvora u trajanju od 30 (trideset) dana i
istovremeno odredio rok provjeravanja u periodu od 1 (jedne) godine, odnosno
da se utvrdjena kazna neće izvršiti, ako okrivljeni za vrijeme od 1 godine po
pravosnažnosti presude ne učini novo krivično djelo. Sud je našao da se u
konkretnom slučaju, a imajući u vidu naprijed navedene olakšavajuće okolnosti,
može očekivati da će se upozorenjem, uz prijetnju kaznom uticati na
okrivljenog da ubuduće ne vrši krivična djela, te da nije nužno da se kazna
primijeni radi krivično-pravne zaštite. Sud nalazi da će se u konkretnom
slučaju uslovnom osudom kao u izreci ove presude u potpunosti ostvariti svrha
izricanja ove krivične sankcije iz čl.52 KZ, u okviru opšte svrhe propisivanja
i izricanja krivičnih sankcija iz čl.4 st.2 KZ.  
O troškovima krivičnog postupka odlučeno je na osnovu čl.226 i 229 ZKP-a, pa
kako je okrivljeni oglašen krivim obavezan je da na ime troškova krivičnog
postupka uplati ovom sudu iznos od 209,00 eura, a koji troškovi se odnose na
nagradu odmjerenu vještaku sudske medicine dr B.B. u iznosu od 110,00 eura i
nagradu odmjerenu vještaku saobraćajne struke ing. M.Š. u iznosu od 99,00
eura, kao i da plati na ime sudskog paušala iznos od 30,00 eura, koji paušal
je odredjen shodno složenosti i trajanju postupka uz ocjenu imovinskih prilika
okrivljenog, a sve prednje u roku od 15 dana po pravosnažnosti presude.  
Na osnovu izloženog, a primjenom čl.374 ZKP-a, odlučeno je kao u izreci.  
ZAPISNIČAR,
S U D I J A,
Ana Ivanović, s.r
Vladimir Novović, s.r  
PRAVNA POUKA : Protiv ove presude dozvoljena je žalba Višem sudu u Podgorici
u roku od 8 dana, od dana prijema pismenog otpravka presude, a preko ovog
suda.