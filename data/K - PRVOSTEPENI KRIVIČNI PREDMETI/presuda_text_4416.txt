K.br. 78/11
U IME CRNE GORE
OSNOVNI SUD U DANILOVGRADU kao krivični, po sudiji Vladimiru Novoviću, kao
pojedincu, uz učešće Ane Ivanović kao zapisničara, u krivičnom predmetu protiv
okrivljene J.B. iz D., zbog krivičnog djela kradja iz čl.239 st.1 KZ,
odlučujući po optužnom predlogu Osnovnog državnog tužilaštva iz Podgorice
Kt.br.519/11 od 27.06.2011.godine, koji je na glavnom pretresu zastupala
Snežana Šišević, zamjenik ODT-a iz Podgorice, nakon održanog glavnog i javnog
pretresa dana 15.12.2011.godine u prisustvu zastupnika optužbe i okrivljene,
donio je dana 19.12.2011.godine i istog dana javno objavio  
PRESUDU
Okrivljena J.B., JMB …, od oca M.B. i majke N.B., rodjene S., rodjena
...godine u T. - BiH, sa mjestom prebivališta u mjestu J. - opština D.,
državljanin BiH, inženjer geologije, zaposlena u Z.G.I.P., udata, majka dvoje
djece, pismena, završila Rudarsko-geološki fakultet, srednjeg imovnog stanja,
neosudjivana.  
Kriva je
Što je:  
Dana 16.02.2011.godine, u svom stambenom objektu, u mjestu J., opština D.,
oduzela tudju pokretnu stvar - električnu energiju, vlasništvo oštećene "E."
P., u namjeri da njenim prisvajanjem pribavi sebi protipravnu imovinsku korist
u vrijednosti većoj od 150,00 eura, na način što je na jednoj od dvije
instalirane utičnice priključene kablom 3x2,5 mm², mimo brojila, direktno na
elektrodistributivnu mrežu, priključila kvarcnu peć, tako da se utrošak
električne energije nije mogao registrovati preko mjernog uredjaja, u čemu je
otkrivena kontrolom ovlašćenih lica oštećenog preduzeća,  
- čime je počinila krivično djelo kradja iz čl.239 st.1 KZ.  
Pa sud okrivljenoj primjenom citiranog zakonskog propisa, te čl. 4, 5, 15, 36,
42, 52, 53 i 54 KZ i čl.226, 229 i 374 ZKP-a, i z r i č e  
USLOVNU OSUDU
Kojom joj utvrdjuje kaznu zatvora u trajanju od 30 (trideset) dana i
istovremeno odredjuje da se ista neće izvršiti ako okrivljena za vrijeme od 1
(jedne)  godine po pravosnažnosti presude ne učini novo krivično djelo.  
Dužna je okrivljena da na ime troškova krivičnog postupka - sudskog paušala
uplati ovom sudu iznos od 30,00 eura, u roku  od 15 dana po pravosnažnosti
presude.  
Na osnovu čl.239 st.2 ZKP-a, oštećena E.P. se radi ostvarivanja imovinsko-
pravnog zahtjeva upućuje na parnični postupak.  
O b r a z l o ž e nj e
Optužnim predlogom ODT-a Podgorica Kt.br.519/11 od 27.06.2011.godine,
stavljeno je na teret okrivljenoj J.B. da je izvršila krivično djelo kradja iz
čl.239 st.1 KZ. Zastupnik optužnog predloga je u završnoj riječi precizirao
činjenični opis krivičnog djela, na način određen kao u izreci presude, dok je
pravna kvalifikacija ostala ista. Predložio je da sud okrivljenu oglasi krivom
i izrekne joj adekvatnu krivičnu sankciju.  
Okrivljena J.B. u odbrani datoj u istražnom postupku u bitnom je navela da su
prilikom proširenja njenog stambenog objekta u mjestu J. bb u D. ugrađene
dvije utičnice, koje nijesu bile priključene na brojilu već direktno na
elektrodistributivnu mrežu.  
Okrivljena J.B. u odbrani datoj na glavnom pretresu u bitnom je navela da ne
spori da su prilikom kontrole pronađene dvije šuko utičnice, koje su bile
priključene kablom 3x2,5 mm² mimo brojila, da su se iste nalazile u dograđenom
dijelu kuće, te da su dogradnju vršili ona i njen suprug.  Tvrdi da su
elektroinstalaciju za dograđeni dio kuće radili radnici iz B., a da nije znala
da se potrošnja električne energije preko predmetnih utičnica ne registruje
preko brojila, sve do momenta kontrole izvršene od strane radnika E.P. Dodala
je da je kontroli prisustvovao njen otac, da se brojilo u objektu vodi na
njeno ime i da račune za utrošenu električnu energiju plaćaju ona i njen
suprug. Upoznata na različitosti u odnosu na odbranu datu u istražnom postupku
u bitnom je navela da je u istražnom postupku pogrešno unijeta njena odbrana u
zapisnik.  
Sud je na glavnom pretresu u dokaznom postupku saslušao ovlašćenog
predstavnika oštećene E. P. N.S.S., saslušao svjedoke S.Lj. i V.D. i pročitao
zapisnik o kontroli mjernog mjesta E. P. br.005941 od 16.02.2011.godine.  
Ovlašćeni predstavnik oštećene E. P. N.S.S., u iskazu je u bitnom navela da se
pridružuje krivičnom gonjenju protiv okrivljene i da postavlja imovinsko-
pravni zahtjev u  iznosu od 174,34 eura.  
Svjedok S.Lj., ovlašćeni radnik E. P., u iskazu datom u istražnom postupku i
na glavnom pretresu u bitnom je naveo da je dana 16.02.2011.godine, sa svojim
kolegom V.D., vršio kontrolu u stambenom objektu okrivljene J.B. u mjestu J. u
D.. Kada su isključili električno brojilo sa elektromreže, jedna kvarcna peć
je i dalje radila. Daljom provjerom utvrđeno je da se utrošak električne
energije preko ove utičnice, na kojoj je bila priključena peć, kao i preko još
jedne susjedne utičnice nije registrovao preko brojila. Obije utičnice su mimo
brojila bile priključene kablom na elektromrežu. Tvrdi da je predmetnoj
kontroli prisustvovalo jedno starije lice koje je odbilo da da lične podatke i
da potpiše zapisnik.  
Svjedok V.D., ovlašćeni radnik E. P., u iskazu datom u istražnom postupku i na
glavnom pretresu u bitnom je naveo da je dana 16.02.2011.godine, sa svojim
kolegom S.Lj., vršio kontrolu u stambenom objektu okrivljene J.B. u mjestu J..
Tvrdi da je tom prilikom nađeno da se dvije utičnice napajaju kablom 3x2,5
mm², da se potrošnja preko istih ne registruje preko brojila, a da je na
jednoj bila priključena grijalica ili radijator. Istakao je da je kontroli
prisustvovao otac okrivljene, da je odbio da da lične podatke i da potpiše
zapisnik.  
Iz sadržine zapisnika o kontroli mjernog mjesta E. P. br.005941 od
16.02.2011.godine, utvrdjuje se da su ovlašćeni radnici E. dana
16.02.2011.godine, prilikom kontrole električnog brojila, koje se vodi na
okrivljenu J.B., i instalacija u objektu, u mjestu J., u D., zatekli da su
dvije utičnice priključene kablom 3x2,5 mm², mimo brojila, te da se utrošak
električne energije preko tih utičnica ne registruje preko brojila.  
Sud je cijenio iskaze svjedoka S.Lj. i V.D., pa  je našao da su se isti
istinito izjašnjavali o činjenicama važnim za ovu krivično-pravnu stvar.
Iskazi ovih svjedoka su medjusobno saglasni, a stoje i u skladnoj vezi sa
zapisnikom o kontroli mjernog mjesta E. P. br.005941 od 16.02.2011.godine.  
Na osnovu naprijed izložene činjenične gradje, koja proizilazi iz sadržine
dokaza provedenih na glavnom pretresu, ovaj sud je nesumnjivo zaključio, da su
se u radnjama okrivljene J.B. stekla sva obilježja bića krivičnog djela kradja
iz čl.239 st.1 Krivičnog zakonika. Naime, okrivljena je dana
16.02.2011.godine, u svom stambenom objektu, u mjestu J., opština D., oduzela
tudju pokretnu stvar - električnu energiju, vlasništvo oštećene "E."
Podgorica, u namjeri da njenim prisvajanjem pribavi sebi protipravnu imovinsku
korist u vrijednosti većoj od 150,00 eura, na način što je na jednoj od dvije
instalirane utičnice priključene kablom 3x2,5 mm², mimo brojila, direktno na
elektrodistributivnu mrežu, priključila kvarcnu peć, tako da se utrošak
električne energije nije mogao registrovati preko mjernog uredjaja, u čemu je
otkrivena kontrolom ovlašćenih lica oštećenog preduzeća,  
Sve naprijed navedene činjenice utvrdjene su iz iskaza svjedoka S.Lj. i V.D.,
i zapisnika o kontroli mjernog mjesta E. P. br.005941 od 16.02.2011.godine .  
Naime, iz ovih dokaza utvrdjuje se da je kontrolom izvršenom od strane
ovlašćenih lica oštećene E. P.  dana 16.02.2011.godine u stambenom objektu
okrivljene J.B., u mjestu J., koje pripada opštini D., zatečeno da je na
jednoj od dvije utičnice priključene kablom 3x2,5 mm², mimo brojila direktno
na elektrodistributivnu mrežu, bila priključena kvarcna peć, tako da se
utrošak električne energije nije mogao registrovati preko mjernog uređaja. Na
taj način oduzimana je tuđa pokretna stvar i to električna energija vlasništvo
oštećene. Iz odbrane okrivljene iz istražnog postupka utvrdjuje se  da su
prilikom proširenja njenog stambenog objekta bile izvedene ove dvije utičnice,
te da je ona tada znala da su priključene mimo brojila direktno na
elektrodistributivnu mrežu tj. da se  potrošnja električne energije preko
istih ne registruje preko brojila. Da je upravo okrivljena izvršila
priključenje kvarcne peći sud izvodi zaključak iz toga što je jedino ona za to
imala interes obzirom da se brojilo u stambenom objektu vodi na nju, pa je
samim tim i obveznik na ispostavljenim računima za utrošenu električnu
energiju.  
Sud nije prihvatio odbranu okrivljene sa glavnog pretresa u dijelu u kojem je
navela da do momenta kontrole nije znala da se potrošnja električne energije
preko predmetne dvije utičnice ne registruje preko brojila, a ovo stoga što je
ovakva odbrana u navedenom dijelu u suprotnosti sa njenom odbranom iz
istražnog postupka. Da je okrivljena znala da se potrošnja električne energije
preko predmetnih utičnica ne registruje preko brojila poizilazi i iz toga što
je upravo na jednoj od dvije utičnice bila priljučila kvarcnu peć- sredstvo za
grijanje i to u zimskom periodu. Zbog toga je odbrana okrivljene u ovom dijelu
neistinita i sračunato je data u cilju izbjegavanja krivične odgovornosti.  
Krivično djelo kradja iz čl.239 st.1 KZ čini onaj ko tudju pokretnu stvar
oduzme drugom u namjeri da njenim prisvajanjem sebi ili drugom pribavi
protivpravnu imovinsku korist. Iz provedenih dokaza koji su već analizirani,
proizilazi da namjera okrivljene nije bila da pribavi malu imovinsku korist,
jer učinilac koji krade struju, odnosno što struju uvodi do potrošačkih
tačaka, tako da se njen utrošak ne registruje preko brojila, ima namjeru da to
čini dok god bude u mogućnosti.  
Sud nalazi da je okrivljena imajući u vidu sve okolnosti konkretnog slučaja,
navedeno krivično djelo učinila sa direktnim umišljajem, jer je bila svjesna
svog djela i htjela je njegovo izvršenje, a sa namjerom pribavljanja
protivpravne imovinske koristi u vrijednosti većoj od 150,00 eura. Zbog toga
se u njenim radnjama stiču sva bitna obilježja bića krivičnog djela kradja iz
čl.239 st.1 KZ, pa je istu valjalo oglasiti krivom i izreći joj krivičnu
sankciju.  
Zastupnik optužbe je na glavnom pretresu odustao od izvođenja dokaza
pribavljanja i čitanja izvoda iz kaznene evidencije za okrivljenu, obzirom da
je ista rodjena u drugoj državi i učinio je nespornim njenu raniju
neosuđivanost, pa je sud osnovom čl.3 st.3 ZKP-a, izveo zaključak da je
okrivljena ranije neosudjivana.  
Sud je prilikom odlučivanja o vrsti i visini krivične sankcije za okrivljenu,
imao u vidu sve okolnosti na strani okrivljene koje su od značaja za izbor i
visinu u smislu čl.42 KZ, pa je od olakšavajućih okolnosti na strani
okrivljene našao da je udata, da je majka dvoje djece i da je neosudjivana,
dok otežavajućih okolnosti nije bilo, pa je sud okrivljenoj izrekao uslovnu
osudu kojom joj je utvrdio kaznu zatvora u trajanju od 30 (trideset) dana  i
istovremeno odredio rok provjeravanja od 1(jedne) godine, odnosno da se
utvrdjena kazna neće izvršiti ako okrivljena za vrijeme od 1 godine po
pravosnažnosti presude ne izvrši novo krivično djelo. Sud je našao da se u
konkretnom slučaju, a imajući u vidu naprijed navedene olakšavajuće okolnosti
može očekivati da će se upozorenjem uz prijetnju kaznom uticati na okrivljenu
da ubuduće ne vrši krivična djela, te da nije nužno da se kazna primijeni radi
krivično-pravne zaštite, pa sud nalazi da će se uslovnom osudom iz izreke ove
presude u potpunosti ostvariti svrha izricanja ove krivične sankcije iz čl.52
KZ u okviru opšte svrhe propisivanja i izricanja krivičnih sankcija iz čl.4
st.2 KZ.  
O troškovima krivičnog postupka odlučeno je na osnovu čl.226 i 229 ZKP-a, pa
kako je okrivljena oglašena krivom, ista je obavezana da plati ovom sudu na
ime troškova krivičnog postupka-sudskog paušala iznos od 30,00 eura, koji
iznos je odmjeren srazmjerno trajanju, složenosti ovog postupka i imovnom
stanju okrivljene. Navedeni iznos okrivljena je dužna platiti u roku od 15
dana po pravosnažnosti presude.  
Na osnovu čl.239 st.2 ZKP-a, oštećena E.P. je radi ostvarivanja imovinsko-
pravnog zahtjeva upućena na parnični postupak, obzirom da dokazi provedeni u
krivičnom postupku nijesu pružali pouzdan osnov ni za potpuno ni za djelimično
presuđenje, a njihovo pribavljanje je vodilo nepotrebnom odugovlačenju
postupka.  
Sa iznijetog, a primjenom čl.374 ZKP-a, odlučeno je kao u izreci ove presude.  
ZAPISNIČAR,
S U D I J A,
Ana Ivanović, s.r.
Vladimir Novović, s.r  
PRAVNA POUKA : Protiv ove presude može se izjaviti žalba Višem sudu u
Podgorici u roku od 8 dana od dana prijema  pismenog otpravka, a preko ovog
suda.  
DNA:
- ODT Podgorica
- Okrivljenoj
- Po pravosnažnosti oštećenoj  