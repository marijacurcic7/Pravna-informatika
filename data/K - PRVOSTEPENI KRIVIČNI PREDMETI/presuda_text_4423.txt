K.br.108/11
U IME CRNE GORE
OSNOVNI SUD U DANILOVGRADU, kao prvostepeni krivični, po sudiji Vladimiru
Novoviću, kao sudiji pojedincu, uz učešće Ane Ivanović kao zapisničara, u
krivičnom predmetu okrivljenog P.R. iz D., zbog krivičnog djela ugrožavanje
javnog saobraćaja iz čl.339 st.3 u vezi st.1 KZ, odlučujući po optužnom
predlogu Osnovnog državnog tužilaštva iz Podgorice Kt.br.1207/11 od
12.09.2011.godine, koji je na glavnom pretresu zastupala Snežana Šišević,
zamjenik ODT-a iz Podgorice, nakon glavnog i javnog pretresa održanog dana
02.12.2011.godine, u prisustvu zastupnika optužnog predloga i okrivljenog,
donio je dana 02.12.2011.godine i istog dana javno objavio  
PRESUDU
Okrivljeni P.R., od oca S. i majke S2., rodjene J., rodjen ...godine u P., sa
mjestom prebivališta u D. - Ž. bb, državljanin Crne Gore, neoženjen, bez
djece, završio srednju mašinsku školu, zaposlen kao namještenik u ZIKS-u,
vojsku služio u Peći 1997/98.godine, vodi se u vojnoj evidenciji u D.,
srednjeg imovnog stanja, kome je presudom Osnovnog suda u Danilovgradu
K.br.45/97 od 17.11.1998.godine, zbog krivičnog djela iz čl.36 st.1 KZ RCG
izrečena uslovna osuda 6 mjeseci zatvora uslovno na dvije godine, a koja
osuda je brisana rješenjem Osnovnog suda u Danilovgradu Kv.br.65/11 od
22.11.2011.godine, a koje je postalo pravosnažno dana 02.12.2011.godine.  
Kriv je
Što je:  
Dana 16.10.2010.godine, oko 17,30 časova, na lokalnom putu D. - S3., u mjestu
M.R., opština D., ne pridržavajući se saobraćajnih propisa iz čl.31 st.1
Zakona o bezbjednosti saobraćaja na putevima, tako ugrozio saobraćaj da je
doveo u opasnost život i tijelo ljudi, na način što upravljajući putničkim
vozilom marke "Renault-Twingo", registarskih oznaka PG DR ..., u pravcu S3.a,
brzinom od 49 km/h umjesto prilagodjenom brzinom do 40 km/h, koju nije
prilagodio okolnostima, karakteristikama i stanju puta - desnoj krivini,
usljed kojih propusta je dolaskom na kritično mjesto izgubio kontrolu nad
vozilom, prešao na lijevu stranu kolovoza namijenjenu za kretanje vozila iz
suprotnog smjera i udario u vozilo marke "Golf" reg.oznaka PG AC ..., kojim je
upravljao K.G., kojom prilikom je oštećena K.N., saputnica u vozilu "Golf"
zadobila laku tjelesnu povredu u vidu nagnječine kože brade i poglavine i
nagnječine kože desnog koljena,  
- čime je počinio krivično djelo ugrožavanje javnog saobraćaja iz čl.339 st.3
u vezi st.1 KZ.  
Pa sud okrivljenom primjenom citiranih zakonskih propisa, te čl. 4, 5, 16, 36,
42, 52, 53 i 54 KZ i čl.226, 229 i 374 ZKP-a, i z r i č e  
USLOVNU OSUDU
Kojom mu utvrdjuje kaznu zatvora u trajanju od 2 (dva) mjeseca i istovremeno
odredjuje da se ista neće izvršiti ako okrivljeni za vrijeme od 1 (jedne)
godine po pravosnažnosti presude ne učini novo krivično djelo.  
Dužan je okrivljeni da na ime troškova krivičnog postupka uplati ovom sudu
iznos od 165,00 eura i po osnovu paušala iznos od 30,00 eura, a  sve u roku
od 15 dana po pravosnažnosti presude.  
Obrazloženje
Optužnim predlogom Osnovnog državnog tužilaštva iz Podgorice Kt.br.1207/11 od
12.09.2011.godine, okrivljenom P.R. stavljeno je na teret izvršenje krivičnog
djela ugrožavanje javnog saobraćaja iz čl.339 st.3 u vezi st.1 KZ. Zastupnik
optužnog predloga je u završnoj riječi na glavnom pretresu precizirao
činjenični opis krivičnog djela iz optužnog predloga na način odredjen kao u
izreci presude, dok je pravna kvalifikacija ostala ista. Predložio je da sud
okrivljenog oglasi krivim i osudi na kaznu u granicama propisanim zakonom.  
Okrivljeni P.R. u odbrani datoj na glavnom pretresu priznao je izvršenje
krivičnog djela, izjašnjavajući se da je kriv. U bitnom je naveo da je tačno
da se dana 16.10.2010.godine oko 17,30 časova, na lokalnom putu D. - S3., u
mjestu M.R., opština D., nije pridržavao saobraćajnih propisa iz čl.31 st.1
ZOBS-a na putevima i da je ugrozio saobraćaj i doveo u opasnost život i tijelo
ljudi. Tvrdi da je kritičnom prilikom upravljao putničkim vozilom marke
"Renault Twingo" reg.oznaka PG DR ... u pravcu S3.a, brzinom od 49 km/h,
umjesto prilagodjenom brzinom do 40 km/h, da brzinu nije prilagodio
okolnostima, karakteristikama i stanju puta - desnoj krivini, usljed kojih
propusta je dolaskom na kritično mjesto izgubio kontrolu nad vozilom, prešao
na lijevu stranu kolovoza namijenjenu za kretanje vozila iz suprotnog smjera i
udario u vozilo marke "Golf", kojim je upravljao K.G.. Priznao je i činjenicu
da je oštećena K.N., saputnica u vozilu "Golf" zadobila laku tjelesnu povredu.
U završnoj riječi je naveo da se kaje zbog učinjenog.  
Sud je na glavnom pretresu u dokaznom postupku saslušao svjedoka-oštećenu
K.N., saslušao svjedoka K.G., pročitao zapisnik o uvidjaju Uprave policije
Ispostava Danilovgrad br.159 sa datumom popunjavanja 18.10.2010.godine,
izvršio uvid u skicu lica mjesta, izvršio uvid u rješenje Osnovnog suda u
Danilovgradu Kv.br.65/11 od 22.11.2011.godine, pročitao nalaz i mišljenje
vještaka sudske medicine dr B.B. Kri.br.61/11 od 22.06.2011.godine, pročitao
nalaz i mišljenje vještaka saobraćajne struke ing. M.Š. Kri.br.61/11 od aprila
mjeseca 2011.godine i pročitao izvod iz kaznene evidencije Uprave policije PJ
Podgorica br.29-245/11-25526/2-4063 od 11.10.2011.godine, izdat na ime
okrivljenog.  
Svjedok-oštećena K.N. u iskazu datom na glavnom pretresu u bitnom je navela da
je kritičnom prilikom bila u vozilu kojim je upravljao njen suprug K.G..
Sjedjela je na mjestu suvozača, a kretali su se iz pravca S3.a u pravcu D..
Kada su došli u mjesto M.R., jedno vozilo koje se kretalo iz pravca D. u
pravcu S3.a je prešlo na njihovu stranu kolovoza i udarilo je u njihovo
vozilo. Tvrdi da je u saobraćajnoj nezgodi zadobila povrede brade, glave i
koljena. Nije se pridružila krivičnom gonjenju protiv okrivljenog i nije
postavila imovinsko-pravni zahtjev.  
Svjedok K.G. u iskazu datom na glavnom pretresu u bitnom je naveo da je
kritičnom prilikom upravljao vozilom marke "Golf II", da se kretao iz pravca
S3.a u pravcu D., te da je na mjestu suvozača sjedjela njegova supruga K.N.. U
jednom momentu vozilo koje se kretalo iz pravca D. je udarilo u njegovo
vozilo. Tvrdi da je u toj saobraćajnoj nezgodi njegova supruga zadobila
povrede.  
Iz sadržine zapisnika o uvidjaju Uprave policije Ispostava Danilovgrad br.159
sa datumom popunjavanja 18.10.2010.godine i skice lica mjesta, se utvrdjuje da
se predmetna saobraćajna nezgoda dogodila dana 16.10.2010.godine, oko 17,30
časova, na lokalnom putu D. - S3., u mjestu M.R.. Put je širine 6,60 metara,
izvan naselja, bez trotoara i pješačke staze, mokar, a na mjestu nezgode bila
je pregledna krivina. Okrivljeni P.R. upravljao je putničkim motornim vozilom
marke "Renault Twingo" reg.oznaka PG DR ..., a ovo vozilo na licu mjesta
zatečeno je na prostoru lijeve kolovozne trake, gledano iz pravca D. u pravcu
S3.a, na 12,70 metara od ST i na distanci od 3 i 3,70 metara od desne ivice
kolovoza. Ovo vozilo ostavilo je i tragove kočenja čija je dužina 4,80 metara.
Na vozilu marke "Renault Twingo" oštećena je prednja hauba, prednji branik i
prednji vezni lim. Vozilom "Golf" reg.oznaka PG AC ... upravljao je K.G., dok
je saputnik u ovom vozilu bila svjedok-oštećena K.N.. Ovo vozilo na licu
mjesta zatečeno je popriječeno po sredini kolovoza, udaljeno 17,60 metara od
ST i tako da je zadnji lijevi točak bio udaljen 2,20 metara od desne ivice
kolovoza, gledano iz pravca Danilovgrada, dok je prednji lijevi točak ovog
vozila bio udaljen 4,30 metara od desne ivice kolovoza, gledano iz istog
pravca. Na vozilu marke "Golf" bili su oštećeni prednji lijevi blatobran,
prednja hauba, prednji desni blatobran, prednji branik, prednja ukrasna maska,
prednje vjetrobransko staklo, lijevi far sa pokazivačem pravca i prednja
ukrasna maska.  
Iz nalaza i mišljenja vještaka sudske medicine dr B.B. Kri.br.61/11 od
22.06.2011.godine, utvrdjuje se da je oštećena K.N. zadobila laku tjelesnu
povredu u vidu nagnječine kože brade i poglavine i nagnječine kože desnog
koljena.  
Sud je cijenio nalaz i mišljenje ovog vještaka, pa je isti prihvatio kao
jasan, stručan i objektivan i dat prema pravilima struke i nauke.  
Iz nalaza i mišljenja vještaka saobraćajne struke ing. M.Š. Kri.br.61/11 od
aprila mjeseca 2011.godine, utvrdjuje se da je do predmetne saobraćajne
nezgode došlo usljed propusta u vožnji od strane okrivljenog, kao vozača
putničkog motornog vozila marke "Renault Twingo" reg.oznaka PG DR .... Ovo se
ogleda u tome što isti nije održavao bezbjedni smjer kretanja vozila desnom
stranom kolovoza na bezbjednoj distanci od desne ivice puta u smjeru kretanja
prema liniji prostiranja puta, već je prilikom savladjivanja kritičnog poteza
puta, koji se prostire u obliku desne krivine, a čija je površina bila mokra,
a u fazi mimoilaženja sa putničkim vozilom marke "Golf", reg.oznaka PG AC ...,
koje se kretalo iz suprotnog smjera i nalazilo na opasnoj udaljenosti, usljed
neprilagodjene brzine kretanja vozila, uslovima saobraćaja, koje je mogao da
predvidi, a pri kočenju vozila, sa vozilom prešao sa prostora desne na prostor
lijeve kolovozne trake, što je dovelo do čeonog sudara ovih vozila na lijevoj
kolovoznoj traci, gledano iz pravca D. u pravcu S3.a. Putničko vozilo marke
"Renault Twingo" voženo je brzinom od 49 km/h neposredno u trenutku reakcije
vozača, tj. prije tragova kočenja, a bezbjedna brzina kretanja ovog vozila
bila je do 40 km/h. Da se okrivljeni sa vozilom kretao brzinom do 40 km/h
mogao je izbjeći nezgodu i zadržati vozilo na bezbjednoj putanji kretanja.  
Sud je cijenio nalaz i mišljenje ovog vještaka, pa je isti prihvatio kao
jasan, stručan i objektivan i dat prema pravilima struke i nauke.  
Iz izvoda iz kaznene evidencije Uprave policije PJ Podgorica
br.29-245/11-25526/2-4063 od 11.10.2011.godine i rješenja Osnovnog suda u
Danilovgradu Kv.br.65/11 od 22.11.2011.godine, koje je postalo pravosnažno
dana 02.12.2011.godine, utvrdjuje se da je okrivljenom P.R. presudom Osnovnog
suda u Danilovgradu K.br.45/97 od 17.11.1998.godine, zbog krivičnog djela iz
čl.36 st.1 KZ RCG izrečena uslovna osuda 6 mjeseci zatvora uslovno na dvije
godine, a koja osuda je brisana.  
Sud je cijenio iskaz svjedoka-oštećene K.N. i svjedoka K.G., pa je našao da su
se ovi svjedoci objektivno i istinito izjasnili o činjenicama važnim za ovu
krivičnu stvar. Iskazi ovih svjedoka stoje u skladnoj vezi sa zapisnikom o
uvidjaju Uprave policije Ispostava Danilovgrad br.159 sa datumom popunjavanja
18.10.2010.godine, skicom lica mjesta i nalazom i mišljenjem vještaka
saobraćajne struke ing. M.Š. Kri.br.61/11 od aprila mjeseca 2011.godine.  
Na  osnovu naprijed izložene činjenične gradje, koja proizilazi iz sadržine
dokaza provedenih na glavnom pretresu, ovaj sud je nesumnjivo zaključio da su
se u radnjama okrivljenog P.R. stekla sva obilježja bića krivičnog djela
ugrožavanje javnog saobraćaja iz čl.339 st.3 u vezi st.1 KZ. Naime, okrivljeni
je dana 16.10.2010.godine, oko 17,30 časova, na lokalnom putu D. - S3., u
mjestu M.R., opština D., ne pridržavajući se saobraćajnih propisa iz čl.31
st.1 Zakona o bezbjednosti saobraćaja na putevima, tako ugrozio saobraćaj da
je doveo u opasnost život i tijelo ljudi, na način što upravljajući putničkim
vozilom marke "Renault-Twingo", registarskih oznaka PG DR ..., u pravcu S3.a,
brzinom od 49 km/h umjesto prilagodjenom brzinom do 40 km/h, koju nije
prilagodio okolnostima, karakteristikama i stanju puta - desnoj krivini,
usljed kojih propusta je dolaskom na kritično mjesto izgubio kontrolu nad
vozilom, prešao na lijevu stranu kolovoza namijenjenu za kretanje vozila iz
suprotnog smjera i udario u vozilo marke "Golf" reg.oznaka PG AC ..., kojim je
upravljao K.G., kojom prilikom je oštećena K.N., saputnica u vozilu "Golf"
zadobila laku tjelesnu povredu u vidu nagnječine kože brade i poglavine i
nagnječine kože desnog koljena.  
Navedeno činjenično stanje utvrdjeno je prije svega iz priznanja okrivljenog
datog na glavnom pretresu, koje je sud cijenio kao istinito, potpuno i jasno,
a u kojem je, izmedju ostalog, naveo da je tačno da se dana 16.10.2010.godine
oko 17,30 časova, na lokalnom putu D. - S3., u mjestu M.R., opština D., nije
pridržavao saobraćajnih propisa iz čl.31 st.1 ZOBS-a na putevima, da je
ugrozio saobraćaj i doveo u opasnost život i tijelo ljudi i to na način što je
upravljao putničkim vozilom marke "Renault Twingo" reg.oznaka PG DR ... u
pravcu S3.a, brzinom od 49 km/h, umjesto prilagodjenom brzinom do 40 km/h,
koju nije prilagodio okolnostima, karakteristikama i stanju puta - desnoj
krivini, usljed kojih propusta je dolaskom na kritično mjesto izgubio kontrolu
nad vozilom, prešao na lijevu stranu kolovoza namijenjenu za kretanje vozila
iz suprotnog smjera i udario u vozilo marke "Golf", kojim je upravljao K.G.,
kojom prilikom je oštećena K.N., saputnica u vozilu "Golf", zadobila laku
tjelesnu povredu.  
Ovakvo činjenično stanje upotpunjuju zapisnik o uvidjaju Uprave policije
Ispostava Danilovgrad br.159 sa datumom popunjavanja 18.10.2010.godine, skica
lica mjesta, iskaz svjedoka-oštećene K.N., iskaz svjedoka K.G. i nalaz i
mišljenje vještaka saobraćajne struke ing. M.Š. Kri.br.61/11 od aprila mjeseca
2011.godine, iz kojih dokaza se utvrdjuje da je do ove nezgode došlo usljed
propusta u vožnji od strane okrivljenog P.R., što se ogleda u tome što isti
nije održavao bezbjedni smjer kretanja vozila desnom stranom kolovoza na
bezbjednoj distanci od desne ivice puta u smjeru kretanja, prema liniji
prostiranja puta, već je prilikom savladjivanja kritičnog poteza puta, koji se
prostire u obliku desne krivine, a čija je površina bila mokra, a u fazi
mimoilaženja sa putničkim vozilom marke "Golf", reg.oznaka PG AC ..., koje se
kretalo iz suprotnog smjera i nalazilo na opasnoj udaljenosti, usljed
neprilagodjene brzine kretanja vozila, uslovima saobraćaja, koje je mogao da
predvidi, a pri kočenju vozila, sa vozilom prešao sa prostora desne na prostor
lijeve kolovozne trake, što je dovelo do čeonog sudara ovih vozila na lijevoj
kolovoznoj traci, gledano iz pravca D. u pravcu S3.a. Putničko vozilo marke
"Renault Twingo" voženo je brzinom od 49 km/h neposredno u trenutku reakcije
vozača, tj. prije tragova kočenja, a bezbjedna-prilagođena brzina kretanja
ovog vozila bila je do 40 km/h.  
Da je oštećena K.N. u predmetnoj saobraćajnoj nezgodi zadobila laku tjelesnu
povredu u vidu nagnječine kože brade i poglavine i nagnječine kože desnog
koljena, utvrdjuje se iz nalaza i mišljenja vještaka sudske medicine dr B.B.
Kri.br.61/11 od 22.06.2011.godine.  
Članom 31 st.1 ZOBS-a na putevima propisano je da je vozač dužan da brzinu
kretanja vozila prilagodi okolnostima, karakteristikama i stanju puta,
vidljivosti, preglednosti, atmosferskim prilikama, stanju vozila i tereta,
frekvenciji saobraćaja i drugim saobraćajnim uslovima, tako da vozilo može
blagovremeno da zaustavi pred svakom preprekom koju pod datim uslovima može da
predvidi. U konkretnom slučaju, a kako je to naprijed činjenično utvrdjeno,
okrivljeni P.R. je postupao protivno ovoj odredbi, usljed čega je ugrozio
saobraćaj i doveo u opasnost život i tijelo ljudi, kojom prilikom je oštećena
zadobila opisanu laku tjelesnu povredu.  
Cijeneći psihički odnos okrivljenog prema počinjenom krivičnom djelu sud
nalazi da je okrivljeni, postupajući na naprijed opisani način, bio svjestan
da svojom radnjom može učiniti krivično djelo, odnosno da može ugroziti
saobraćaj i dovesti u opasnost život i tijelo ljudi, usljed čega kod drugog
može nastupiti laka tjelesna povreda, ali je olako držao da do toga neće doći,
postupajući, dakle, sa svjesnim nehatom. U odnosu na laku tjelesnu povredu
koju je zadobila oštećena, okrivljeni je postupao iz nehata.  
Zbog toga su se u radnjama okrivljenog stekla sva bitna obilježja bića
krivičnog djela ugrožavanje javnog saobraćaja iz čl.339 st.3 u vezi st.1 KZ.  
Sud je prilikom odlučivanja o vrsti i visini krivične sankcije za okrivljenog,
imao u vidu sve okolnosti na strani okrivljenog koje su od značaja za izbor i
visinu u smislu čl.42 KZ, pa je od olakšavajućih okolnosti na strani
okrivljenog našao da je priznao izvršenje krivičnog djela, da se oštećena nije
pridružila krivičnom gonjenju, te da je neosudjivan, obzirom da je okrivljenom
P.R. rješenjem Osnovnog suda u Danilovgradu Kv.br.65/11 od 22.11.2011.godine,
a koje je postalo pravosnažno dana 02.12.2011.godine, brisana osuda izrečena
presudom Osnovnog suda u Danilovgradu K.br.45/97 od 17.11.1998.godine, kojom
mu je zbog krivičnog djela iz čl.36 st.1 KZ RCG izrečena uslovna osuda, tako
što mu je utvrdjena kazna zatvora u trajanju od 6 mjeseci, sa rokom provjere
od 2 godine, a što se utvrdjuje iz citiranog izvoda iz kaznene evidencije i
rješenja Osnovnog suda u Danilovgradu Kv.br.65/11 od 22.11.2011.godine, pa se
shodno čl.118 st.1 KZ okrivljeni ima smatrati neosudjivanim licem, dok
otežavajućih okolnosti nije bilo, pa je sud okrivljenom izrekao uslovnu osudu
kojom mu je utvrdio kaznu zatvora u trajanju od 2 (dva) mjeseca i istovremeno
odredio rok provjeravanja od 1 (jedne) godine, odnosno da se utvrdjena kazna
neće izvršiti ako okrivljeni za vrijeme od 1 godine po pravosnažnosti presude
ne izvrši novo krivično djelo. Sud je našao da se u konkretnom slučaju, a
imajući u vidu naprijed navedene olakšavajuće okolnosti može očekivati da će
se upozorenjem uz prijetnju kaznom uticati na okrivljenog da ubuduće ne vrši
krivična djela, te da nije nužno da se kazna primijeni radi krivično-pravne
zaštite, pa sud nalazi da će se uslovnom osudom iz izreke ove presude u
potpunosti ostvariti svrha izricanja ove krivične sankcije iz čl.52 KZ u
okviru opšte svrhe propisivanja i izricanja krivičnih sankcija iz čl.4 st.2
KZ.  
O troškovima krivičnog postupka odlučeno je na osnovu čl.226 i 229 ZKP-a, pa
kako je okrivljeni oglašen krivim obavezan je da na ime troškova krivičnog
postupka uplati ovom sudu iznos od 165,00 eura, a koji troškovi se odnose na
nagradu odmjerenu vještaku sudske medicine dr B.B. u iznosu od 60,50 eura i
nagradu odmjerenu vještaku saobraćajne struke ing. M.Š. u iznosu od 104,50
eura, kao i da plati na ime sudskog paušala iznos od 30,00 eura, koji paušal
je odredjen shodno složenosti i trajanju postupka uz ocjenu imovinskih prilika
okrivljenog, a sve prednje u roku od 15 dana po pravosnažnosti presude.  
Na osnovu izloženog, a primjenom čl.374 ZKP-a, odlučeno je kao u izreci.  
ZAPISNIČAR,
S U D I J A,
Ana Ivanović, s.r
Vladimir Novović, s.r  
PRAVNA POUKA : Protiv ove presude dozvoljena je žalba Višem sudu u Podgorici
u roku od 8 dana, od dana prijema pismenog otpravka presude, a preko ovog
suda.