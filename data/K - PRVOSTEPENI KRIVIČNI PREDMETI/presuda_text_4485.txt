OSNOVNI SUD U PLAVU
K. br. 71/2011  
U IME CRNE GORE
Osnovni sud u Plavu,  sudija Hilmija Sujković sa zapisničarem Senadom
Radončić, u krivičnom predmetu okrivljenog P. A., iz P., zbog krivičnog djela
– teško djelo protiv bezbjednosti javnog saobraćaja iz čl. 348 st. 3 u vezi
čl. 339 st. 3 u vezi st.1. Krivičnog zakonika, po optužnm predlogu Osnovnog
državnog tužilaštva u Plavu,  KT br. 59/2011 od 05.10.2011   godine, po
održanom usmenom, glavnom, javnom pretresu u prisustvu: okrivljenog  zamjenika
ODT-a u Plavu, Rugovac Drite  i oštećenih  J. N. i J. S.,  donio je i javno
objavio dana 27.10.2011  .godine  
P R E S U D U
Okrivljeni P. A., JMBG ..., od oca A. i majke S., rodjene B., rodjen ...
godine , u P., sa prebivalištem u naselju Ž., opština P., državljanin Crne
Gore, nezaposlen, neoženjen, pismen, završio srednju autolimarsku školu, lošeg
imovnog stanja,  neosudjivan,  
KRIV JE
Što je:  
Dana 16.07.2011 god. , oko 10,20 časova, u mjestu B., opština P., na
raskrsnici na kojoj se regionalni putni pravac iz Plava razdvaja na dva kraka
- lijevi koji vodi u pravcu Gusinja i desni koji vodi u pravcu Murine i na
kojoj saobraćaj nije regulisan saobraćajnim znacima , ne pridržavajući se
saobraćajnih propisa odnosno   postupajući protivno odredbama čl. 36. st. 1 i
2. i čl. 37. st. 1. i 2. Zakona o bezbijednosti saobraćaja na putevima ,
ugrozio javni saobraćaj i doveo u opasnost živote i tijela oštećenih J. N. i
J. S., na način što upravljajući PMV marke "..." , reg. oznaka ... iz pravca
Plava u pravcu Gusinja, brzinom od 47,30 km /h, olako držeći da do zabranjenih
posledica neće doći, ne samo da nije prilagodio vožnju i brzinu vozila
uslovima saobraćaja na raskrsnici tako da se može zaustaviti i propustiti
vozila koja na raskrsnici imaju prvenstvo prolaza,  već je svojim vozilom
preduzeo i radnju skretanja ulijevo a da prethodno nije propustio vozilo marke
"..." reg. oznaka ... kojim je sa njegove suprotne desne strane, zadržavajući
pravac kretanja,  iz pravca Murine upravljao oštećeni J. N., usled čega  je
prednjim dijelom svog vozila udario u prednju lijevu bočnu  stranu vozila
oštećenog , kojom prilikom je oštećeni N. zadobio tešku tjelesnu povredu u
vidu loksacije - iščašenja lijevog ramenog zgloba a  saputnica u njegovom
vozilu - oštećena S. lake tjelesne povrede u vidu rane razderotine u predjelu
čela i u predjelu  lijevog očnog kapka i krvnog podliva u predjelu čela sa
desne strane  
- čime je izvršio teško krivično djelo protiv bezbijednosti javnog saobraćaja
iz  čl. 348. st. 3. u vezi sa čl. 339 st. 3 u vezi st. 1 Krivičnog zakonika.  
Pa ga sud za izvršeno krivično djelo na osnovu navedenog zakonskog propisa, te
primjenom  čl: 4, 32, 39, 42, 45 i 46  KZ i čl. 374 ZKP.  
O S U Đ U J E
Na novčanu kaznu u iznosu od 1.500,00  € (jednahiljadaipetstotina ) eura, koju
je dužan platiti  u roku od 3 (tri) mjeseca od dana pravosnažnosti presude.  
Ukoliko se novčana kazna ne plati u odredjenom roku, ista će se zamijeniti
kaznom zatvora, računajući svakih započetih 25,00 € (dvadesetpet eura),
novčane kazne za 1 (jedan) dan zatvora.  
Okrivljeni se obavezuje da naknadi troškove krivičnog postupka u ukupnom
iznosu od 239,00 € (dvijestotinetridesetdevet) eura  u roku od 15 dana po
pravosnažnosti presude, pod prijetnjom prinudnog izvršenja.  
Oštećeni J. N. i  J. S.,  oboje iz N.,  se radi ostvarivanja imovinsko-pravnog
zahtjeva za naknadu štete upućuje na parnicu.  
O  b r a z l o ž  e n j e
Osnovno državno tužilaštvo u Plavu, optužnim predlogom  Kt.br. 59/2011 od
05.10.2011  .godine, optužilo je P. A.,  iz P.,  za teško krivično djelo
protiv bezbijednosti javnog saobraćaja iz čl. 348. st. 3. u vezi sa čl. 339.
st. 3. u vezi stava 1. KZ.  
U završnoj riječi zamjenik ODT u Plavu, Rugovac Drita, je precizirala
podneseni optužni predlog u njegovom činjeničnom opisu i odustala od predloga
da se prema okrivljenom izrekne mjera bezbijednosti zabrane upravljanja
motornim vozilom "B" kategorije, pa je pri tako preciziranom optužnom predlogu
ostala u svemu i predložila sudu da okrivljenog P. A. oglasi krivim za
navedeno krivično djelo i osudi ga na novčanu kaznu u iznosu od l.500,00 eura.  
Oštećeni J. N. i J. S. su se u završnoj riječi pridružili  krivičnom
gonjenju protiv okrivljenog i zadržali pravo da odštetni zahtjev ostvaruju u
parnici.  
Izjašnjavajući se o optužnom predlogu ODT u Plavu, okrivljeni P. A. ne
priznaje izvršenje krivičnog djela koje mu je ovim predlogom stavljeno na
teret. U svoju odbranu navodi da se dana kada se desila predmetna saobraćajna
nezgoda svojim ptuničkim motornim vozilom marke "..."  reg. oznaka ..., kretao
regionalnim putem iz pravca Plava u pravcu Gusinja. Dolaskom na most preko
rijeke Lim , u mjestu B., opština P., smanjio je brzinu kretanja svog vozila
obzirom da je odmah  nakon mosta nailazio na raskrsnicu na  kojoj se od
regionalnog puta kojim se kretao odvajaju putevi prema Gusinju i prema Murini
i tako smanjenom brzinom je nastavio vožnju sa namjerom da na ovoj raskrsnici
skrene lijevo prema Gusinju . Prije ulaska u raskrsnicu je primijetio da sa
njegove  desne strane iz suprotnog pravca tj. iz pravca Murine nailazi
putničko  motorno vozilo marke "..." , crvene boje. Pošto je smatrao da u
odnosu na ovo vozilo ima pravo prvenstva prolaza , nastavio je sa započetim
skretanjem ulijevo. Nakon što je vidio  da je i vozilo marke "..." takodje
nastavilo kretanje  bez zaustavljanja , shvatio je da će zbog toga izmedju
ovog i njegovog vozila doći do kontakta . Zbog toga je pokušao svoje  vozilo
zaustaviti kočenjem  ali u tome nije uspio jer je isto proklizalo zbog
prisustva šljake - pijeska na kolovozu. Do kontakta izmedju ova dva vozila je
došlo tako što je on čeonim dijelom svog vozila udario u prednji lijevi bočni
dio vozila marke "..." . Odmah nakon ovog kontakta je izašao iz svog vozila i
sa vozačem vozila sa kojim je ostvario kontakt pomogao jednoj gospodji koja se
nalazila na mjestu suvozača  da izadje iz ovog vozila.  Nakon toga su i vozač
ovog vozila  i njegova saputnica sa jednim od vozila koje je naišlo  na lice
mjesta  transportovani do Doma zdravlja u Plavu kako bi im se zbog zadobijenih
povreda ukazala pomoć. On je za to vrijeme ostao na licu mjesta  kako bi
prisustvovao vršenju uvidjaja ove nezgode. U završnoj riječi je još jednom
negirao izvršenje krivičnog djela koje mu je javnom optužbom stavljeno na
teret i predložio sudu da ga za ovo djelo oslobodi od optužbe ponovo istakavši
da do predmetne saobraćajne nezgode nije došlo njegovom krivicom već krivicom
oštećenog J. N.  
Radi provjere odbrane okrivljenog P. A., kojom negira izvršenje krivičnog
djela koje mu je javnom optužbom stavljeno na teret, odnosno radi što
pravilnijeg i zakonitijeg rješavanja ove krivične stvari , sud je u dokaznom
postupku izveo sledeće dokaze: saslušao u svojstvu svjedoka oštećene  J. N. i
J. S., pročitao zapisnik o uvidjaju predmetne saobraćajne nezgode sačinjen od
strane Uprave policije - Ispostave Plav, br. ... od 20.07.2011 god. ,
izvještaj ljekara Jedinice za HMP u Plavu od 26.07.2011 god. na ime oštećenog
J. N., izvještaj ljekara Jedinice za HMP u Plavu od 26.07.2011 god. na ime
oštećene J. S., izveštaj Kliničko - Biohemijske laboratorije Doma zdravlja
Berane o utvrdjivanju prisustva alkohola u krvi okrivljenog P. A., br. ... od
27.07.2011 god., nalaz i mišljenje vještaka medicinske struke, specijaliste
hirurga dr K. H. Kri.br. 67/2011 od 08.09.2011 god. , nalaz i mišljenje
vještaka saobraćajne struke dipl.ing. saobraćaja N. M. od 22.09.2011 god.  i
izvod iz kaznene evidencije za okrivljenog i izvršio uvid u fotodokumentaciju
i skicu lica mjesta predmetne saobraćajne nezgode  br. ... od 16.07.2011 god.
sačinjene  od strane Ispostave policije Plav, pa je svestranom ocjenom
izvedenih dokaza i njihovim uporedjivanjem sa navodima javne optužbe i
odbranom okrivljenog utrdio da su činjenice iz činjeničnog opisa izreke
presude u svemu dokazane i da je okrivljeni počinio teško krivično djelo
protiv bezbijednosti javnog saobraćaja iz čl. 348 st. 3. u vezi čl. 339 st. 3.
u vezi st. 1.  
Dakle, kao što se vidi iz izloženog sud nije prihvatio odbranu P.A. da nije
izvršio krivično djelo koje mu je javnom optužbom stavljeno na teret,  pa ga
je za izvršeno krivično djelo i oglasio krivim i krivično pravno odgovornim .
Ovo iz razloga jer je prilikom ocjene odbrane okrivljenog u ovom dijelu našao
da je ista ne samo nejasna i nelogična već i suprotna kako iskazima oštećenih
J. N. i J. S. tako i zapisniku o uvidjaju i skici lica mjesta  predmetne
saobraćajne nezgode kao i nalazu i mišljenju vještaka saobraćajne struke
dipl.ing.  saobraćaja N. M., kojima  je sud , za razliku od odbrane
okrivljenog, poklonio punu vjeru i iste u cjelosti prihvatio.  
Tako su oštećeni J. N. i J. S., koje je sud saslušao u svojstvu svjedoka, u
potpunosti obezvrijedili odbranu okrivljenog P. A. u dijelu u kojem negira
izvršenje krivičnog djela koje mu je javnom optužbom stavljeno na teret
tvrdnjom da je do predmetne saobraćajne nezgode došlo propustom oštećenog N.,
saglasno istakavši da su u konkretnoj saobraćajnoj situaciji  sa svojim
vozilom okrivljenom nailazili sa njegove desne strane tako da su samim tim u
odnosu na njega i imali prvenstvo prolaza.  Naime, izjašnjavajući se o samoj
saobraćajnoj nezgodi kao i o okolnostima koje su joj prethodile oštećeni J. N.
i J. S. su saglasno naveli da su tog dana u ranim jutarnjim satima pošli za
Plav sa svojim putničkim motornim vozilom marke "..." kako bi u Plavu
posjetili svog maloljetnog sina koji je tih dana boravio u ovom gradu kao
polaznik Fudbalskog kampa. Dolaskom na raskrsnicu na kojoj se desila predmetna
saobraćajna nezgoda, nešto poslije 10,00 časova, oštećeni N. je smanjio brzinu
kretanja svog vozila i usporenom vožnjom nastavio kretanje prema Plavu . Pošto
je po struci saobraćajni instruktor znao je da u konkretnoj situaciji ima
prvenstvo prolaza u odnosu na vozilo okrivljenog koje se približavalo
raskrsnici iz pravca Plava. Ovo kako zbog toga što nije mijenjao smjer
kretanja svog vozila  tako i zbog toga što je vozilu okrivljenog nailazio  sa
njegove desne strane. Medjutim, nakon što je vidio  da se vozilo okrivljenog
ne zaustavlja  i da će zbog toga doći do kontakta izmedju njegovog i ovog
vozila, pokušao je ovaj kontakt izbjeći istovremenim kočenjem i skretanjem u
desnu stranu. Ipak i pored preduzetih radnji u tome nije uspio jer je vozilo
okrivljenomg svojom prednjom stranom udarilo u prednju lijevu bočnu stranu
njegovog vozila. Od siline ovog udarca je glavom i lijevim ramenom udario od
unutrašnji bočni lijevi dio svog vozila dok je oštećena S., koja je sjedela na
mjestu suvozača, usled inercije glavom udarila u šoferšajbnu. Pošto je
prilikom ovog udara S. zadobila povrede u predjelu glave i lica zbog kojijh
joj je lice bilo svo u krvi , oštećeni N. je odmah istrčao iz vozila i sa
njegove  zadnje strane došao  do desnih bočnih  vrata vozila kroz koja je
pomogao S. da izadje iz njega. Odmah nakon toga su oboje sa nekim vozilom
transportovani u Dom zdravlja u Plavu ,  gdje im je ukazana pomoć.  I pored
zadobijenih povreda oštećeni N. je odmah poslije ukazane pomoći ponovo došao
na lice mjesta kako bi prisustvovao vršenju uvidjaja. Nakon sprovedenog
uvidjaja je  od strane službenih lica Ispotave policije Plav  opet prevezen  u
Dom zdravlja Plav , gdje mu je dežurni ljekar sanirao povredu u vidu iščašenja
lijevog ramena koju je zadobio u ovoj nezgodi. Dalje su istakli da  okrivljeni
P. A.  ni za vrijeme njihovog boravka u Plavu,  a ni  kasnije, nije našao za
shodno da  sa njima  uspostavi bilo kakav kontakt kako bi se interesovao za
njihovo zdravstveno stanje i da se zbog toga  pridružuju  njegovom krivičnom
gonjenju i zadržavaju   pravo da odštetni zahtjev ostvaruju u parnici.  
Odbranu okrivljenog P. A. u pogledu okolnosti tj. razloga koji su uzrokovali
predmetnu saobraćajnu nezgodu su u potpunosti negirali i izvedeni pismeni
dokazi, zapisnik o uvidjaju ove nezgode sačinjen od strane Uprave policije -
Ispostave policije Plav kao i fotodokumentacija i skica lica mjesta nezgode
koji su takodje sačinjeni od strane iste Ispostave policije, jer je i na
osnovu ovih dokaza odnosno konstatacija u njima u vezi utvrdjenih i fiksiranih
tragova sa lica mjesta takodje utvrdjeno da se putničko motorno vozilo marke
"..." reg oznaka ...,  kojim je iz pravca Plava upravljao okrivljeni P. A.  i
pored toga što je na spornoj raskrsnici skretalo ulijevo prema Gusinju  i na
taj način presjecalo putanju vozila marke "..." reg. oznaka ...  kojim je
upravljao oštećeni J.N.,  nije zaustavilo kako bi propustilo ovo vozilo
obzirom da je isto nailazilo sa njegove desne strane i nije mijenjalo smjer
kretanja, zbog čega je prednjom tj. čeonom stranom udarilo u prednju lijevu
bočnu stranu ovog vozila.  
Konačno odbranu okrivljenog kojom negira izvršenje krivičnog djela koje mu je
javnom optužbom stavljeno na teret je u svom nalazu i mišljenju u potpunosti
obezvrijedio i vještak saobraćajne struke dipl.ing. saobraćaja N. M., našavši
da je do ove nezgode došlo isključivo propustom okrivljenog P. A., kao vozača
putničkog motornog vozila marke "..." a da na strani oštećenog J. N.,   kao
vozača putničkog motornog vozila make "..." koje je takodje učestvovalo u ovoj
saobraćajnoj nezgodi ,  nije bilo niti propusta niti doprinosa za nastanak ove
nezgode.  Naime, izjašnjavajući se o razlozima koji su uzrokovali predmetnu
saobraćajnu nezgodu vještak N. M. je istakao da je analizom podataka i
pokazatelja iz zapisnika o uvidjaju i skice lica mjesta ove nezgode utvrdio da
je okrivljeni P.A., kao vozač putničkog motornog vozila marke "...",
preduzimanjem radnje skretanja ulijevo prema Gusinju,  na raskrsnici puteva na
kojoj se dogodila predmetna saobraćajna nezgoda,  u trenutku kada je lijeva
kolovozna traka bila zauzeta nailaskom vozila makre "..." koje se kretalo iz
pravca Murine,  presjekao ovu kolovoznu traku i stvorio opasnu situaciju za
vozača ovog vozila koji je u pokušaju da izbjegne nezgodu preduzeo radnju
kočenja i bočnog izmicanja vozila udesno usled  čega je došlo do medjusobnog
presjecanja putanja kretanja njihovih vozila na prostoru lijeve kolovozne
trake putnog pravca koji vodi u pravcu Gusinja i njihovog kontakta na način
što je okrivljeni prednjim čeonim dijelom svog vozila udario u  prednji lijevi
ugao nailazećeg vozila marke "...". Takvom svojom radnjom  odnosno takvim
neadekvatnim postupanjem i ponašanjem u datoj saobraćajnoj situaciji
okrivljeni P. A. je kao vozač vozila marke "..."  i prouzrokovao ovu nezgodu
jer je sa aspekta propisanih pravila saobraćaja  prilikom skretanja ulijevo
bio dužan da propusti vozilo oštećenog koje mu je dolazilo u susret sa desne
strane  i na raskrsnici zadržavalo pravac kretanja. Ovo iz razloga jer je
vozilo oštećenog  u datoj saobraćajnoj situaciji  imalo pravo prvenstva
prolaza u odnosu na njegovo vozilo  tako da je okrivljeni skretanje ulijevo
mogao otpočeti tek kada prethodno propusti ovo vozilo i kada se pouzdano
uvjeri da to može učiniti bez opasnosti  po druge učesnike u saobraćaju vodeći
pri tom računa o njihovom položaju, pravcu i brzini kretanja . Kako okrivljeni
u datoj situaciji nije postupio na takav način već je skretanje ulijevo
pokušao izvršiti  na nepropisan način presijecajući lijevu kolovoznu traku u
trenutku kada je ista bila zauzeta nailaskom vozila marke "..." kojim je iz
suprotnog smjera upravljao oštećeni J. N., to je takvom svojom radnjom i
prouzrokovao predmetnu saobraćajnu nezgodu.  
Što se tiče vrste i težine povreda koje su u predmetnoj saobraćajnoj nezgodi
zadobili oštećeni J. N. i J. S., na osnovu medicinske dokumentacije za iste i
nalaza i mišljenja vještaka medicinske struke, specijaliste hirurga  dr K. H.
je utvrdjeno da je oštećena J. S. u ovoj nezgodi zadobila lake tjelesne
povrede u vidu rane razderotine u predjelu čela i lijevog očnog kapka i krvnog
podliva u predjelu čela sa desne strane dok je oštećeni J. N. u nezgodi
zadobio tešku tjelesnu povredu u vidu loksacije tj. isčašenja lijevog ramenog
zgloba , čime je pored ostalih elemenata potrebnih za postojanje predmetnog
krivičnog djela ispunjen i ovaj objektivni uslov.  
Zbog svega izloženog  sud je iskazima  oštećenih J. N. i J. S., kao što je već
navedeno, poklonio punu vjeru i iste u potpunosti prihvatio, ocijenivši ih
jasnim, logičnim, potpunim i što je najbitnije saglasnim, kako medjusobno tako
i sa ostalim izvedenim dokazima , a samim tim i uvjerljivim .  
Sud je bez rezerve prihvatio i nalaze i mišljenja vještaka medicinske struke
sprecijaliste hirurga dr K. H. i vještaka saobraćajne struke dipl.ing.
saobraćaja N. M., jer je takodje našao da su isti ne samo saglasni sa svim
ostalim izvedenim dokazima već i  jasni, potpuni, objektivni i u dovoljnoj
mjeri stručno obrazloženi.  
Istovremeno sud odbranu okrivljenog P. A. kojom negira izvršenje krivičnog
djela koje mu je javnom optužbom stavljeno na teret, kao nejasnu, nelogičnu i
potpuno suprotnu prihvaćenim dokazima, nije mogao prihvatiti , već ju je kao
neosnovanu i sračunatu na izbjegavanje krivično pravne odgovornosti u cjelosti
odbacio.  
Kako iz svega izloženog  proizilazi da u pogledu utvrdjivanja krivičnog djela
koje je stavljeno na teret okrivljenom P. A., nakon sprovedenog dokaznog
postupka i ocjene izvedenih dokaza, nije bila sporna nijedna činjenica sud je
stao na stanovište da su činjenice iz činjeničnog opisa izreke presude u svemu
dokazane i da je okrivljeni  počinio predmetno krivično djelo. .  
Ocjenjujući pravno utvrdjeno činjenično stanje, sud nalazi da su u radnji
okrivljenog  sadržana sva bitna, objektivna i subjektivna  obilježja teškog
krivičnog djela protiv bezbjednosti javnog saobraćaja iz čl. 348 st. 3 u vezi
čl. 339 st. 3 u vezi  st. 1 Krivičnog zakonika, pa mu je za izvršeno krivično
djelo i izrekao kaznu bliže opisanu u izreci presude. Naime, u toku krivičnog
postupka je nesporno utvrdjeno da se okrivljeni  P. A.,  kao vozač u kritičnoj
saobraćajnoj situaciji nije pridržavao saobraćajnih propisa i da njegovi
propusti stoje u uzročnoj vezi, u krivično-pravnom smislu, sa nastalim
posledicama: ugrožavanje bezbjednosti javnog saobraćaja sa dovodjenjem u
konkretnu opasnost života i tijela ljudi i teškom  tjelesnom povredom
oštećenog J. N. Konkretno, okrivljeni se u datoj situaciji nije pridržavao
odredbi čl. 36. st. l. i 2. Zakona o bezbjednosti saobraćaja na putevima, koje
nalažu vozaču da je dužan da na raskrsnici ili u susretu sa drugim vozilom
propusti vozilo koje nailazi sa njegove desne strane kao i da je  dužan da u
situaciji na raskrsnici skreće ulijevo propusti vozilo koje dolazeći iz
suprotnog smjera na raskrsnici zadržava pravac svog kretanja ili skreće udesno
ako postavljenim saobraćajnim znakom nije drukčije odredjeno i odredbi čl. 37.
st. 1. i 2. istog Zakona koje propisuju da je vozač koji se približava
raskrsnici ne samo dužan da prilagodi vožnju uslovima saobraćaja na raskrsnici
već i da vozi brzinom da se može zaustaviti i propustiti vozila koja na
raskrsnici imaju prvenstvo prolaza, čime je  počinio krivično djelo
ugrožavanje javnog saobraćaja iz čl. 339 st. 3 u vezi st. 1  KZ. Medjutim,
obzirom da je u konkretnom slučaju okrivljeni P. A., pored ugrožavanja
bezbjednosti javnog saobraćaja i izazivanja opasnosti za život i tijelo ljudi
prouzrokovao i težu posledicu u vidu teške tjelesne povrede kod oštećenog J.
N., to je samim tim osnovno krivično djelo, ugrožavanje javnog saobraćaja,
dobilo teži tj. kvalifikovani oblik odnosno preraslo u teško djelo protiv
bezbjednosti javnog saobraćaja iz čl. 348 st. 3 u vezi čl. 339 st. 3 u vezi
st. 1 KZ.  
Sud je cijenio i vinost, odnosno psihički odnos okrivljenog ,  kako u odnosu
na radnju izvršenja predmetnog krivičnog djela tako i u odnosu na posledice
proistekle iz ove njegove radnje, pa je našao da je okrivljeni  postupao iz
nehata kako u pogledu osnovnog djela i posledice koja proizilazi iz ovog
djela,  ugrožavanje bezbjednosti javnog saobraćaja sa dovodjenjem u opasnost
života i tijela ljudi,  tako i u  odnosu na teži tj. kvalifikovani oblik djela
i posledicu,  tešku tjelesnu povredu oštećenog J. N. Naime, okrivljeni je bio
svjestan ne samo  svoje dužnosti da na spornoj  raskrsnici, u situaciji kada
na njoj  saobraćaj nije regulisan saobraćajnim znacima i kada svojim vozilom
skreće ulijevo mora propustiti vozilo oštećenog J. N. koje mu je dolazilo iz
suprotnog smjera sa njegove desne strane zadržavajući pravac svog kretanja već
i  dužnosti da je prilikom približavanja raskrsnici trebao vožnju prilagoditi
uslovima saobraćaja na raskrsnici i voziti takvom brzinom da se može
zaustaviti i propustiti vozila koja na raskrsnici imaju prvenstvo prolaza, ali
i pored takve svijesti to nije učinio olako držeći  da do posledice u vidu
ugrožavanja javnog saobraćaja i izazivanja opasnosti za život i tijelo ljudi
neće doći, što znači da je u odnosu na ovu posledicu postupao iz nehata. Što
se tiče teške tjelesne povrede  oštećenog J. N., takodje je nesporno da njeno
nastupanje nije bilo obuhvaćeno umišljajem okrivljenog  već da je i ova, kao i
prva posledica,  rezultat svjesnog nehata kod okrivljenog.  
Prilikom izbora vrste i visine krivične sankcije koju treba primijeniti prema
okrivljenom za izvršeno krivično djelo, sud je pored težine, načina izvršenja
i društvene opasnosti krivičnog djela uzeo u obzir i stepen krivične
odgovornosti okrivljenog  kao i sve ostale okolnosti koje se relevantne u tom
pogledu. Tako je od olakšavajućih okolnosti sud okrivljenom  cijenio i uzeo u
obzir: da je nezaposlen, da je lošeg imovnog stanja i da ranije nije osudjivan
, pa je s obzirom na ove okolnosti, koje je i po broju i po značaju cijenio
kao  osobito olakšavajućeg karaktera, našao da u konkretnom slučaju ima mjesta
primjeni blaže vrste kazne,  te mu je na osnovu  čl. 45 i 46 KZ, umjesto kazne
zatvora koja je inače predvidjena za ovu vrstu krivičnog djela izrekao novčanu
kaznu u naznačenom iznosu.  
Sud je uvjerenja da je izrečena kazna srazmjerna težini izvršenog krivičnog
djela i stepenu krivično-pravne odgovornosti okrivljenog,  te da će se u
konkretnom slučaju i  ovom vrstom i visinom kazne, u okviru opšte svrhe
izricanja krivičnih sankcija predvidjene čl. 4 st. 2 KZ, postići svrha
kažnjavanja propisana čl. 32 istog Zakona. Osnovano se može očekivati da će
izrečena kazna pozitivno djelovati na prevaspitanje okrivljenog i da će ista
uticati na njega da ubuduće ne vrši krivična djela.  
Odluka o troškovima krivičnog postupka je zasnovana  na odredbi čl. 229 st. 1
ZKP.Visina troškova u ukupnom iznosu od 239,00 €, predstavlja izdatke iz
budžetskih sredstava, od čega iznos od 82,50 € predstavlja nagradu vještaku
medicinske struke specijalisti hirurgu dr K. H., iznos od 126,50  €, nagradu
vještaku saobraćajne struke,dip.ing. N. M., dok iznos od 30,00 €, predstavlja
paušal koji je odmjeren s obzirom na složenost i trajanje krivičnog postupka,
te obzirom na imovno stanje okrivljenog , shodno čl. 226 st. 3 ZKP-a.  
Na osnovu čl. 239 st. 2 ZKP-a,  sud je oštećene J. N.  i J. S.,  oboje iz N.,
radi ostvarivanja imovinsko-pravnog zahtjeva za naknadu štete uputio na
parnicu.  
Na osnovu  iznijetih razloga odlučeno je kao u izreci presude.  
OSNOVNI SUD U PLAVU
Dana, 27.10.2011.godine.  
Zapisničar
S U D I J A
Senada Radončić
Hilmija Sujković  
PRAVNA POUKA:
Protiv ove presude može se izjaviti žalba
Višem sudu u Bijelom Polju,  preko ovog suda
u roku od 8 dana od dana  njenog prijema.  
DNA:  
1 x ODT u Plavu
1 x okrivljenom
2 x oštećenim  J. N. i J. S.  