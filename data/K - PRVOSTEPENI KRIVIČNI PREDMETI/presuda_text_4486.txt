OSNOVNI SUD U PLAVU
K. br.76/2011  
U IME CRNE GORE
Osnovni sud u Plavu, sudija  Hilmija Sujković, u krivičnom predmetu
okrivljenog B. A., iz Gusinja, opština Plav,zbog krivičnog djela sprečavanje
službenog lica u vršenju službene radnje iz čl. 375. st. 3. u vezi st. 1.
Krivičnog  zakonika,  po optužnom predlogu Osnovnog državnog tužilaštva u
Plavu, Kt. br.  79/2011 od 18.10.2011 godine, po održanom usmenom, javnom,
glavnom pretresu u prisustvu: okrivljenog, zamjenika ODT u Plavu , Rugovac
Drite i oštećenog T. D. donio je dana 23.12.2011 god.  
P R E S U D U
Okrivljeni B. A., JMBG ..., od oca O. i majke R., rodj. F., rodjen ... god. u
selu K., opština P., gdje i živi, državljanin Crne Gore, nezaposlen,
neoženjen, završio Tehnički fakultet, lošeg imovnog stanja,  nosudjivan ,  
K r i v  j e
Što je:  
Dana 17.10.2011 godine, oko 09,30 časova,  u ulici S...,  u blizini "dž.Č." u
G., opština P. , silom spriječio službeno lice - policajca Ispostave policije
Plav , T. D., u vršenju službene radnje - čuvanje javnog reda i mira i
kontrola javnog saobraćaja, koju je preduzimao u okviru svojih ovlašćenja, na
način što je , nakon što je oštećeni radi kontrole  propisno zaustavio  vozilo
marke "G.", reg oznaka PL ... kojim je upravljao njegov brat A., izašao iz
ovog  vozila , prišao oštećenom,  uputio mu riječi: "Nemoj da pišeš prijavu ,
ako je budeš napisao jebat ću ti mater" i ponovo se vratio do vozila,  da bi
nakon što mu je oštećeni naredio da vozilo ne smije pomjerati sa lica mjesta
kako bi sa njega oduzeo reg.tablice i isključio ga iz saobraćaja zbog toga što
nije registrovano, istom prvo uputio prijeteće riječi: "Ako budeš skinuo
tablice jebat ću ti mater, nećeš smjeti u G. da dodješ" a nakon toga ušao u
vozilo , isto stavio u pogon i odvezao ga sa lica mjesta ne postupivši tako po
njegovom naredjenju, da bi se nakon 5 minuta pješke vratio i sa
vodoinstalaterskim kliještima crvene boje i dužine oko 40 cm  koje je držao u
ruci krenuo prema oštećenom govoreći mu : "Jebat ću ti mater, vidjet ćeš ti
kome pišeš nalog, platit ćeš mi za sve ovo , ti ne znaš sa kim si se zakačio"
u čemu ga je spriječio njegov brat A.,  koji ga je rukama gurao unazad ne
dozvoljavajući mu da pridje oštećenom, a nakon što mu je oštećeni izdao
naredjenje da stane kako bi ga lišio slobode i priveo u Ispostavu policije
Plav,  sa obje ruke se uhvatio  za svoj polni organ i kazao mu : "Ovo ću da
podjem sa tobom, ovo ćeš da dobiješ umjesto podataka" nakon čega se udaljio sa
lica mjesta u pravcu kuće Č.  
-čime je izvršio krivično djelo sprečavanje službenog lica u vršenju službene radnje iz čl. 375. st. 3. u vezi st. 1. Krivičnog  zakonika.  
Pa ga sud za izvršeno, na osnovu navedenog zakonskog propisa te primjenom
čl:4,32,36,42,45 i 46 KZ i čl. 374 ZKP  
O S U D J U J E
Na kaznu zatvora u trajanju od 30 (trideset) dana.  
Vrijeme za koje je okrivljeni lišen slobode od 17.10.2011 godine do 18.10.2011
godine, uračunava mu se u izrečenu zatvorsku kaznu.  
Okrivljeni se obavezuje da na ime troškova krivičnog postupka- paušala, plati
iznos od 50,00 (pedeset) eura, u roku od 15 dana po pravosnažnosti presude,
pod prijetnjom prinudnog izvršenja.  
Imovinsko-pravnog zahtjeva za naknadu štete nije bilo.  
O b r a z l o ž e n j e
Osnovno državno tužilaštvo u Plavu, , optužnim predlogom  Kt. br. 79/2011 od
18.10.2011 god. optužilo je B. A., iz sela K., opština P., za krivično djelo
sprečavanje službenog  lica u vršenju službene radnje  iz čl. 375 st.3. u vezi
st.1. KZ.  
Pri podnesenom optužnom predlogu  je sve do kraja krivičnog postupka u svemu
ostala  i zamjenik ODT u Plavu  Rugovac Drita , pa je u završnoj riječi
predložila sudu da okrivljenog B. A., oglasi krivim za navedeno krivično djelo
i osudi ga na  kaznu zatvora u trajanju od 30 dana.  
Oštećeni T. D.,  je u završnoj riječi naveo da se pridružuje krivičnom
gonjenju protiv okrivljenog  ali da ne postavlja nikakav odštetni zahtjev.  
Izjašnjavajući se o optužnom predlogu ODT u Plavu , okrivljeni B.A. priznaje
da se u vrijeme i na mjestu kako je navedeno u dispozitivu optužnog predloga
sa vozilom marke "G." koje je radi kontrole zaustavio oštećeni policajac T.
D., bez njegovog odobrenja udaljio sa lica mjesta,  ali ne priznaje da je
istom prilikom oštećenom prijetio riječima iz optužnog predloga i da ga je
namjeravao napasti sa vodoinstalaterskim kliještima kako ga tereti javna
optužba, tako da nije ni izvršio krivično djelo koje mu je ovom optužbom
stavljeno na teret. Naime, izjašnjavajući se o slučaju za koji je optužen kao
i o okolnostima koje su mu prethodile, okrivljeni B. A. je u svojim odbranama
datim kod Osnovnog državnog tužioca u Plavu i na glavnom pretresu istakao da
ga je dana kada se desio ovaj slučaj, u ranim jutarnjim satima telefonom
pozvao Č. S., iz G., i zamolio ga da dodje do njegove kuće kako bi mu otklonio
kvar na vodovodnoj mreži. Zbog toga je odmah vozilom marke "G. " kojim je
upravljao njegov brat A., pošao u pravcu kuće Č. S. i pored toga što A. nije
imao položen vozački ispit i što vozilo nije bilo registrovano.  Dok su se
vozilom kretali iz pravca sela Kruševo prema Gusinju, kod "dž. Č." koja se
nalazi na samom ulazu u G. ih je radi kontrole zaustavio policajac T. D. Nakon
što je  A.  zaustavio vozilo, policajac T. mu je zatražio na uvid dokumenta i
pozvao ga da izadje iz vozila. Nije mu poznato o čemu su A. i policajac T.
razgovarali ali je nakon 2 - 3 minuta i on zašao iz vozila i prišao kod njih.
Zamolio je T. da A. ne piše prijavu, da bi mu on odgovorio da mu ne ometa
vršenje službe. Tada ga je upitao: "Jesi li ti meni pripremio novac"  misleći
pri tom na 80,00 eura koje mu je T. dugovao na ime izvršenih radova na
vodovodnoj mreži u njegovoj kući u toku 2009 godine. Na ove njegove riječi T.
mu je odgovorio da mu nikada neće dati pare, što ga je jako iznerviralo.  Zbog
toga je pošao prema vozilu, sjeo na mjesto vozača , isto stavio u pogon i sa
njim se odvezao u u pravcu kuće Č. S. Nakon što je vidio  o kakvom kvaru se
radi, pješke se vratio na lice mjesta ostavivši vozilo na ulici ispred kuće Č.
To je učinio kako bi pozvao brata da mu pomogne  prilikom opravke kvara. Pri
tom je u lijevoj ruci nosio vodovodna kliješta "rolcange".Kada je došao do A.
i policajca T., ovaj je tražio od njega da vozilo vrati na mjesto sa kojeg ga
je odvezao   On je to odbio kazavši T.: "Vratit ću vozilo kad ti meni budeš
vratio pare koje mi duguješ " . Tada je T. počeo da viče na njega govoreći mu:
"Ti mene ometaš u službi, koji si ti faktor, ja ću tebe da prijavim za
ometanje" .  Kada se okrenuo i krenuo nazad prema kući Č. S., T. mu je prišao
sa ledja i uhvatio ga za lijevu ruku pokušavajući da mu istu savije na ledja i
napravi mu tz."polugu". Uspio je da mu se otrgne iz ruku i nakon što se
okrenuo prema njemu pitao ga je: "Šta ti ovo pokušavaš . Pošto mu je T.
odgovorio da će ga privesti u policiju, to je  iznerviran ovakvim njegovim
ponašanjem pošao prema kući Č. S. ne obazirući se pri tom na ove njegove
riječi.  Negdje oko 09,30 časova, ispred kuće Č. S. su došli oštećeni T. i
policajac M.  Pozvali su ga da udje u policijsko vozilo kako bi ga priveli u
zgradu Ispostave policije Plav, što je on učinio bez ikakvog otpora.  Dalje je
naveo da je svjestan da se nije smio ovako ponašati prema policajcu T. i da je
to učinio  izrevoltiran njegovim grubim i drskim ponašanjem prema njemu i
bratu. Nadalje je naveo da je razlog ovakvom ponašanju policajca T. D.  prema
njemu taj što mu je isti dugovao novac te što mu je on tražio da mu ovaj novac
vrati.  Na kraju je naveo da mu T. ovaj novac nije nikada vratio iako se zbog
toga obraćao ne samo njemu već i njegovom bratu. U završnoj riječi je još
jednom negirao izvršenje krivičnog djela koje mu je javnom optužbom stavljeno
na teret i predložio sudu da ga za ovo djelo oslobodi od optužbe.  
Sud je cijenio odbranu okrivljenog u dijelu u kojem priznaje da je u vrijeme i
na mjestu kako je navedeno u izreci presude, bez odobrenja oštećenog policajca
Ispostave policije u Plavu T. D.,  sa lica mjesta odvezao vozilo marke "G..."
koje je ovaj kontrolisao,  pa je našao da je ista u svemu u skladu sa
izvedenim dokazima te  je kao takvu  u ovom dijelu u cjelosti  i prihvatio.  
Medjutim,  njegovu odbranu u dijelu da i pored  preduzimanja  takve  radnje
nije izvršio krivično djelo koje mu je javnom optužbom stavljeno na teret, sud
nije mogao prihvatiti, jer je našao da je ista ne samo nejasna i nelogična već
i protivrječna, kako sama sebi tako i izvedenim dokazima .  
Naime, sud je radi provjere odbrane okrivljenog  u dijelu u kojem negira
izvršenje predmetnog krivičnog djela, odnosno radi što pravilnijeg i
zakonitijeg rješavanja ove krivične stvari u dokaznom postupku izveo sledeće
dokaze: saslušao u svojstvu svjedoka oštećenog T. D.  i  svjedoke  B. A.  i Č.
S.,  pročitao potvrdu Ispostave policije Plav, br. sl. od 17.10.2011. god. o
privremenom oduzimanju predmeta od svjedoka B. A. i izvršio uvid u izvod iz
kaznene evidencije za okrivljenog , br. ... od 29.10.2011 god. izdat od Uprave
policije - Područne jedinice Berane, pa je svestranom ocjenom izvedenih dokaza
i njihovim uporedjivanjem sa navodima javne optužbe i odbranom okrivljenog
utvrdio da su činjenice iz činjeničnog opisa izreke presude u svemu dokazane i
da je okrivljeni počinio krivično djelo sprečavanje službenog lica u vršenju
službene radnje iz čl. 375. st.3. u vezi st.1. KZ.  
Ovakvo svoje utvrdjenje i odluku u pogledu krivice i krivično pravne
odgovornosti okrivljenog B. A., za navedeno krivično djelo, sud je zasnovao na
sledećim razlozima:  
U toku krivičnog postupka je nesporno utvrdjeno, kako na osnovu odbrane
okrivljenog tako i na osnovu izvedenih dokaza, da je oštećeni T. D. dana
17.10.2011 god., oko 09,30 časova,  kao policajac Ispostave policije Plav, u
G.u, u ulici "S." u blizini "dž. Č."  zaustavio radi kontrole putničko motorno
vozilo marke "G." kojim je upravljao B. A. i u kojem se na mjestu suvozača
nalazio okrivljeni B. A. Na osnovu odbrane okrivljenog i izvedenih dokaza je
dalje, takodje nesporno utvrdjeno, ne samo da B. A. koji je upravljao ovim
vozilom nije imao položen vozački ispit već i da vozilo marke "G." kojim je
upravljao nije bilo registrovano. Konačno , na osnovu odbrane okrivljenog i
izvedenih dokaza je nesporno utvrdjeno i to da je okrivljeni u jednom momentu,
dok je oštećeni policajac T. još uvijek vršio kontrolu i uzimao podatke od
vozača B. A., bez njegovog odobrenja i dozvole ušao u kontrolisano vozilo ,
isto stavio u pogon i  odvezao ga sa lica mjesta .  
Medjutim, obzirom da je okrivljeni i pored takvog priznanja negirao izvršenje
krivičnog djela koje mu je javnom optužbom stavljeno na teret tvrdnjom da je
sa sa kontrolisanim vozilom napustio lice mjesta bez odobrenja policajca T. D.
iz razloga što mu je isti dugovao 80,00 eura i što nije htio prihvatiti
njegovu molbu da protiv njegovog brata A. ne piše prijavu zbog počinjenog
prekršaja , to je sud radi provjere osnovanosti odbrane okrivljenog u ovom
dijelu izveo sve potrebne dokaze , pa je njihovom uporednom analizom i ocjenom
nesumnjivo utvrdio da je ovakva njegova odbrana ne samo irelevantna za
postojanje predmetnog krivičnog djela već istovremeno i  nejasna, nelogična i
u svemu protivrječna, kako sama sebi tako i sa ostalim izvedenim dokazima, te
je kao takvu nije ni prihvatio.  
Ovo iz razloga jer je čl. 375. stav 1. KZ , predvidjeno da krivično djelo
sprečavanje službenog lica u vršenju službene radnje čini onaj ko silom ili
prijetnjom da će neposredno upotrijebiti silu spriječi službeno lice u vršenju
službene radnje koju preduzima u okviru svojih ovlašćenja ili ga na isti način
prinudi na vršenje službene radnje, dok je stavom 3. istog člana predvidjeno
da kvalifikovani oblik djela iz ovog člana čini ko djelo iz stava 1. učini
prema sudiji ili državnom tužiocu pri vršenju njihove sudijske, odnosno
tužilačke dužnosti ili službenom licu u vršenju poslova javne ili državne
bezbjednosti ili dužnosti čivanja javnog reda i mira, sprječavanja ili
otkrivanja krivičnog djela, hvatanja učinioca krivičnog djela ili čuvanja lica
lišenog slobode, što znači da se radnja predmetnog krivičnog djela sastoji u
sprečavanju službenog lica u vršenju službene radnje primjenom sile ili
prijetnjom da će se sila neposredno upotrijebiti.  
Kako je u konkretnom slučaju nesporno utvrdjeno, ne samo priznanjem samog
okrivljenog već i na osnovu iskaza oštećenog T. D. i svjedoka B. A., da je
okrivljeni B. A. dana kada se desio ovaj slučaj suprotno naredbi oštećenog
policajca T. D.  sa lica mjesta odvezao putničko motorno vozilo marke "G."
koje je ovaj kontrolisao, spriječivši ga na taj način da sa kontrolisanog
vozila oduzme registarske oznake i isto isključi iz saobraćaja zbog toga što
nije bilo registrovano, to je samim tim jasno da je ovakvom svojom radnjom
počinio predmetno krivično djelo i da je svaka njegova odbrana u dijelu da je
to učinio iz razloga što je bio izrevoltiran tim što  mu oštećeni duguje
izvjesnu sumu novca i što mu nije htio prihvatiti molbu da ne piše prijavu za
učinjeni prekršaj protiv njegovog brata B. A. koji je upravljao ovim vozilom
irelevnatna odnosno nebitna za postojanje krivičnog djela koje mu je javnom
optužbom stavljeno na teret. Ovo utoliko prije što se navedeni razlozi zbog
kojih se sa vozilom udaljio sa lica mjesta ne samo ne  mogu smatrati bitnim za
postojanje krivičnog djela koje mu je javnom optužbom stavljeno na teret već
se čak ovi razlozi ne mogu smatrati ni  nezakonitim odnosno grubim
postupanjem službenog lica, zbog kojih se izršilac ovog djela  može osloboditi
od kazne na osnovu stava 5. čl. 375 KZ. Naime, samom radnjom odvoženja
kontrolisanog putničkog vozila marke "G." sa lica mjesta suprotno naredbi
policajca T. D., da to ne smije uraditi , okrivljeni je prema stanovištu ovog
suda i počinio krivično djelo koje mu je stavljeno na teret , jer je na taj
način istog silom spriječio da okonča preduzetu službenu radnju -  oduzimanje
registarskih tablica sa vozila i njegovo isključenje iz javnog saobraćaja
obzirom  da isto nije bilo registrovano, tako da je samim tim i neosnovana
njegova odbrana u dijelu da takvom svojom radnjom nije izvršio ovo krivično
djelo.  
Iz tog razloga sud nije ni prihvatio odbranu okrivljenog B. A. da i pored toga
što je kritične prilike bez odobrenja oštećenog policajca T. D., sa lica
mjesta odvezao putničko motorno vozilo marke "G." kojim je u momentu
zaustavljanja upravljao njegov brat B. A., nije izvršio krivično djelo
sprečavanje službenog lica u vršenju službene radnje , obzirom da tom prilikom
oštećenom policajcu T. D. nije niti prijetio niti ga je namjeravao napasti sa
vodoinstalaterskim kliještima koje je držao u ruci, jer je našao da je odbrana
okrivljenog u ovom dijelu sračunata u cilju izbjegavanja njegove krivično
pravne odgovornosti. Pri tom sud nije prihvatio odbranu okrivljenog B. A. ni u
dijelu da kritične prilike oštećenom policajcu Turković Dobrivoju nije
upućivao prijeteće riječi koje su navedene u optužnom predlogu i istog
namjeravao napasti sa vodoinstalaterskim kliještima koje je držao u ruci, jer
je našao da je i ova njegova odbrana suprotna izvedenim dokazima, iskazima i
kao takva takodje usmjerena na izbjegavanje krivično pravne odgovornosti za
izvršeno krivično djelo.  
Naime, izjašnjavajući se na okolnosti koje su prethodile predmetnom dogadjaju
kao i na okolnosti koje su se odnosile na sam dogadjaj, oštećeni T. D. je u
potpunosti negirao odbranu okrivljenog u dijelu u kojem negira izvršenje
krivičnog djela koje mu je javnom optužbom stavljeno na teret istakavši da ga
je okrivljeni B. A., odvoženjem vozila koje je kontrolisao sa lica mjesta i
pored njegove naredbe da to ne smije uraditi spriječio u vršenju službene
radnje koju je namjeravao izvršiti kao policajac Ispostave policije Plav-
oduzimanje registarskih tablica sa ovog vozila i njegovo isključenje iz
saobraćaja, kako to u slučaju kada se prilikom izvršene kontrole utvrdi da
kontrolisano vozilo nije registrovano nalažu odredbe Zakona o bezbijednosti
saobraćaja na putevima. Tog dana je inače po rasporedu obavljao redovnu
patrolnu dužnost i kontrolu saobraćaja na području Mjesne zajednice G. u
smjeni od 08,00 do 20,00 časova.  Dok je nešto poslije 09,00 časova, u ul. S.,
vršio kontrolu saobraćaja , iz pravca Plava je naišlo vozilo marke "G.". Pošto
je ovo vozilo zaustavio na propisan, prišao je do njega radi vršenja kontrole.
Vozilom je upravljao B. A., a na mjesu suvozača se nalazio okrivljeni B. A.
Nakon što ih je pozdravio, od vozača je zatražio na uvid vozačku i saobraćajnu
dozvolu. Pošto ga je vozač B. A. obavijestio da nema položen vozački ispit i
da vozilo nije registrovano, kazao mu je da izadje iz vozila kako bi sačinio
prijavu za počinjeni prekršaj. Isti je odmah postupio po njegovom nalogu i bez
riječi izašao iz vozila. Po izlasku ga je zamolio da mu ne piše nalog za
kažnjavanje, što je on odbio kazavši mu da mora raditi po zakonu. Istovremeno
mu je rekao da će protiv njega napisati nalog za počinjeni prekršaj i saopštio
mu da sa vozila mora oduzeti registarske tablice i isto isključiti iz
saobraćaja. Tada je iz vozila izašao okrivljeni B. A. i nakon što je prišao do
njih obratio mu se riječima: "Kad ćeš da mi vratiš pare". Nije reagovao na ove
njegove riječi već je nastavio sa sačinjavanjem naloga za kažnjavanje. Pošto
mu je  dalje kazao: "Nemoj da pišeš prijavu, ako je budeš napisao jebat ću ti
mater", okrivljeni se uputio u pravcu vozila sa namjerom da isto odveze sa
lica mjesta. Zbog toga ga je upozorio riječima: "Nemoj da pomjeraš vozilo,
treba da se skinu tablice, nemoj to da radiš odgovarat ćeš za to" da bi  mu na
ove njegove riječi okrivljeni kazao:  "Ako budeš skinuo tablice jebat ću ti
mater i nećeš smjet u G. da dodješ". Odmah nakon  toga je ušao u vozilo , isto
startovao i sa njim se odvezao u pravcu "R."  ulice, onemogućivši ga na taj
način da do kraja sprovede započetu službenu radnju - oduzimanje registarskih
tablica sa vozila i njegovo isključenje iz saobraćaja obzirom da isto nije
bilo registrovano.  Nakon nekih 5 minuta se ponovo vratio kod njih pješke
držeći u ruci vodoinstalaterska kliješta "papagajke" crvene boje. Kada mu je
prišao na udaljenosti od oko 1,5 m , podigao je iznad glave ruku u kojoj je
držao kliješta i kazao mu: "Jebat ću ti mater".  U tom momentu je izmedju njih
stao njegov brat A. i rukama ga gurao unazad sprečavajući ga da mu pridje. Pri
tom mu je govorio: "Šta radiš to, duše ti očine skloni se, za ovo ćeš da
odgovaraš, nalog ću ja da platim". Nakon toga okrivljeni A. se okrenuo od njih
i rekao mu: "Jebat ću ti mater, vidjet ćeš ti kome pišeš nalog, platit ćeš mi
za sve ovo, ti ne znaš s kim si se zakačio". Tada ga je obavijestio da će ga
lištii slobode radi privodjenja u Ispostavu policije Plav,  da bi se
okrivljeni odmah nakon toga sa obje ruke uhvatio svoj polni organ i uputio mu
riječi: "Ovo ću da podjem sa tobom , ovo ćeš da dobiješ umjesto podataka",  ne
postupivši ni tada po njegovom nalogu. Kako se za svo to vrijeme izmedju njih
dvojice nalazio brat okrivljenog koji ga je sprečavao da fizički nasrne na
njega , to iz tog razloga prema okrivljenom nije ni mogao upotrijebiti fizičku
silu radi njegovog privodjenja. I tada je više puta naredio okrivljenom da
vozilo vrati na lice mjesta kako bi odradio započetu službenu radnju, što je
on svaki put odbio. Zbog toga nije ni izvršio preduzetu službenu radnju jer i
pored toga što je protiv vozača B. A. sačinio kazneni nalog koji mu je ovaj
lično potpisao, sa vozila nije mogao  oduzeti registarske tablice i isto
isključiti iz javnog saobraćaja  što je takodje trebao uraditi u okviru svoje
službene radnje. Inače, nakon što se  okrivljeni po drugi put udaljio sa lica
mjesta , o ovom slučaju je obavijestio dežurnu službu Ispostave policije Plav.
Po instrukcijama iz dežurne službe je sačekao policijsko vozilo sa kojim je
upravljao kolega M. D. , nakon čega su njih dvojica zajedno pošli u  pravcu
kuće Č. u kojem pravcu se  sa vozilom  udaljio okrivljeni. Nakon što su u
blizini kuće Č. primijetili vozilo marke "G." i okrivljenog B. A.,  zaustavili
su svoje vozilo i obojica izašli iz njega. Tada je kolega M. naložio
okrivljenom da podje sa njima istovremeno mu saopštavajući da je lišen slobode
. Okrivljeni je odmah postupio po naredjenju kolege M. i bez bilo kakvog
otpora ušao u policijsko vozilo   nakon čega su ga priveli u zgradu Ispostave
policije Plav. Tek nakon toga,  tačnije oko 13,00 časova, je sa kolegama
završio započetu službenu radnju - skidanje i oduzimanje registarskih tablica
sa vozila marke "G." vlasništvo  B., koje je bilo dovezeno i parkirano  ispred
zgrade Ispostave policije u Plavu, o čemu je B. A. izdata potvrda.  
Svojom izjavom u dijelu da je nakon što  je policajac T. D. radi kontrole
zaustavio vozilo marke "G." kojim je upravljao  te nakon što je za počinjeni
prekršaj protiv njega počeo sa pisanjem prijave okrivljeni B. A. bez njegovog
odobrenja ponovo ušao u zaustavljeno vozilo, isto stavio u pogon i  sa njim
se udaljio sa lica mjesta prema "R." ulici, odbranu okrivljenog kojom negira
izvršenje krivičnog djela koje mu je javnom optužbom stavljeno na teret je
obezvrijedio i svjedok B. A., pa i ova činjenica takodje ide u prilog
neosnovanosti takve odbrane okrivljenog. Naime, izjašnjavajući se o predmetnom
slučaju kao i  o okolnostima koje su mu prethodile, svjedok B. A. je istakao
da je nakon zaustavljanja vozila kojim je upravljao te nakon što mu je
policajac T. D. zatražio na uvid vozačku i saobraćajnu dozvolu istom saopštio
da nema položen vozački ispit i da vozilo nije registrovano.  Zbog toga ga je
pomenuti policajac pozvao da izadje iz vozila kako bi mu napisao prijavu za
učinjeni  prekršaj, što je on i učinio. Pri tom je zamolio policajca T. da mu
ne piše prijavu ali se on nije obazirao na ovu njegovu molbu. Tada je iz
vozila izašao i okrivljeni A. i nakon što je prišao do njih i on je takodje
zamolio policajca T. da mu ne piše prijavu.  Pošto se  T. nije obazirao ni na
ove njegove riječi , okrivljeni je pošao do vozila, isto stavio u pogon i bez
odobrenja T. se sa njim odvezao u pravcu kuće Č. On je i dalje ostao na licu
mjesta kako bi sačekao sačinjavanje zapisnika o počinjenom prekršaju. Poslije
10 minuta, okrivljeni A. je pješke  došao do njih držeći u ruci
vodoinstalaterska kliješta. Nakon što je policajcu T. prišao na oko 1 m,
počeo je da se raspravlja sa njim u vezi novca koji mu je ovaj dugovao od
ranije. Pri tom nije čuo nikakve psovke niti od strane okrivljenog niti od
strane policajca. Inače, kada bi im god okrivljeni prišao on je stajao izmedju
njega i policajca T. gurajući okrivljenog rukama unazad i istovremeno mu
govoreći da se udalji od njih.  U jednom trenutku policajac T. je kazao
okrivljenom da će ga privesti i nakon što mu je sa ledja uhvatio ruku kako bi
mu napravio tzv. "polugu", okrivljeni mu se istrgao i rekao mu: "Nećeš me ti
privesti".  Nakon toga je otišao u pravcu kuće Č. Dalje je naveo da je nakon
što je policajac T. sačinio zapisnik o izvršenoj kontroli , ovaj zapisnik
lično potpisao bez ikakvih primjedbi.  Na kraju je naveo  da se policajac T.D.
za svo to vrijeme ponašao kulturno i po propisima i to kako prilikom
zaustavljanja vozila kojim je upravljao tako i prilikom pisanja prijave za
učinjeni prekršaj protiv njega, tako da ni u tom dijelu nema nikakve zamjerke
prema njemu. Takvom svojom izjavom svjedok B. A. je obezvrijedio odbranu
okrivljenog B.A. ne samo u dijelu u kojem negira izvršenje krivičnog djela
koje mu je javnom optužbom stavljeno na teret već i u dijelu  da izmedju njega
i oštećenog policajca T. nije bilo nikave svadje,  da se pomenuti policajac
kritične prilike i prema njemu i prema okrivljenom ponašao drsko i grubo i da
je takvo njegovo ponašanje  ustvari i bilo razlog okrivljenom da sa lica
mjesta odveze  kontrolisano vozilo prije nego što je policajac T. u potpunosti
sproveo planiranu službenu radnju .  
Što se tiče svjedoka Č. S., kao što je već navedeno ovaj svjedok nije
prisustvovao niti prilikom zaustavljanja  vozila marke "G." kojim je kritične
prlike upravljao B. A. od strane policajca T. D.,  niti prilikom odvoženja
ovog vozila sa lica mjesta od strane okrivljenog B. A., tako da se iz tog
razloga nije ni mogao izjasniti na ove okolnosti. Medjutim, svojom izjavom u
dijelu da je negdje oko 10,00 časova, naišao pored "dž. Č." i tom prilikom
pored ove džamije primijetio policajca u uniformi T. D. i okrivljenog B. A.
kako se medjusobno guraju dok se prisutni B. A. nalazio izmedju njih i
razdvajao ih , je ne samo potvrdio navode javne optužbe u pogledu  ponašanja
okrivljenog kritične prilike  već ujedno i negirao odbranu okrivljenog u
dijelu da je ovaj svjedok prisustvovao cjelokupnom predmetnom dogadjaju zbog
čega ga je i predložio za svjedoka. Naime, izjašnjavajući se na okolnosti koje
su mu poznate u vezi sa predmetnim slučajem  svjedok Č. S. se u svojoj izjavi
izjasnio samo na okolnosti koje su se desile nakon što se okrivljeni B. A.
poslije odvoženja vozila marke "G." vratio na lice mjesta pješke , koje
okolnosti se nijesu odnosile na sam predmetni dogadjaj i kao takve nijesu ni
bile bitne za odlučivanje o predmetnoj krivičnoj stvari, zbog čega sud iskaz
ovog svjedoka nije posebno niti cijenio niti obrazlagao.  
Konačno, na osnovu potvrde Ispostave policije Plav, br. sl. od 17.10.2011 god.
je utvrdjeno da je ovlašćeni policijski službenik ove Ispostave  navedenog
dana, što znači dana kada se desio predmetni dogadjaj, od brata okrivljenog B.
A., B. A., oduzeo vodovodna kliješta "papagajke" crvene boje, čime je
potvrdjen iskaz oštećenog policajca T. D. i u dijelu da mu je okrivljeni A.
kritične prilike prijetio i sa ovim kliještima, kako ga takodje tereti javna
optužba.  
Dakle, kako proizilazi iz iskaza oštećenog T. D. i svjedoka B. A., koje iskaze
je u ovom dijelu sud inače u potpunosti prihvatio ocijenivši ih jasnim,
logičnim i što je najbitnije medjusobno saglasnim,  oni su ovakvim svojim
isakzima ne samo potvrdili priznanje okrivljenog da je kritične prilike vozilo
marke "G." odvezao sa lica mjesta bez odobrenja oštećenog T. već su
istovremeno i obezvrijedili odbranu okrivljenog  da je to učinio zbog njegovog
drskog i bezobzirnog ponašanja u odnosu na njega i svjedoka B. A. te da samim
tim nije ni izvršio krivično djelo koje mu je javnom optužbom stavljeno na
teret.  
Zbog svega izloženog  sud odbranu okrivljenog B. A. u dijelu u kojem negira
izvršenje krivičnog djela koje mu je javnom optužbom stavljeno na teret kao i
iskaz svjedoka B. A. u dijelu da okrivljeni kritične prilike oštećenom
policajcu T. D. nije prijetio na način koji mu se stavlja na teret  nije
prihvatio kao osnovane , već je našao da su isti sračunati na zaštitu
okrivljenog od krivično pravne odgovornosti za izvršeno  krivično djelo.  U
prilog neosnovanosti odbrane okrivljenog i iskaza svjedoka B. A. u ovom dijelu
ide, kao što je već navedeno,  i sama izjava ovog svjedoka u ostalom dijelu
tj. u dijelu da se oštećeni policajac T. D. kritične prilike ponašao
profesionalno i korektno  i da je za svo vrijeme dešavanja ovog dogadjaja
stajao izmedju okrivljenog i oštećenog i rukama odgurivao okrivljenog unazad
ne dozvoljavajući mu na taj način da pridje oštećenom,  jer se u vezi sa
takvom njegovom izjavom postavlja logično pitanje zbog čega je branio
okrivljenom da pridje oštećenom  ukoliko nije bilo nikakvih prijetnji sa
njegove strane i ukoliko nije postojala opasnost da isti  fizički nasrne na
oštećenog.  
Kako iz svega izloženog proizilazi da u pogledu utvrdjivanja krivičnog djela
koje je javnom optužbom stavljeno na teret okrivljenom B. A., nakon
sprovedenog dokaznog postupka i ocjene izvedenih dokaza, nije bila sporna
nijedna činjenica, sud je stao na stanovište da su činjenice iz činjeničnog
opisa izreke presude u svemu dokazane i da je okrivljeni počinio predmetno
krivično djelo.  
Ocjenjujući pravno utvrdjeno činjenično stanje, sud nalazi da su u radnji
okrivljenog činjenično opisanoj u izreci presude sadržani svi bitni elementi,
subjektivni i objektivni, krivičnog djela sprečavanje službenog lica u vršenju
službene radnje iz čl. 375 st.3. u vezi st.1. KZ, pa mu je za izvršeno
krivično djelo i izrekao kaznu bliže opisanu u izreci presude. Ovo iz razloga
jer se radnja izvršenja krivičnog djela koje je počinio okrivljeni sastoji u
tome što je u vrijeme i na mjestu, kako je navedeno u izreci presude,
upotrebom sile spriječio oštećenog T. D., policajca Ispostave policije u
Plavu, u vršenju službene radnje koju je preduzeo u okviru svojih ovlašćenja -
zaustavljanje i kontrola vozila marke "G." kojim je upravljao njegov brat B.
A.,  na način  koji je takodje opisan u izreci presude. Naime, nesporno
utvrdivši da je oštećeni T. D.  u svojstvu službenog lica - policajca
Ispostave policije Plav , bio na redovnom obavljanju dužnosti, da je u
konkretnom slučaju vršio službenu radnju tj. zaustavljanje i kontrolu vozila
marke "G."kojim je upravljao brat okrivljenog B. A.  i da je u tome spriječen
silom od strane okrivljenog koji se nalazio u vozilu , na način što je isti i
pored njegove naredbe da to ne radi ovo vozilo odvezao sa lica mjesta
spriječivši ga tako da započetu službenu radnju dovrši oduzimanjem
registrarskih tablica vozila i njegovim isključenjem iz saobraćaja zbog što
nije bilo registrovano,  jasno je da svi ovi elementi čine biće krivičnog
djela sprečavanje službenog lica u vršenju službene radnje iz čl. 375 st.3 u
vezi st.1. KZ. Naime, jasno je da je u konkretnom slučaju okrivljeni B. A.,
upotrebom sile u vidu stavljanja vozila u pogon i njegovog odvoženja sa lica
mjesta bez odobrenja oštećenog policajca T. D., istog spriječio u vršenju
planirane službene radnje - oduzimanje registarskih tablica sa vozila  i
njegovo isključenje iz saobraćaja zbog toga što isto nije bilo registrovano,
kako to predvidjaju odredbe čl. 298. st. 3 i čl. 300 stav 1. Zakona o
bezbijednosti saobraćaja na putevima,  čime je takvom svojom radnjom i počinio
navedeno krivično djelo.  
Sud je cijenio i vinost odnosno psihički odnos okrivljenog u odnosu na radnju
izvršenja predmetnog krivičnog djela, pa je našao da je okrivljeni  prilikom
izvršenja ovog djela postupao sa direktnim umišljajem. Okrivljeni  je bio
svjestan ne samo činjenice da je oštećeni T. D., koji je kritične prilike
zaustavio i kontrolisao vozilo u kojem se nalazio kao saputnik, to činio kao
službeno lice -  policajac Ispostave policije Plav  već i da upotrebom sile na
način kako je to inače učinio istog sprečava u vršenju službene radnje-
kontrole ovog vozila, oduzimanja registarskih tablica sa njega  i njegovog
isključenja iz javnog saobraćaja, pa je i pored takve svijesti suprotno
njegovoj naredbi  isto odvezao sa lica mjesta ne dozvolivši mu  na taj način
da izvrši započetu  službenu radnju, čime je i manifestovao svoje htjenje za
nastupanje zabranjene posledice odnosno za izvršenje predmetnog krivičnog
djela.  
Prilikom izbora, vrste i visine krivične sankcije koju treba primijeniti prema
okrivljenom za učinjeno krivično djelo, sud je pored težine, načina izvršenja
i društvene opasnosti krivičnog djela uzeo u obzir i stepen krivične
odgovornosti okrivljenog  kao i sve ostale okolnosti koje su relevantne u tom
pogledu. Tako je od olakšavajućih okolnosti sud okrivljenom  cijenio i uzeo u
obzir: da je nezaposlen , da je lošeg imovnog stanja i da ranije nije
osudjivan, pa je u nedostatku otežavajućih okolnosti na njegovoj strani našao
da u konkretnom slučaju ima mjesta primjeni kazne ispod zakonskog minimuma
propisanog za predmetno krivično djelo, zbog čega  mu je shodno čl. 45 i 46 KZ
izrekao kaznu zatvora u trajanju od 30 dana,  iako je zakonski minimum za ovo
krivično djelo 6 mjeseci.  
Sud je uvjerenja da je izrečena kazna srazmjerna težini izvršenog krivičnog
djela i stepenu krivično  pravne odgovornosti okrivljenog te da će se  u
konkretnom slučaju i ovako ublaženom kaznom, u okviru opšte svrhe izricanja
krivičnih sankcija predvidjene čl. 4. st.2 KZ, postići svrha kažnjavanja
propisana čl. 32 istog Zakona. Osnovano se može očekivati da će izrečena kazna
pozitivno djelovati na prevaspitanje okrivljenog i da će ista uticati na njega
da ubuduće ne vrši krivična djela.  
Na osnovu čl. 51 st.1. KZ,vrijeme za koje je okrivljeni B. A. lišen slobode
tj. zadržan od 17.10.2011 god. do 18.10.2011 god., po rješenju Osnovnog
državnog tužilaštva Plav, Kt.br. 79/2011 od 17.10.2011 god. , uračunato mu je
u izrečenu kaznu zatvora.  
Odluka o troškovima krivičnog postupka je zasnovana na odredbi čl. 229 st.1.
ZKP. Troškovi krivičnog postupka- paušalni iznos od 50,00 eura, odmjeren je s
obzirom na složenost i trajanje krivičnog postupka te obzirom na imovno stanje
okrivljenog,  shodno čl. 226 st.3. ZKP.  
Imovinsko-pravnog zahtjeva za naknadu štete nije bilo.  
Na osnovu iznijetih razloga odlučeno je kao u izreci presude.  
OSNOVNI SUD U PLAVU
Dana 23.12.2011 godine  
Zapisničar
S U D I J A
Senada Radončić
Hilmija Sujković  
PRAVNA POUKA:
Protiv ove presude nezadovoljna stranka
ima pravo žalbe u roku od 8 dana od dana
prijema iste preko ovog sudaVišem sudu B. Polje.  
DNA: 1 x ODT u Plavu
           1 x okrivljenom B. A.
           1 x oštećenom T. D.   