K.br. 56/10
U IME CRNE GORE
OSNOVNI SUD U DANILOVGRADU kao krivični, po sudiji Vladimiru Novoviću, kao
pojedincu, uz učešće Slobodanke Bojanić, kao zapisničara, u krivičnom predmetu
protiv okrivljenog Z.M.a iz D., zbog krivičnog djela teška tjelesna povreda iz
čl.151 st.1 KZ, odlučujući po optužnici Osnovnog državnog tužilaštva iz
Podgorice Kt.br.353/08 od 03.12.2008.godine, koju je na glavnom pretresu
zastupala Snežana Šišević, zamjenik ODT-a iz Podgorice, nakon održanog glavnog
i javnog pretresa dana 26.12.2011.godine, u prisustvu zastupnika optužbe,
okrivljenog i oštećenog Z.S.a, donio je dana 29.12.2011.godine i istog dana
javno objavio  
P R E S U D U
Okrivljeni Z.M., od oca N. i majke I., rodjene R., rođen ...godine u B., sa
mjestom prebivališta u D. - M., državljanin Crne Gore, penzioner, oženjen,
otac troje djece, pismen, završio srednju školu, vojsku služio 1973.godine u
Ohridu, vodi se u vojnoj evidenciji u Podgorici, srednjeg imovnog stanja, kome
je presudom Opštinskog suda u Ivangradu K.br.21/74 od 25.07.1974.godine zbog
krivičnog djela iz čl.254 st.1 KZ izrečena uslovna osuda kojom mu je utvrđena
kazna zatvora u trajanju od 10 dana sa rokom provjere od 1 godine, koja osuda
je brisana,  
Na osnovu čl.373 tač.1 ZKP-a u vezi čl.10 st.1 i 2 KZ-a,  
OSLOBAĐA SE OD OPTUŽBE
Da je:  
Dana 06.02.2004.godine, ispred prodavnice "7." u S.u, opština D., odbijajući
od sebe istovremen protivpravan napad, teško tjelesno povrijedio oštećenog
Z.S.a, na način što je nakon kraće rasprave sa oštećenim, nakon što ga je
oštećeni udario stisnutom pesnicom u predjelu glave, nanoseći mu laku tjelesnu
povredu u vidu rane posjekotine kože čela iznad obrve lijevog oka, oštećenom
zadao jedan udarac pesnicom u predjelu lijeve strane lica nanoseći oštećenom
tešku tjelesnu povredu u vidu nagnječenja lijeve strane lica te preloma lijeve
jagodične kosti,  
- čime bi počinio krivično djelo teška tjelesna povreda iz čl.151 st.1 KZ u
vezi čl.10 st.1 i 2 KZ.  
Na osnovu čl.230 st.1 ZKP-a, troškovi krivičnog postupka padaju na teret
budžetskih sredstava suda.  
Na osnovu čl.239 st.3 ZKP-a, oštećeni Z.S. se radi ostvarivanja imovinsko-
pravnog zahtjeva upućuje na parnični postupak.  
O b r a z l o ž e nj e
Optužnicom ODT-a Podgorica Kt.br.353/08 od 03.12.2008.godine, okrivljenom
Z.M.u stavljeno je na teret izvršenje krivičnog djela teška tjelesna povreda
iz čl.151 st.1 KZ. Zastupnik optužbe je u završnoj riječi precizirao
činjenični opis krivičnog djela, dok je pravna kvalifikacija ostala ista.
Predložio je da sud okrivljenog oglasi krivim i osudi na kaznu u zakonom
propisanim granicama.  
Okrivljeni Z.M. u odbrani datoj u istražnom postupku u bitnom je naveo da ne
želi da dả svoj iskaz, obzirom da je povodom predmetnog dogadjaja već vodjen
krivični postupak, koji je pravosnažno okončan, a u kom su Z.S. i njegov sin
osudjeni na zatvorske kazne.  
Okrivljeni Z.M. u odbrani datoj na glavnom pretresu u bitnom je naveo da je
kritičnog dana svratio u prodavnicu "7." u S.u, kako bi popio pivo. Sjeo je
ispred prodavnice zajedno sa D2.em. U jednom momentu, prišao je oštećeni Z.S..
Pojasnio je da je dva-tri mjeseca prije predmetnog dogadjaja imao neki
razgovor sa sinom oštećenog Z.S.a, Z.B.om, a koji se odnosio na to da Z.B.
pomjeri svoje vozilo, kako bi on prošao i nasuo gorivo, što je ovaj i učinio.
Poslije toga, poznato mu je da je oštećeni Z.S. dolazio kod njega kući da ga
traži. Nakon što je oštećeni Z.S. prišao, tvrdi da je on Z.S.u kazao da nema
potrebe da ih svadja Z.B.. Dok je to govorio, stojao je iznad stola, gdje je
prethodno sjedio, a tu je bio i D2.. Tada ga je oštećeni Z.S. udario
zatvorenom pesnicom u predjelu glave. Odmah potom sa ledja prišao je Z.B. i
udario ga je u butnu kost desne noge, kojom prilikom mu je istu polomio. Od
tog momenta više se ničega nije sjećao. Zbog zadobijene povrede liječen je 21
dan u KC CG u P.. U krivičnom postupku koji je vodjen pred Osnovnim sudom u
Danilovgradu, zbog tjelesne povrede koja mu je nanijeta, okrivljeni Z.B. je
oglašen krivim i osudjen je na kaznu zatvora, dok je Z.S. oslobodjen od
optužbe. Istakao je da je moguće da je Z.S. predmetnu povredu zadobio u nekom
drugom dogadjaju.  
Sud je u dokaznom postupku na glavnom pretresu pročitao iskaz svjedoka-
oštećenog Z.S.a sa zapisnika o saslušanju svjedoka Ki.br.23/08 od
15.09.2008.godine i sa glavnih pretresa od 30.09.2009.godine,
11.10.2010.godine i 24.02.2011.godine, saslušao svjedoka D2. Ž., izvršio uvid
u spise predmeta Osnovnog suda u Danilovgradu K.br.75/06,   pročitao nalaz i
mišljenje vještaka sudsko-medicinske struke dr B.B.a Ki.br.24/04 od
23.02.2004.godine, sa glavnog pretresa K.br.51/04 od 02.06.2005.godine, sa
glavnog pretresa od 11.10.2010.godine i sa glavnog pretresa od
24.02.2011.godine, pročitao nalaz i mišljenje vještaka medicinske struke
specijaliste za ORL i MFH dr K.V.a od 15.10.2010.godine i sa glavnog pretresa
od 24.02.2011.godine, pročitao nalaz i mišljenje Sudsko-medicinskog odbora
Medicinskog fakulteta Univerziteta Crne Gore od 10.05.2011.godine i
pojašnjenje ovlašćenog predstavnika ove ustanove prof.dr M.Š.sa glavnog
pretresa od 21.06.2011.godine, saslušao vještaka sudsko-medicinske struke dr
B.B.a, saslušao vještaka medicinske struke specijalistu za ORL i MFH dr K.V.a,
saslušao ovlašćenog predstavnika Sudsko-medicinskog odbora Medicinskog
fakulteta Univerziteta Crne Gore prof.dr M.Š.i pročitao izvod iz kaznene
evidencije Uprave policije PJ Berane br.03/1-245-3278/1 od 22.07.2009.godine,
izdat na ime okrivljenog Z.M.a.  
Svjedok-oštećeni Z.S. u iskazu datom u istražnom postupku i na glavnom
pretresu od 30.09.2009.godine u bitnom je naveo da je dana 06.04.2004.godine
došao do blizu prodavnice "7." u S.u. Ispred prodavnice su sjedjeli okrivljeni
Z.M. i svjedok D.Ž. i pili su pivo. Kada je bio na udaljenosti od oko 10
metara od prodavnice, prema njemu se uputio okrivljeni Z.M.. Pitao je
okrivljenog Z.M.a šta je to bilo izmedju njega i Z.B.a prethodne večeri i još
je kazao okrivljenom Z.M.u da mu se izvinjava ukoliko je njegov sin B2. bio
nešto kriv, ali da su mu prisutni ljudi saopštili da je on napao njegovog
sina. Sjeća se da ga je zatim okrivljeni Z.M. pitao da li vjeruje sinu, a
zatim su nastavili razgovor. U toku razgovora naišao je vozilom njegov sin
Z.B. i zaustavio se. Tom prilikom, Z.B. je ispričao dogadjaj od prethodne
večeri. Rekao je sinu B2.u da ide i da ta prepirka prestane, a isto to rekao
je i okrivljenom Z.M.u, obzirom da je počeo da gubi strpljenje. Z.M. se uputio
prema prodavnici. On je pošao za okrivljenim Z.M.om kako bi obavio trgovinu.
Vidio je da je okrivljeni Z.M. stao za stolom gdje je prethodno sjedio, pa
kada je prošao pored njega, okrivljeni Z.M. je uzeo pivsku flašu i kazao je
"Nećete Z. kako ste naučili, jebat ću vam majku". Tvrdi da je potom zadobio
udarac flašom u predjelu lijeve ruke, a u poziciji kada je podigao ruku da ga
flaša ne bi pogodila u glavu. Potom ga je okrivljeni Z.M. udario stisnutom
šakom u predjelu lica i polomio mu je jagodičnu kost. Istakao je da je Z.M.
istovremeno zamahnuo i nogom da ga udari, da ga je promašio i da je udario
nogom u stub od loze. Pojasnio je da je, nakon što ga je okrivljeni Z.M.
udario, istom uzvratio udarac i to u desno rame.  
Svjedok-oštećeni Z.S. u iskazu datom na glavnom pretresu od 11.10.2010.godine
i 24.02.2011.godine, u bitnom je naveo da je dana 06.02.2004.godine, oko
17-18,00 časova, došao ispred jedne prodavnice u S.u. Ispred prodavnice
primijetio je okrivljenog Z.M.a i još jednog čovjeka. Sjeća se da su obojica
stojali i da su pili za nekim plastičnim stolom. Odmah do ovog stola, odnosno
ćoška od stola nalazio se stub od kreveta za lozu. Tvrdi da se u tom momentu
nalazio udaljen od prodavnice jedno 7 do 8 metara. Tada je kazao: "Dobar dan
ljudi". Ove riječi je uputio Z.M.u i ovom čovjeku koji je bio sa njim. Sa te
iste udaljenosti pitao je Z.M.a zašto se svadjao sa njegovim sinom. Okrivljeni
Z.M. mu na to nije odgovorio, već se uputio  prema njemu i došao je kod njega
na asfalt. Tom prilikom okrivljeni Z.M. mu je ispričao šta je bilo izmedju
njega i B2.a. Tokom tog razgovora u jednom momentu naišao je B2., službenim
kombijem mljekare "I2.", stao je pored njega i okrivljenog Z.M.a i pitao je:
"Šta ćete ovdje?".  Kazao je svom sinu B2.u "B2.e, ispričaj šta je bilo
izmedju tebe i Z2.".  Tada je okrivljeni Z2. prišao njegovom sinu, uhvatio se
za vrata, odnosno prozor kombija i jednom nogom je stao na stopu koja služi za
penjanje u kombi. Čuo je da je njegov sin rekao Z.M.u "Napao si me nijesi
trebao". Zatim je Z.M.u rekao: "Dobro je Z3., nijesi trebao, ja sam mojoj
djeci i otac i majka". Na to je okrivljeni Z.M. kazao "Prepusti to meni, on
više nije mali". Kada je okrivljenog Z2. pitao šta to znači, sjeća se da je
okrivljeni Z2. ponovo kazao prepusti ga ti meni. Shvatio je to u smislu da
okrivljeni Z2. hoće da se obračuna sa njegovim sinom, kao što je i prethodno
htio da se obračuna sa njim na benzinskoj pumpi. Nije bilo vike i galame i
pričalo se normalnim tonom. U jednom momentu okrivljeni Z2. je krenuo u pravcu
prodavnice, pa se zatim vratio do vozila njegovog sina. Opomenuo je
okrivljenog Z2.a da ide svojim poslom. Vidio je da je Z.M. pošao prema
prodavnici, a svom sinu B2.u je kazao da ide. Zatim je za okrivljenim Z2.em
otišao prema prodavnici kako bi kupio neko piće. Dok se okrivljeni Z2. vraćao
prema prodavnici, čuo je da je isti kazao "Z., jebaću vam majku". Nakon toga
na ulazu u prodavnicu kazao je okrivljenom Z2.u "Z3. šta će ti to, šta nas
psuješ". Istog momenta, okrivljeni Z2. je uzeo pivsku flašu koja se nalazila
na stolu, zamahnuo je ovom flašom i gadjao ga je u predjelu glave. Nije ga
pogodio, jer je instiktivno podigao lijevu ruku i flaša ga je okrznula u
predjelu lijeve nadlaktice. Krenuo je u pravcu okrivljenog Z.M.a. U tom
momentu, okrivljeni Z.M. ga je udario stisnutom pesnicom u predjelu lijeve
jagodične kosti i istovremeno je zamahnuo nogom da ga udari. Izmakao se i
udario je okrivljenog Z.M.a stisnutom pesnicom  u predjelu glave ili ramena.
Poslije toga vidio je da se okrivljeni Z.M. uhvatio rukama za stub od loze,
čuo je da je kazao "D3. slomih nogu", a zatim se spustio na zemlju i sjeo.
Odmah pored stuba od loze nalazila se rupa dubine 10 -15 do 20 cm i prečnika
metar do metar i po. Svjedok-oštećeni Z.S. upoznat na različitosti u odnosu na
iskaz dat na zapisniku o saslušanju svjedoka Ki.br.23/08 od 15.09.2008.godine,
obzirom da je u tom iskazu naveo "Promašio me i udario nogom u stub od loze",
a da takvu činjenicu nije pominjao na glavnom pretresu, kazao je da je moguće
da je nešto ispustio, a da je tačno da je okrivljeni Z.M. kada ga je promašio
udario nogom u željezni  stub od loze. Pojasnio je da je odmah nakon što je
zadobio udarac pesnicom od okrivljenog Z.M.a, osjetio bol koja nije bila nekog
jačeg intenziteta, a da je po proteku jednog do dva sata od povrjedjivanja bol
bila veoma jaka. Tvrdi da je imao otok, koji je bio vidljiv, da mu je potekla
krv iz nozdrva i da se krv vidjela na gornjem dijelu trenerke. Istakao je i da
je prvi put rendgenski sniman 09.02.2004.godine u vremenu od 10 do 11 časova,
a da je nakon toga priveden kod istražnog sudije, te da je ukupno dva puta
rendgenski snimao povrijedjeno područje glave. Pridružio se krivičnom gonjenju
protiv okrivljenog i tražio je naknadu štete u iznosu od 10.000,00 eura.  
Svjedok D.Ž. u iskazu datom na glavnom pretresu u bitnom je naveo da je
kritičnom prilikom zajedno sa okrivljenim Z.M.om stajao ispred prodavnice,
koja se nalazi u S.u. Sjeća se da su on i okrivljeni Z.M. naručili po jedno
pivo. U jednom momentu primijetio je oštećenog Z.S.a kako ide lokalnim putem
iz pravca G.C. u pravcu M.. Prodavnica ispred koje je sa okrivljenim Z.M.om
stajao, nalazila se na jedno 7-8 metara od ovog puta. Čuo je da je oštećeni
Z.S. ironično kazao okrivljenom Z.M.u "Z2.u, kako si" ili "Z2.u, što radiš".
Poslije toga oštećeni Z.S. je pozvao okrivljenog Z.M.a da nešto razjasne.
Okrivljeni Z.M. je otišao do puta gdje je bio oštećeni Z.S.. Čuo je da je bilo
neke rasprave izmedju njih. Primijetio je da je na putu nekim vozilom naišao i
sin oštećenog Z.S.a, Z.B.. Nakon što je oštećeni Z.S. zaustavio vozilo kojim
je upravljao njegov sin, iz tog vozila je na put izašao Z.B.. Rasprava se
nastavila izmedju okrivljenog Z.M.a, oštećenog Z.S.a i Z.B.a.  Ubrzo se
okrivljeni Z.M. okrenuo i vratio se ispred prodavnice. U momentu kada je
okrivljeni Z.M. došao ispred prodavnice, vidio je da je oštećeni Z.S. krenuo
prema mjestu gdje su stajali jedan pored drugog on i okrivljeni Z.M.. Kada je
oštećeni Z.S. prišao mjestu gdje su stajali, okrivljeni Z.M. se pomjerio jedno
metar i po do dva i stao je ispred oštećenog Z.S.a. Tom prilikom okrivljeni
Z.M. je kazao "Što je Z., što je Z.". Sjeća se da okrivljeni Z.M. nije imao
ništa u rukama. Vidio je da je oštećeni Z.S. stisnutom pesnicom desne ruke
udario okrivljenog Z.M.a u predjelu sljepoočnice, a dok su stajali licem
okrenuti jedan prema drugom. Nakon tog udarca koji je oštećeni Z.S. zadao
okrivljenom Z.M.u, krenuo je u njihovom pravcu, kako bi ih razdvojio. Stao je
ispred oštećenog Z.S.a, a u tom momentu okrivljeni Z.M. je ležao na betonskoj
podlozi iza njegovih ledja. Čuo je da je okrivljeni Z.M. kazao da mu je noga
slomljena. Uspio je nekako da odgura oštećenog Z.S.a, a zatim je Z.B.u i
oštećenom Z.S.u kazao da se udalje, a iz razloga kako bi pružio pomoć
okrivljenom Z.M.u. Prije nego što je odgurao Z.S.a, čuo je i da je okrivljeni
Z.M. kazao Z.B.u da ga ne podiže. Nakon što su se oštećeni Z.S. i Z.B.
udaljili sa mjesta dogadjaja, prišao je okrivljenom Z.M.u i vidio je da mu je
noga u nekom neprirodnom položaju. Uz pomoć nekih lica koja su naišla,
smjestio je okrivljenog Z.M.a u svoje vozilo i prebacio ga je u Urgentni
centar KC CG u Podgorici. Pojasnio je da poznaje i okrivljenog Z.M.a i
oštećenog Z.S.a, da je primijetio rasjekotinu u predjelu lijeve sljepoočnice
okrivljenom Z.M.u u momentu kada je okrivljeni ležao i da je iz te rasjekotine
točila krv. Istakao je da je u momentu kada je gurao Z.S.a vidio njegovo lice
i na licu Z.S.a nije primijetio povrede. Nakon 4 do 5 dana od ovog dogadjaja
vidio je oštećenog Z.S.a i dok su razgovarali na njegovom licu nijesam
primijetio ništa karakteristično što bi mi privuklo pažnju. Dodao je i da nije
vidio da je okrivljeni Z.M. udario oštećenog Z.S.a.  
Iz uvida u spise predmeta Osnovnog suda u Danilovgradu K.br.75/06, utvrdjuje
se da je presudom Osnovnog suda u Danilovgradu K.br.75/06 od
18.11.2006.godine, a koja je postala pravosnažna dana 11.09.2007.godine,
okrivljeni Z.B. oglašen krivim zbog krivičnog djela teška tjelesna povreda iz
čl.151 st.1 KZ i osudjen na kaznu zatvora u trajanju od 3 mjeseca zato što je
dana 06.02.2004.godine, oko 17,30 časova, u S.u - opština D., teško tjelesno
povrijedio Z.M.a, na način što je nakon kraće prepirke Z2.a sa Z.S.om, prišao
Z2.u i udario ga nogom u predjelu desne noge, od kojeg udarca je Z2. pao,
nanoseći mu tešku tjelesnu povredu - višestruki prelom natkoljenične kosti u
njenoj donjoj trećini sa više slomljenih okrajaka. Istom presudom Z.S., na
osnovu čl.363 tač.3 ZKP-a, oslobodjen je od optužbe da je kao saizvršilac
zajedno sa Z.B.om počinio krivično djelo teška tjelesna povreda iz čl.151 st.1
KZ tj.da je u ovom dogadjaju, nakon kraće prepirke sa Z.M.om, istog fizički
napao, zadajući mu udarac rukom u predjelu glave, nakon čega je Z2.u prišao
Z.B. i nogom ga udario u predjelu desne noge, od kojeg udarca je Z2. pao,
nanoseći mu tako zajedno sa Z.B.om, tešku tjelesnu povredu - višestruki prelom
natkoljenične kosti u njenoj donjoj trećini sa više slomljenih okrajaka i ranu
razderotinu kože čela iznad obrve lijevog oka. Iz pravosnažne presude
utvrdjuje se i da je Z.S. kritičnom prilikom nakon kraće prepirke sa Z.M.om
prvi fizički napao Z.M.a zadajući mu udarac rukom u predjelu glave, a da je
nakon preduzetog napada na Z.M.a, Z.M. "vratio" udarac Z.S.u, nanoseći mu
povredu pesnicom u predjelu jagodične regije. Tek nakon toga Z.B. je udario
obuvenom nogom u predjelu natkoljenice Z.M.a kada je Z.M. usljed zadobijene
teške tjelesne povrede pao.  
U nalazu i mišljenju vještaka sudsko-medicinske struke dr B.B.a Ki.br.24/04 od
23.02.2004.godine, sa glavnog pretresa K.br.51/04 od 02.06.2005.godine, sa
glavnog pretresa od 11.10.2010.godine i sa glavnog pretresa 24.02.2011.godine
navedeno je da je okrivljeni Z.M. kritičnom prilikom zadobio povredu u vidu
rane posjekotine kože čela iznad obrve lijevog oka i višestruki prelom
natkoljenične kosti desne noge u njenoj donjoj trećini sa više slomljenih
okrajaka. Rana posjekotina kože čela iznad obrve lijevog oka je nastala
djelovanjem zamahnute tupo-tvrde sile, neravne površine, koja je djelovala na
lični dio glave Z.M.a u jednom navratu, slabijim ili srednjim intezitetom
djelovanja i tangencionalno na površinu tog predjela lica, u momentu kada je
Z.M. ličnim dijelom glave njegovim više lijevim i više gornjim dijelom bio
okrenut ka toj sili. Može se uzeti u obzir da je ova povreda nastala
djelovanjem zamahnute pesnice. Višestruki prelom natkoljenične kosti u u
njenoj donjoj trećini sa više slomljenih okrajaka, nastao je djelovanjem jako
zamahnute tupo-tvrde sile, koja je malom površinom djelovala na natkoljenicu
desne noge od spolja i nešto više od pozadi ka lijevo i nešto više naprijed, u
jednom navratu, kad je Z.M. spoljašnje-zadnjom stranom natkoljenice desne noge
bio okrenut ka toj sili. Do ovakve povrede moglo je doći djelovanjem zamahnute
noge sa obućom. Ukoliko se prihvati da je Z.M. u momentu zadobijanja povrede u
predjelu desne noge bio u stojećem stavu i desnom nogom oslonjen na podlogu
onda je nakon zadobijanja ove povrede moralo doći do pada, s tim što je u
momentu zadobijanja povrede i neposredno prije pada mogao zadati udarac
pesnicom ukoliko je već bio zamahnuo tom rukom. Rana posjekotina kože čela
iznad obrve lijevog oka je pojedinačno laka tjelesna povreda, dok je
višestruki prelom natkoljenične kosti u njenoj donjoj trećini sa više
slomljenih okrajaka teška tjelesna povreda, a ove dvije povrede u zbiru
predstavljaju tešku tjelesnu povredu. Nakon izvršenog pregleda rendgenskih
snimaka Z.S.a sa sigurnošću se nije mogao izjasniti o tome da li je kod njega
postojala povreda u vidu preloma lijeve jagodične kosti, s tim što je
postojala nagnječina lijeve strane ličnog dijela glave, te da ukoliko se
prihvati da je Z.S. zadobio povredu (prelom lijeve jagodične kosti) da je ista
nastala djelovanjem sile jačeg inteziteta koja je djelovala na lični dio glave
povrijedjenog u jednom navratu od naprijed i više sa lijeve strane, kada je
povrijedjeni lijevim jagodičnim predjelom bio okrenut ka toj sili. Predložio
je da rendgenske snimke pregleda ljekar specijalista za hirurgiju čeljusti
lica ili radiolog kako bi se nedvosmisleno utvrdilo da li je kod Z.S.a
postojao prelom jagodične kosti od čega zavisi i kvalifikacija njegove
povrede.  
U nalazu i mišljenju vještaka medicinske struke specijaliste za ORL i MFH dr
K.V.a od 15.10.2010.godine i sa glavnog pretresa od 24.02.2011.godine navedeno
je da je Z.S. zadobio tešku tjelesnu povredu u vidu preloma lijeve jagodične
kosti, da je ova povreda nastala od čvrstog, zamahnutog, tupog predmeta velike
kinetičke energije, moguće i snažnog udarca stisnutom šakom u predio lijeve
jagodične kosti ili prilikom pada na čvrstu podlogu ili naglog okreta i udarca
glavom u čvrsti stabilni istureni predmet, te da zaobljeni okrajci tj. rubovi
ulomljene kosti vidljivi na snimcima od 09.02.2004.godine i 02.03.2004.godine
su indirektan znak starosti procesa tako da najvjerovatnije snimak nije
napravljen na dan povrede. Pojasnio je da se zbog toga što su rendegenski
snimci loše tehnički uradjeni ne može sa stopostotnom sigurnosti izjasniti o
tačnom vremenu preloma kostiju, a da je veća vjerovatnoća da je povreda
nastala desetak ili više dana prije 06.02.2004.godine, obrazlažući to procesom
osteoblastične aktivnosti koji se vidi na snimcima od 06.02.2004.godine i
02.03.2004.godine.  
Vještak sudsko-medicinske struke dr B.B. se na glavnom pretresu od
24.02.2011.godine usaglasio sa nalazom i mišljenjem i pojašnjenjem vještaka dr
K.V.a  specijaliste za ORL i MFH.  
Iz nalaza i mišljenja Sudsko-medicinskog odbora Medicinskog fakulteta
Univerziteta Crne Gore od 10.05.2011.godine, pojašnjenja ovlašćenog
predstavnika ove ustanove prof.dr M.Š.sa glavnog pretresa od 21.06.2011.godine
i ponovnog saslušanja ovlašćenog predstavnika Sudsko-medicinskog odbora
Medicinskog fakulteta Univerziteta Crne Gore prof.dr M.Š.utvrdjuje se da je
Z.S. zadobio prelom lijeve jagodične kosti i nagnječenje lijeve strane lica,
da su navedene povrede posljedica dejstva tupog, teškog i jako zamahnutog
orudja (moguće i pesnica) na odgovarajući predio tijela-glave, u jednom-istom
aktu (jedan udarac). Navedeno nagnječenje predstavlja laku tjelesnu povredu, a
navedeni prelom tešku tjelesnu povredu, tako da je u vrijeme odigravanja
predmetnog dogadjaja Z.S. zadobio tešku tjelesnu povredu. Povrede kod Z.S.a su
nastale najviše šest sedmica prije njihovog ustanovljavanja (dana
09.02.2004.godine), a ne može se isključiti mogućnost da su nastale i dana
06.02.2004.godine. Tri dana nakon 06.02.2004.godine, dr M.P. ustanovila
povredu nagnječenja lica i njen opis povrede ne isključuje mogućnost da je
ista nastala tri dana ranije. Da se radilo o starijoj povredi, ljekar bi to
opisao (boja kože u predjelu lijeve strane lica), pa pošto takvog opisa nema,
onda se mora smatrati da je ova povreda stara najviše tri dana. Prelom kod
zdrave, odrasle osobe, kod koje nema komplikacija zarasta za oko 6 sedmica.
Pojašnjeno je i da se ne može isključiti mogućnost da osoba koja zadobija
prelom butne kosti istovremeno zadaje udarac drugoj osobi.  
Vještak sudsko-medicinske struke dr B.B. i vještak medicinske struke
specijalista za ORL i MFH dr K.V. su se na glavnom pretresu u potpunosti
usaglasili sa nalazom i mišljenjem Sudsko-medicinskog odbora Medicinskog
fakulteta Univerziteta Crne Gore od 10.05.2011.godine i pojašnjenjem
ovlašćenog predstavnika ove ustanove prof.dr M.Š..  
Sud je cijenio nalaz i mišljenje Sudsko-medicinskog odbora Medicinskog
fakulteta Univerziteta Crne Gore od 10.05.2011.godine i pojašnjenja ovlašćenog
predstavnika ove ustanove prof.dr M.Š., te sa ovim usaglašene nalaze i
mišljenja vještaka sudsko-medicinske struke dr B.B. i vještaka medicinske
struke specijaliste za ORL i MFH dr K.V., pa je iste prihvatio kao  stručne,
objektivne, jasne i date prema pravilima struke i nauke.  
Nalaz i mišljenje vještaka sudsko-medicinske struke dr B.B.a, u dijelu koji se
odnosio na povrede okrivljenog Z.M.a, sud je  prihvatio kao  stručan,
objektivan, jasan i u svemu dat prema pravilima struke i nauke.  
Iz izvoda iz kaznene evidencije Uprave policije PJ Berane br.03/1-245-3278/1
od 22.07.2009.godine, izdatog na ime okrivljenog Z.M.a utvrdjuje se da je ovom
okrivljenom presudom Opštinskog suda u Ivangradu K.br.21/74 od
25.07.1974.godine zbog krivičnog djela iz čl.254 st.1 KZ izrečena uslovna
osuda kojom mu je utvrđena kazna zatvora u trajanju od 10 dana sa rokom
provjere od 1 godine, a koja osuda je brisana.  
Sud je cijenio iskaz svjedoka D.Ž., očevidca i poznanika i okrivljenog Z.M.a i
svjedoka-oštećenog Z.S.a, pa je našao da se isti objektivno i istinito
izjasnio o činjenicama koje je u predmetnom krivičnom dogadjaju zapazio.
Njegov iskaz stoji u skladnoj vezi sa nalazom i mišljenjem vještaka sudsko-
medicinske struke dr B.B.a u dijelu koji se odnosio na povrede koje je zadobio
okrivljeni Z.M.. Isto tako, iskaz ovog svjedoka u potpunosti korespondira sa
činjenicama utvrdjenim iz uvida u spise predmeta Osnovnog suda u Danilovgradu
K.br.75/06.  
Sud je cijenio iskaz svjedoka-oštećenog Z.S.a, pa isti nije prihvatio u dijelu
da je kritičnom prilikom okrivljeni Z.M. uzeo pivsku flašu kojom ga je pogodio
u lijevu ruku, a koju je prethodno bio podigao kako bi zaštitio glavu,  da je
okrivljeni Z.M. prvo njega udario stisnutom pesnicom u predjelu jagodične
kosti, a da je tek nakon toga on reagovao i udario okrivljenog Z.M.a i to u
predjelu desnog ramena, kako je to naveo u istražnom postupku, odnosno u
predjelu glave ili ramena, kako je to naveo na glavnom pretresu, te da je
okrivljeni Z.M. povredu noge zadobio tako što je udario nogom u stub od loze.
Ovo s toga što je iskaz svjedoka-oštećenog Z.S.a u suprotnosti sa kazivanjem
nezainteresovanog svjedoka D. Ž., iz kojeg iskaza se utvrdjuje da okrivljeni
Z.M. nije imao ništa u rukama, da je oštećeni Z.S. stisnutom pesnicom desne
ruke prvi udario okrivljenog Z.M.a u predjelu sljepoočnice, a dok su njih
dvojica stajali licem okrenuti jedan prema drugom i činjenicama utvrdjenim iz
uvida u spise predmeta Osnovnog suda u Danilovgradu K.br.75/06.  
Na osnovu naprijed izložene činjenične gradje, koja proizilazi iz sadržine
dokaza provedenih na glavnom pretresu, ovaj sud je utvrdio da je okrivljeni
Z.M. na način, mjesto i vrijeme predstavljeno kao u izreci presude u odnosu na
krivično djelo teška tjelesna povreda iz čl.151 st.1 KZ postupao u nužnoj
odbrani, u smislu čl.10 st.1 i 2 KZ, zbog čega ga je na osnovu čl.373 tač.1
ZKP-a valjalo osloboditi od optužbe, jer djelo nije krivično djelo ukoliko je
učinjeno u nužnoj odbrani.  
Naime, iz iskaza svjedoka D.Ž., uvida u spise predmeta Osnovnog suda u
Danilovgradu K.br.75/06, nalaza i mišljenja Sudsko-medicinskog odbora
Medicinskog fakulteta Univerziteta Crne Gore od 10.05.2011.godine, pojašnjenja
ovlašćenog predstavnika ove ustanove prof.dr M.Š., usaglašenog nalaza i
mišljenja vještaka sudsko-medicinske struke dr B.B.a, usaglašenog nalaza i
mišljenja vještaka medicinske struke specijaliste za ORL i MFH dr K.V.a i
nalaza i mišljenja vještaka sudsko-medicinske struke dr B.B.a, koji se odnosi
na vještačenje povreda okrivljenog, utvrdjuje se da je dana 06.02.2004.godine,
došlo do prepirke izmedju okrivljenog Z.M.a i svjedoka-oštećenog Z.S.a i nakon
te prepirke koja je bila na putu, okrivljeni se vratio ispred prodavnice u
S.u, gdje ga je čekao svjedok D. Ž.. Ni okrivljeni, ni oštećeni nijesu sporili
da je rasprava izmedju njih prethodno bila zbog nekog ranijeg dogadjaja u
kojem su učestvovali okrivljeni Z.M. i sin oštećenog Z.S.a, Z.B..  Za
okrivljenim Z.M.om ispred prodavnice je došao i svjedok-oštećeni Z.S.. Nakon
što je oštećeni Z.S. došao ispred prodavnice, okrivljeni je ustao i kazao je
"Što je Z., što je Z.". Pri tom, okrivljeni nije imao ništa u rukama. U tom
momentu, oštećeni Z.S. je stisnutom pesnicom desne ruke udario okrivljenog
Z.M.a u predjelu glave, kada su stajali licem okrenuti jedan prema drugom. Od
tog udarca, okrivljeni je zadobio laku tjelesnu povredu u vidu rane
posjekotine kože čela iznad obrve lijevog oka, što se utvrdjuje iz nalaza i
mišljenja vještaka sudsko-medicinske struke dr B.B.a, u dijelu koji se odnosi
na vještačenje povreda kod okrivljenog. Odmah potom, da bi se odbranio,
okrivljeni je stisnutom pesnicom udario oštećenog Z.S.a u predjelu lijeve
strane lica, nanoseći oštećenom tešku tjelesnu povredu u vidu nagnječenja
lijeve strane lica, te prelom lijeve jagodične kosti, što se utvrdjuje iz
nalaza i mišljenja Sudsko-medicinskog odbora Medicinskog fakulteta
Univerziteta Crne Gore od 10.05.2011.godine, pojašnjenja ovlašćenog
predstavnika ove ustanove prof.dr M.Š., usaglašenog nalaza i mišljenja
vještaka sudsko-medicinske struke dr B.B.a, usaglašenog nalaza i mišljenja
vještaka medicinske struke specijaliste za ORL i MFH dr K.V.a i uvida u spise
predmeta Osnovnog suda u Danilovgradu K.br.75/06, tj. presude Osnovnog suda u
Danilovgradu K.br.75/06 od 18.11.2006.godine, a koja je postala pravosnažna
dana 11.09.2007.godine. Zatim je Z.B. nogom udario okrivljenog Z.M.a u
predjelu desne noge, od kojeg udarca je okrivljeni pao, nanoseći okrivljenom
tešku tjelesnu povredu i to višestruki prelom natkoljenične kosti u njenoj
donjoj trećini sa više slomljenih okrajaka.  
Navedeni napad svjedoka-oštećenog Z.S.a, koji je uslijedio bez ikakvog razloga
za to, a na tjelesni integritet okrivljenog bio je protivpravan, pa je
okrivljeni da bi odbio takav istovremeni napad od sebe pesnicom zadao jedan
udarac u predjelu lijeve strane lica svjedoku-oštećenom Z.S.u, nanoseći mu
tešku tjelesnu povredu u vidu nagnječenja lijeve strane lica, te prelom lijeve
jagodične kosti. Okrivljeni je kritičnom prilikom u odbrani od protivpravnog
napada koristio i sredstva koja su srazmjerna i bila neophodno potrebna za
odbijanje takvog napada od sebe. Na napad svjedoka-oštećenog, koji ga je
udario stisnutom pesnicom, odgovorio je tako što je uzvratio udarcem stisnutom
pesnicom. Po nalaženju suda, nakon zadobijenog udarca, okrivljeni je imao
prirodno pravo da svoj tjelesni integritet zaštiti adekvatnim sredstvom, kao
što je to i bilo u konkretnom slučaju, zbog čega su njegove radnje tretirane
kao nužna odbrana u smislu čl.10 st.1 i 2 KZ. Da je odbrana okrivljenog bila
nužna, proizilazi iz toga što je odmah nakon što je zadao udarac oštećenom,
njega sin oštećenog, Z.B. udario nogom u predjelu desne noge, kada je
okrivljeni Z.M. pao, a kojom prilikom mu je Z.B. nanio tešku tjelesnu povredu,
višestruki prelom natkoljenične kosti u njenoj donjoj trećini, sa više
slomljenih okrajaka.  
S obzirom na naprijed navedeno činjenično utvrdjenje, sud nije prihvatio
odbranu okrivljenog Z.M.a u dijelu da povreda oštećenog Z.S.a potiče iz nekog
drugog dogadjaja.  
Imajući, kao što je već rečeno, u vidu da nije krivično djelo ono djelo koje
je učinjeno u nužnoj odbrani, sud je okrivljenog oslobodio od optužbe zbog
krivičnog djela teška tjelesna povreda iz čl.151 st.1 KZ, a po osnovu iz
čl.373 tač.1 ZKP-a, u vezi čl.10 st.1 i 2 KZ.  
Prilikom izvodjenja prednjih zaključaka sud je imao u vidu i odredbu čl.3 st.3
ZKP-a, a u kojoj je propisano da ako i nakon pribavljanja svih raspoloživih
dokaza i njihovog izvođenja u krivičnom postupku, ostane samo sumnja u odnosu
na postojanje nekog bitnog obilježja krivičnog djela ili u pogledu činjenica
od kojih zavisi primjena neke odredbe Krivičnog ili ovog zakonika, sud će
donijeti odluku koja je povoljnija za okrivljenog.  
Kako je okrivljeni oslobodjen od optužbe, sud je na osnovu čl.230 st.1 ZKP-a
odredio da troškovi postupka padaju na teret budžetskih sredstava suda.  
Na osnovu čl.239 st.3 ZKP-a, oštećeni Z.S. je radi ostvarivanja imovinsko-
pravnog zahtjeva upućen na parnični postupak.  
Na osnovu izloženog, a shodno čl.373 tač.1 ZKP-a odlučeno je kao u izreci.  
ZAPISNIČAR,
S U D I J A ,
Slobodanka Bojanić
Vladimir Novović  
PRAVNA POUKA: Protiv ove presude može se izjaviti žalba u roku od 8 dana od
dana prijema pismenog otpravka, Višem sudu u Podgorici, a preko ovog suda.  