OSNOVNI SUD U BERANAMA
K.br.63/11 
U IME NARODA
Osnovni sud u Beranama, kao prvostepeni krivični, po sudiji pojedincu  Ani
Kenjić Đukić, uz sudjelovanje zapisničara Danojle Milošević, u krivičnom
predmetu protiv okrivljenog   V. R., iz sela L., Opština B., zbog
krivičnog djela  nedozvoljeno držanje oružja i eksplozivnih materija iz čl.
403 st. 1 KZ-a, po optužnom predlogu Osnovnog državnog tužilaštva u B. Kt.br.
35/11 od 07. 02.2011. godine, nakon održanog glavnog i javnog pretresa, u
prisustvu zamjenika ODT D. P. i okrivljenog,  donio je i javno objavio dana
01.03.2011. godine,
P R E S U D U 
Okrivljeni V. R., jmbg ..., od oca M. i majke M., rodjene R., rodjen ...
godine u B., gdje je i stalno nastanjen u selu L., državljanin CG, mašinski
inžinjer, neoženjen, pismen, završio Višu mašinsku školu, srednjeg imovnog
stanja, neosudjivan,
K r i v    j e :
Što je: 
Dana 21.12.2010. godine, u svojoj kući u mjestu L., opština B.,  protivno čl.
15 st. 2 i čl. 27 st. 1 Zakona o oružju ("SL list RCG 49/04"), neovlašćeno
držao vatreno oružje pištolj marke "Destroer" Eibar, f. br. 48917, kal. 7,65
za čije je nabavljanje i držanje potrebno odobrenje organa uprave nadležnog za
poslove oružja,  
- čime je izvršio krivično djelo nedozvoljeno držanje oružja i eksplozivnih
materija iz čl. 403 st. 1 Krivičnog zakonika.  
-Pa mu sud za izvršeno krivično djelo, na osnovu navedenog zakonskog propisa, te primjenom člana 32, 36, 42, 52, 53 i 54 KZ, kao i primjenom člana 364 ZKP-a
I z r i č e
USLOVNU OSUDU
Kojom mu utvrđuje kaznu zatvora u trajanju od 3 ( tri ) mjeseca i istovremeno
određuje, da se ista neće izvršiti, ako osuđeni za vrijeme od 1 (jedne)
godine, po pravosnažnosti presude, ne učini novo krivično djelo.  
Na osnovu čl. 75 st. 1 KZ-a, okrivljenom se izriče mjera bezbjednosti
oduzimanja predmeta - pištolja marke " Destroer" Eibar, f. br. 48917, kal.
7,65, sa okvirom i jednim metkom kal. 7,65 mm,   kao predmeta izvršenja
krivičnog djela.  
Okrivljeni se obavezuje, da plati sudu troškove krivičnog postupka-paušal u
iznosu od 30,00 (trideset) eura, u roku od 15 dana po pravosnažnosti presude,
pod prijetnjom prinudnog izvršenja.  
                                           **O b r a z l o ž e nj e**

Osnovno državno tužilaštvo u B., podnijelo je optužni predlog Kt. br.35/11 od
07.02.2011. godine, protiv okrivljenog V. R., zbog krivičnog djela
nedozvoljeno držanje oružja i eksplozivnih materija iz čl. 403 st. 1 KZ.
Zastupnik javne optužbe zamjenik ODT-a B., D. P., na glavnom pretresu od
01.03.2011. godine, u završnoj riječi, ostao je u svemu pri optužnom predlogu,
s tim što je isti precizirao u pogledu činjeničnog opisa - blanketne
dispozicije, tako da glasi što je:  
- Dana 21.12.2010. godine, u svojoj kući u mjestu L., opština B.,  protivno
čl. 15 st. 2 i čl. 27 st. 1 Zakona o oružju ("SL list RCG 49/04") neovlašćeno
držao vatreno oružje pištolj marke " Destroer" Eibar, f. br. 48917, kal. 7,65
za čije je nabavljanje i držanje potrebno odobrenje organa uprave nadležnog za
poslove oružja,  
Predložio je da sud okrivljenog oglasi krivim i kazni po Zakonu i da mu na
osnovu čl. 75 st.1 KZ izrekne mjeru oduzimanje predmeta izvršenja krivičnog
djela.  
Okrivljeni V. R., u svojoj odbrani datoj tokom postupka, priznao je da je
izvršio krivično djelo koje mu je stavljeno na teret, odnosno da je u svojoj
kući u mjestu L., bez potrebnog odobrenja nadležnog organa, držao vatreno
oružje i to pištolj marke Destrcher, Bibar. Radilo se o starom pištolju
belgijske proizvodnje kal. 7,65 mm, koji je ostao još iz II svetskog rata, a
pištolj mu je ostao od pok. oca. Pojasnio je  da je njemu G. J. dugovao novac,
jer je uzeo robu u njegovoj prodavnici na veresiju i taj novac nije nikako
donosio, pa je predmetne večeri, obzirom da mu je dugovao više od dvije godine
100 eura, uzeo njegovo vozilo i isto dotjerao ispred svoje kuće. Nakon nekog
vremena, J. se pojavio i htio vozilo da uzme, ušao je u isto, a naišao je i
D.V., sa kojim on ne govori već 10 godina. Oni su gurali vozilo J. iz njegovog
dvorišta, što je njega revoltiralo i uzeo je pištolj koji se nalazio u kući i
iz kuće, kroz prozor, u dva navrata, pucao u vazduh, sa namjerom da ih
prepadne. Istakao je da nije pucao u njihovom pravcu. U završnoj riječi je
naveo da mu je žao što je do ovoga došlo i pojasnio da se radi o pištolju koji
je naslijedio od njegovog pok. oca i iz tog razloga nije ni tražio odobrenje.  
Radi pravilnog i zakonitog presuđenja ove krivično pravne stvari, sud je na
glavnom pretresu, u dokaznom postupku, izveo sledeće dokaze:  
Saslušao svjedoke G. J. i D. V., pročitao potvrdu o privremeno oduzetim
predmetima UP PJ B. br. 02-7924 od 21.12.2010. godine na ime okrivljenog,
izveštaj o analizi parafinske rukavice UP PJ F. c. 38 br. 244/10-27-56008 od
10.01.2011. godine, izveštaj o balističkoj analizi F. c. D., br.
38244/10-27-5069 od 27.12.2010 godine, izvršio uvid u fotodokumentaciju lica
mjesta UP PJ B., br. 03/3-324 od 22.12.2010 godine i pročitao izvod iz kaznene
evidencije za okrivljenog.  
Nakon sprovedenog dokaznog postupka, cijeneći navode optužbe, odbranu
okrivljenog, te izvedene pobrojane dokaze, u smislu člana 17 i 360 ZKP-a, a
dovodeći ih u vezu jedne sa drugim, sud je stao na stanovište, da su
činjenice, iz činjeničnog opisa izreke presude, u svemu dokazane, te da je
okrivljeni V. R.,  izvršio krivično djelo nedozvoljeno držanje oružja i
eksplozivnih materija iz čl. 403 st. 1  KZ, pa ga je oglasio krivim, jer nije
bilo osnova koji bi isključivali postojanje krivičnog djela i krivice
okrivljenog. Pri tome je sud prihvatio priznanje okrivljenog da je bez
odobrenja nadležnog organa, u svojoj kući u naselju L., držao predmetni
pištolj.  
Tako je iz potvrde o privremeno oduzetim predmetima utvrđeno je da je od
okrivljenog oduzet pištolj marke Destrcher - Bibar, fab. br. 48917 kal. 7,65
mm, sa okvirom i jednim metkom kal. 7,65 mm.  
Na osnovu nalaza i mišljenja vještaka balističara U.p.F. c., utvrđeno je da je
predmetni pištolj, sa oznakom na navlaci Destroer i Eibar, kalibra 7,65 mm,
fab. broja 48917, sa jednim metkom u šaržeru. Optičkim pregledom brisa cijevi,
pomoću tampona vate, konstatovano je prisustvo baretne gareži. Hemijskom
analizom, defenil-aminskim testom, izazvana je kolor reakcija, čime je
potvrdjeno prisustvo nitrata. Znači, iz predmetnog pištolja je pucano nakon
čega cijev nije čišćena ni podmazivana.  
Iz izveštaja o analizi parafinske rukavice UP PJ F. c., utvrdjeno je nakon
izvršenih traženih ispitivanja na samolepljivim folijama skinutih sa šaka V.
R., prisustvo barutnih čestica. Prisustvo barutnih čestica na šakama R.V.,
ukazuje da se ne može isključiti mogućnost da je isti bio povezan sa procesom
opaljenja metka iz vatrenog oružja prije skidanja parafinskih rukavica.  
Sud je u potpunosti prihvatio prednje dokaze, obzirom da se radi o aktima
sačinjenim od strane ovlašćenih lica, koji su snadbjeveni pečatima i
potpisima, kao i nalaz i mišljenje vještaka, koji je dat u skladu sa pravilima
nauke i vještine i na osnovu kojih dokaza je nesumljivo utvrđeno da je iz
predmetnog pištolja pucano.  
Na osnovu iskaza svjedoka G. J. , utvrđeno je da je predmetnog dana pošao
da reže drva V. D., a auto je ostavio u blizini kuće okrivljenog. Kada se
nakon nekog vremena vratio sa gorivom, vozila nije bilo i pozvao je D. V. da
mu pomogne da nadje vozilo. Tražili su vozilo nekoliko sati, a negdje oko
22,00 časova, pozvao ga je telefonom okrivljeni i kazao mu da ne dolazi po
njega. Medjutim, on je pošao po vozilo i došao kod kuće okrivljenog, krenuo je
vozilom ali se zaglavio u blatu i nije mogao da se izvuče, pa je pozvao D. V.
da mu pomogne. On je sjedio u vozilu, a V. je gurao auto, kada je odjednom čuo
najprije jedan pucanj, okrenuo se i vidio da se sa prozora kuće okrivljenog i
to na spratu u još jednom navratu puca. Istakao je da je razlog svega ovoga
što on u prodavnici okrivljenog duguje nekih 90 eura, koje nije platio ni do
danas, te smatra da drugog razloga za reakciju od strane okrivljenog nije
bilo.  
Iz iskaza svjedoka D. V. , utvrdjeno je da su predmetnog dana G. J. i on
pošli da režu drva za njega. G. J. nestalo je gorivo i vozilo je ostavio u
blizini kuće okrivljenog. Pošli su da kupe gorivo i kada su se vratili vozila
nije bilo. Mislili su da je ukradeno i pošli su da ga traže, a onda je
okrivljeni zvao G. J. i kazao mu da je auto kod njega. Pošli su do kuće
okrivljenog on je ostao na ulicu, a G. je pošao po vozilo. Upalio je i krenuo,
medjutim, zaglavio je u dvorištu, te ga je pozvao da mu pomogne da izgura
vozilo. Dok je gurao vozilo začuo je dva pucnja. Okrivljeni je pucao sa
prozora gornjeg sprata njegove kuće. On je bio okrenut ledjima i nije vidio u
kojem je pravcu okrivljeni pucao. Istakao je da sa okrivljenim inače ne
govori.  
Sud je prihvatio iskaze prednjih svjedoka, koji su po mišljenju suda iskreni,
jasni i vjerodostojni.  
Pravnom analizom naprijed utvrđenog činjeničnog stanja, sud je našao, da su se
u opisanim radnjama okrivljenog V. R., stekla sva bitna obiležja krivičnog
djela nedozvoljeno držanje oružja i eksplozivnih materija iz čl. 403 st. 1
KZ. Naime, tokom postupka, na osnovu potvrde UP PJ B., utvrđeno je da je od
okrivljenog, dana 21.12.2010. godine, oduzet predmetni pištolj. Vještačenjem
putem vještaka balističara, utvrdjeno je da je predmetni pištolj oznake na
navlaci Destroer i Eibar, kalibra 7,65 mm, fab. broja 48917, sa jednim metkom
u šaržeru. Hemijskom analizom, izazvana je kolor reakcija, čime je potvrdjeno
prisustvo nitrata, te da je iz predmetnog pištolja pucano, nakon čega cijev
nije čišćena ni podmazivana. Iz izveštaja o analizi parafinske rukavice UP PJ
F. c., utvrdjeno je prisustvo barutnih čestica na šakama okrivljenog, što
ukazuje da se ne može isključiti mogućnost da je isti bio povezan sa procesom
opaljenja metka iz vatrenog oružja prije skidanja parafinskih rukavica.
Svjedoci G. J. i D. V. su potvrdili da je okrivljeni predmetnog dana, sa
prozora svoje kuće, pucao iz vatrenog oružja. Okrivljeni je priznao izvršenje
krivičnog djela, koje mu je optužnim predlogom ODT-a stavljeno na teret, a to
je da je bez odobrenja nadležnog organa, u svojoj kući u naselju L., držao
pištolj, čime je nesumljivo dokazana njegova krivica. Kako je vještačenjem
putem vještaka balističara utvrđen tačan naziv pištolja "Destroer" Eibar, to
je sud izreku presude upodobio utvrđenom činjeničnom stanju.  
Obzirom da je krivično djelo nedozvoljeno držanje oružja i eksplozivnih
materija, krivično djelo sa blanketnom dispozicijom, to je okrivljeni u
konkretnom slučaju postupao suprotno odredbi čl. 15 st. 2 i čl. 27 st. 1
Zakona o oružju, koje propisuju da odobrenje za nabavku oružja izdaje organ
uprave nadležan za poslove oružja, te da se oružni list izdaje za držanje ili
držanje i nošenje oružja, jer je bez predhodno izdatog odobrenja nadležnog
organa držao pištolj u svojoj kući.  
Djelujući na opisani način, optuženi je postupao sa umišljajem, obzirom da je
isti bio svjestan da držanjem pištolja, za čije držanje je potrebno odobrenje
nadležnog organa, vrši krivično djelo, pa je i pored takve svijesti,
neovlašćeno držao predmetno oružje, čime je manifestovao htenje za nastupanje
zabranjene posledice.  
Prilikom odlučivanja o vrsti i visini krivične sankcije, koju u konkretnom
slučaju treba primijeniti prema okrivljenom V. R., za izvršeno krivično djelo,
sud je imao u vidu sve okolnosti iz čl. 42 KZ. Tako je od olakšavajućih
okolnosti, cijenio i uzeo u obzir da je neoženjen, da je priznao izvršenje
krivičnog djela i da do sada nije osuđivan. Sud je mišljenja, da su u
konkretnom slučaju, ispunjeni uslovi da se prema učiniocu, koji je kriv, ne
primijeni kazna, smatrajući da to nije nužno, radi krivično pravne zaštite, pa
mu je na osnovu člana 53 i 54 KZ, utvrdio kaznu zatvora u trajanju od 3 ( tri
) mjeseca i istovremeno odredio da se ista neće izvršiti, ako osuđeni za
vrijeme od 1 (jedne) godine, po pravosnažnosti presude, ne izvrši novo
krivično djelo. Sud je uvjerenja, da će se uslovnom osudom, kao mjerom
upozorenja, u okviru opšte svrhe izricanja krivičnih sankcija propisane čl. 4
st. 2 KZ-a, postići svrha kažnjavanja propisana čl. 32 istog zakona i svrha
uslovne osude, propisana članom 52 KZ-a. Osnovano se može očekivati da će se
ovom mjerom upozorenja, uz prijetnju kaznom, dovoljno uticati na okrivljenog
da u buduće ne vrši krivična djela.  
Na osnovu čl. 75 st. 1 KZ-a, okrivljenom se izriče mjera bezbjednosti
oduzimanja predmeta - pištolja marke " Destroer" Eibar, f. br. 48917, kal.
7,65 sa okvirom i jednim metkom kal. 7,65 mm,   kao predmeta izvršenja
krivičnog djela.  
Odluka o troškovima krivičnog postupka – paušal, odmjeren je vodeći računa o
trajanju i složenosti krivičnog postupka, te imovnom stanju okrivljenog, na
osnovu čl.199 st. 3 ZKP-a.  
Sa izloženog odlučeno je kao u izreci presude.  
OSNOVNI SUD U BERANAMA
Dana 01.03. 2011.godine. 
Zapisničar,
SUDIJA,
Danojla Milošević                                                        Ana
Kenjić - Đukić 
PRAVNA POUKA:
Protiv ove presude, dozvoljena je žalba,
u roku do 8   ( osam ) dana, od dana prijema iste,
Višem sudu u B. Polju, a preko ovog suda.  