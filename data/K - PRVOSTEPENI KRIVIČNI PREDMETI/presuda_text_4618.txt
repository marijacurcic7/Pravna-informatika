OSNOVNI SUD U BERANAMA
K.br.5 / 11
                                                          U   IME   NARODA




       Osnovni sud u Beranama, kao prvostepeni , krivični, po sudiji Dubravki Popović, kao sudiji pojedincu, uz sudjelovanje Slavice Janković, kao zapisničara, u krivičnom predmetu protiv okrivljenog Ć. S., iz G. V., Opština Berane, zbog krivičnog djela kradja iz čl.239.st.1.KZCG po optužnom predlogu Osnovnog državnog tužilaštva u Beranama Kt.br.230/ 10 od 27.12.2010 godine, nakon održanog usmenog, glavnog i javnog pretresa u prisustvu okrivljenog Ć.S. a u odsustvu uredno pozvanih Osnovnog državnog tužioca u Beranama, Gorice Golubovic i punomoćnika oštećene Elektrodistribucije Berane, donio je dana 17.02.2011 godine a javno objavio 19.02.2011 godine,


                                                            P R E S U D U




    Okrivljeni Ć. S. od oca J. i majke N., rodjene B., rodjen ….. godine u G.V., sa prebivalištem u G.V., Opština Berane, državljanin Crne Gore, nezaposlen, oženjen, otac troje djece, pismen, završio Osnovnu školu, siromašnog imovnog stanja, osudjivan presudom Osnovnog suda u Beranama K.br…. od 07.04.2010 godine po čl.381.st.1.KZCG 30 dana zatvora, uslovno za jednu godinu.


                                                                 K r i v     j e :

    Što  je :  
    U periodu od 03.03.2010 godine do 03.06.2010 godine, u svojoj kući u selu G. V., Opština Berane, oduzeo električnu energiju vlasništvo oštećene Elektroprivrede Crne Gore AD Nikšić -  Elektrodistribucije Berane u ukupnoj vrijednosti 193,83 eura, na način što je kablo presjeka 2 x 1,5 mm, sa niskonaponske mreže, direktno priključio na televizor, frižider, bojler i sijalice, tako da utrošak električne energije nije mjeren preko brojila, a sve u namjeri da njenim prisvajanjem sebi pribavi protivpravnu imovinsku korist.

  Čime je izvršio krivično djelo kradja iz čl.239.st.1.KZCG.

Pa ga sud za izvršeno krivično djelo, na osnovu navedenog zakonskog propisa,
te primjenom čl.32. 39. i 42. kao i primjenom čl.364.ZKP-a,
                                                            O S U DJ U J E

Na novčanu kaznu u iznosu od 1.200.00 / hiljadu dvesta eura/ koju je dužan
platiti u roku od 3 mjeseca od dana pravosnažnosti presude.  
Ukoliko okrivljeni ne plati novčanu kaznu u navedenom roku, ista će se
zamijeniti kaznom zatvora, računajući za svakih započetih 25.00 eura novčane
kazne, jedan dan kazne zatvora.  
Okrivljeni se  obavezuje da na ime troškova krivičnog postupka plati sudu
iznos od 60.00 eura, kao i da na ime paušala plati sudu iznos od 20.00 eura a
sve u roku od 15 dana od dana pravo0snažnosti presude, pod prijetnjom
prinudnog izvršenja.  
Okrivljeni se takodje obavezuje da na ime pričinjene štete, oduzete električne
energije, plati oštećenoj Elektrodistribuciji u Beranama, iznos od 193.83 eura
u roku od 15 dana od dana pravosnažnosti presude.  
                                                        O b r a z l o ž e nj e

Osnovno državno tužilaštvo u Beranama, dana 27.12.2010 godine, podnijelo je
Osnovnom sudu Berane, optužni predlog protiv okrivljenog Ć.S., iz G. V.,
Opština Berane, zbog krivičnog djela kradja iz čl.239.st.1.KZCG. Na glavni
pretres od 17.02.2011 godine, nije pristupila Osnovni državni tužilac u
Beranama, Gorica Golubovic, a uredno je pozvana, pa je sud na osnovu
čl.453.st.1.ZKP-a, glavni pretres održao i zaključio u njenom odsustvu.  
Na glavni pretres nije pristupio ni punomoćnik oštećene Elektrodistribucije u
Beranama, a uredno je pzvan,pa je sud takodje glavni pretres održao i
zaključio i u njegovom odsustvu.  
Izjašnjavajući se o navodima iz optužnog predloga Osnovnog državnog tužioca u
Beranama okrivljeni Ć.S. je tokom postupka u svoju odbranu naveo sledeće :
da priznaje da je izvršio krivično djelo kradje na štetu Elektrodistribucije u
Beranama, na način što se priključio mimo brojila sa kablom 2 x 1,5 na
niskonaponsku mrežu, te da ne može tačno da se izjasni kog datuma se
priključio ali misli da je to bilo dva do tri dana prije nego što su to
otkrili službenici Elektrodistribucije.Dalje je naveo, da mu se nekoliko dana
prije toga razbolio otac, pa je bio prinudjen da iz tih razloga priključi
neovlašćeno struju, te da ne zna tačno kada je prije tog slučaja isključena
struja u kući od strane Elektrodistribucije i to iz razloga jer mu je bilo
neispravno brojilo.Naveo je , da je pomenuto kablo koristio samo za dvije
sijalice a nije koristio druge uredjaje u domaćinstvu a od potrošača u
domaćinstvu ima bojler, frižider, radio, televizor, a zamrzivač mu je
pokvaren, te kada su došli službenici Elektrodistribucije oni su isključili
struju, pa je platio priključenje i isključenje struje, kao i da ne zna koliko
je električne energije potrošio a misli da nije potrošio 193 eura, kako stoji
u obračunu.U završnoj riječi ponovio je, da mu je žao zbog izvršenog krivičnog
djela a na to je bio prinudjen jer živi siromašno, prima invalidsku penziju od
90 euraa troje djece koja su djaci izdržava od toga jer supruga nije
zaposlena, te predložio sudu da ga što blaže kazni.  
  Radi pravilnog i zakonitog presudjenja ove krivično pravne stvari, sud je na glavnom pretresu u dokaznom postupku izveo sledeće dokaze: izvršio uvid u zapisnik o kontroli mjernog mjesta     Elektroprivrede Crne Gore- Elektrodistribucije Berane od 03.06.2010 godine, izvršio uvid u obračun Elektrodistribucije Berane od 04.06.2010 godine na ime Ć. S., pročitao nalaz i mišljenje vještaka elektrotehničke struke A. R. dat u predmetu Kri.br.203 / 10 od 25.12.2010 godine i izvršio uvid u izvod iz KE za okrivljenog.

Nakon sprovedenog dokaznog postupka, cijeneći navode optužbe, odbranu
okrivljenog, te izvedene pobrojane dokaze, cijeneći ih u smislu čl.17. i 360.
ZKP-a, a dovodeći ih u vezu jedne sa drugim, sud je stao na stanovištu da su
činjenice iz činjeničnog opisa izreke presude u svemu dokazane i da je
okrivljeni Ć.S. izvršio krivično djelo koje mu se optužbom stavlja na teret,
pa ga je oglasio krivim i krivično pravno odgovornim, jer nije bilo osnova
koji bi isključivali postojanje krivičnog djela i krivično pravne odgovornosti
okrivljenog.Pri tome, sud je prihvatio odbranu okrivljenog, koji priznaje
izvršenje krivičnog djela, jer je njegovo priznanje jasno, logično i
uvjerljivo, te potpuno u skladu sa dokazima izvedenim na glavnom pretresu iz
kojih je utvrdjeno da je počinio krivično djelo.  
 Tako iz zapisnika o kontroli mjernog mjesta Elektroprivrede Crne Gore- Elektrodistribucije Berane od 03.06.2010 godine , proizilazi da se potrošač priključio na liniju mimo brojila sa kablom 2 x 1,5 i sproveo u kuću i koristio za uredjaje u domaćinstvu.Zapisnik sadrži konstataciju da je potrošač isključen na stubu.

Iz obračuna Elektrodistribucije Berane od 04.06.2010 godine na ime Ć. S., proizilazi da po osnovu neovlašćeno preuzete električne energije, na osnovu zapisnika o kontroli mjernog mjesta, Ć. S. duguje iznos od 198.83 eura.

 Navedene akte sud je prihvatio obzirom da su isti sačinjeni od strane službenih lica koja su postupala u skladu sa svojim ovlašćenjima. Pri tome ni sam okrivljeni nije osporio da je neovlašćeno koristio električnu energiju upravo kako su to konstatovali službenici Elektrodistribucije.

   Iz nalaza i mišljenja vještaka elektrotehničke struke el.ing.A. R., datog u predmetu Kri.br.203/10 od 25.12.2010 godine, proizilazi da je neovlašćena potrošnja električne energije u domaćinstvu Ć. S., mimo brojila tehnički bila moguća, na način kako su to zatekli i kako opisiju ovlašćeni radnici Elektrodistribucije Berane, u zapisniku o kontroli mjernog mjesta  br… od 03.06.2010 godine, te ako je kupac koristio električnu energiju mimo mjernog uredjaja , operator distribucije ga može isključiti sa mreže i od njega naplatiti neovlašćeno preuzetu električnu energiju a najduže za period od 3 mjeseca, ako se tačno ne može utvrditi početak neovlašćene potrošnje.Proizilazi takodje da je vrijednost moguće neovlašćeno preuzete ekektrične energije za period od 03.03.2010 godine do 03.06.2010 godine 193,83 eura .

  Nalaz i mišljenje pomenutog vještaka sud je prihvatio, cijeneći da je dat stručno i savjesno od strane lica kompetentnog za davanje kvalitetnog nalaza i mišljenja.

      Pravnom analizom naprijed utvrdjenog činjeničnog stanja, sud je našao da su u radnjama okrivljenog Ć. S. sadržavna sva bitna obilježja bića krivičnog djela kradja iz čl.239.st.1.KZCG. U toku krivičnog postupka utvrdjeno je kao nesporno da je okrivljeni Ć. S. u periodu od 03.03.2010 godine do 03.06.2010 godine, u svojoj kući u selu G. V., Opština Berane, vršio neovlašćenu potrošnju električne energije, tako što se kablom presjeka 2 x 1,5 mm direktno priključio sa niskonaponske mreže na uredjaje u domaćinstvu, te utrošak električne energije nije mjeren preko brojila.Nesporno je takodje, da su prilikom kontrole potrošača, ovlašćeni službenici Elektrodistribucije Berane zatekli neovlašćenu potrošnju i to zapisnički konstatovali. Iz nalaza i mišljenja vještaka elektrotehničke struke, dipl.ing. elektrotehnike A. R., utvrdjeno je, da za navedeni period , okrivljeni  po osnovu neovlašćeno utrošene električne energije , duguje oštećenoj Elektrodistribuciji Berane iznos od 193, 83 eura.Djelujući na opisani način okrivljeni je postupao sa umišljajem, svestan da oduzima tudju pokretnu stvar, radi pribavljanja protivpravne imovinske koristi, pa je htio postizanje zabranjene posledice.

  Prilikom odlučivanja o izboru vrste i visine krivične sankcije koju u konkretnom slučaju treba primijeniti prema okrivljenom za naprijed navedeno krivično djelo, sud je imao u vidu sve okolnosti u smislu čl.42.KZCG.Tako je od olakšavajućih okolnosti sud okrivljenom cijenio i uzeo u obzir da je porodičan čovjek, otac troje djece, nezaposlen, siromašnog imovnog stanja a od otežavajućih da je osudjivan navedenom presudom, pa mu je sud na osnovu čl. 39.KZCG izrekao novčanu kaznu u navedenom iznosu , jer će se po mišljenju suda ovom vrstom i visinom kazne u okviru opšte svrhe izricanja krivičnih sankcija predvidjenih čl.4.st.2.KZCG  postići svrha kažnjavanja iz čl.32. istog zakona.Osnovano se može očekivati da će izrečena kazna pozitivno djelovati na prevaspitavanje okrivljenog i na njega uticati da ubuduće ne vrši krivična djela.

     Odluka o troškovima krivičnog postupka zasnovana je na odredbi čl.202.st.1.ZKP-a i predstavlja izdatke koje je sud imao za vještaka elektrotehničke struke, dok je paušalni iznos odmjeren s obzirom na složenost i trajanje krivičnog postupka, te imovno stanje okrivljenog čl.199.st.3.ZKP-a .

     Okrivljeni se obavezuje da na ime pričinjene štete - oduzete električne energije plati oštećenoj Elektrodistribuciji Berane iznos od 193,83 eura, u roku od 15 dana od dana pravosnažnosti presude.

     Sud nije saslušao u svojstvu svjedoka Č. T. i Dž. D., službenike Elektrodistribucije Berane, kako je to predloženo od strane zastupnika javne optužbe, obzirom da je okrivljeni Ć. S. priznao izvršenje krivičnog djela, koje je u skladu sa dokazima izvedenim na glavnom pretresu, te bi saslušanje istih vodilo nepotrebnom odugovlačenju i troškovima krivičnog postupka a ne bi bilo od uticaja na utvrdjeno činjenično stanje.



      Sa iznijetih razloga odlučeno je kao u izreci presude.



                                                 OSNOVNI  SUD  U  BERANAMA  
                                                      Dana 19.02.2011 godine

ZAPISNIČAR
S U D I J A
Slavica Janković
Dubravka Popović  
PRAVNA POUKA
Protiv ove presude nezadovoljna
Stranka ima pravo žalbe u roku od
8 dana, od dana prijema iste Višem
Sudu u B.Polju a preko ovog suda.  