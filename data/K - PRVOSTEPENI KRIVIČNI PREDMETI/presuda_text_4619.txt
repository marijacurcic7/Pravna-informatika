OSNOVNI SUD U BERANAMA
K. br. 7/11 
U IME NARODA
                              Osnovni sud u Beranama, kao krivični prvostepeni sud, sudija pojedinac Aleksandar Ćulafić, uz učešće namještenika suda Mirosave Lekić, kao zapisničara, rješavajući po optužnom predlogu Osnovnog državnog tužilaštva u Beranama Kt.br. 365/2010 od 28.12.2010. godine, podnijetom protiv okrivljenih P. S., iz N.P. i H. D.,  iz T., zbog krivičnog djela nedozvoljena trgovina iz čl. 284. st. 1. Krivičnog zakonika, nakon održanog glavnog i javnog pretresa, u prisustvu savjetnika ODT-a u Beranama, Miladina Magdelinica, okrivljenih i njihovog zajedničkog branioca adv. M. R., iz Berana, donio je i javno objavio, dana 15.03.2010. godine,

P R E S U D U
      Okrivljeni **P. S. JMBG ...,** od oca Z. i majke Z., rođene K., rođenog ... godine, u N. P., sa prebivalštem u ul."I. A.", br...., opština N. P., Republika Srbija, državljanin Srbije, nezaposlen, neoženjen, pismen, sa završenom SSŠ, siromašnog imovnog stanja.

      Okrivljeni **H. D., JMBG ...** , od oca N. i majke S., rođene H., rođen ... godine, u T., sa prebivalištem u mjestu Đ., opština T., državljanin Srbije, nezaposlen, oženjen, otac dvoje djece, pismen, sa završenom osnovnom školom, siromašnog imovnog stanja.

K r i v i    s u
                              \- što su

- dana 05.10.2010. godine, oko 21,00 čas, u mjestu G., po prethodnom
dogovoru, zajedno, nemajući ovlašćenja za trgovinu, nabavili robu u većem
obimu i to: 30 (trideset) paketa po 50 (pedeset) šteka inostranih cigareta
marke "Eva Slims", ukupne vrijednosti 14.040,00 €, u cilju dalje prodaje na
teritoriji Republike Srbije  
- čime su izvršili krivično djelo nedozvoljena trgovina iz čl. 284. st. 1.
Krivičnog zakonika,  
                               \- pa ih sud, primjenom citiranih zakonskih propisa, te čl. 2, 4, 5, 13, 15,  32, 39,  42\. i 75.   Krivičnog zakonika, i čl. 199. st. 2. i 364. ZKP-a CG,

O S U Đ U J E
                              **Na novčanu kaznu u iznosu od po 800,00 € (osamsto eura),** koju su dužni platiti u roku od tri mjeseca od dana pravosnažnosti presude, na račun br. 832-150-38 Oosnovnog suda Berane.

Ako osuđeni ne plate novčanu kaznu u određenom roku, sud će novčanu kaznu
zamjeniti kaznom zatvora, tako što će za svakih započetih 25,00 € novčane
kazne odrediti jedan dan zatvora, a ako osuđeni plate samo dio novčane kazne,
sud će ostatak kazne srazmjerno zamjeniti kaznom zatvora, pa ako osuđeni
isplate ostatak novčane kazne, izvršenje kazne zatvora će se obustaviti.  
                              Shodno čl. 75. Krivičnog zakonika, okrivljenima se izriče mjera bezbjednosti trajnog oduzimanja robe: 30 (trideset) paketa po 50 (pedeset) šteka inostranih cigareta marke "Eva Slims".

                              Okrivljeni se obavezuju da ovom sudu na ime paušala plate iznos od po 30,00 €, kao i na ime troškova postupka solidarno plate iznos od 441,00 € koje iznose će uplatiti na račun br. 832-150-38 Osnovnog suda u Beranama, a sve u roku od 15 dana po pravosnažnosti presude

O b r a z l o ž e nj e
Optužnim predlogom Osnovnog državnog tužilaštva u Beranama, Kt.br. 365/2010 od
28.12.2010. godine, optuženi su P. S. i H. D., da su kao saizvršioci izvršili
krivčno djelo nedozvoljena trgovina iz čl. 284. st. 1. Krivičnog zakonika.  
                              Glavni pretres je održan i zaključen u prisutvu savjetnika ODT -a u Beranama Miladina Magdelinica, okrivljenih i njihovog zajedničkog branioca adv. M. R..

                              Savjetnik ODT-a u Beranama, u završnoj riječi je naveo da je iz izvedenih dokaza utvrđeno činjenično stanje tokom postupka, a prvenstveno iz iskaza svjedoka službenika granične policije PJ Berane, jasno proizilazi da je teza optužbe opravdana i na zakonu zasnovana, te da su u radnjama okrivljenih sadržani svi elementi bića krivičnog djela nedozvoljena trgovina iz čl. 284. st. 1. Krivičnog zakonika, koje su izvršili kao saizvršioci, pa je predložio da ih sud oglasi krivim, osudi na kaznu po zakonu i izrekne mjeru oduzimanja predmeta.

                              Okrivljeni P. S., u svom iskazu, datom u prisustvu advokata u prostorijama UP PJ Berane, istako je da se kritičnog dana, dok je sjedio u jednom kafiću u N. P., upoznao sa izvjesnim C., kojem ne zna ni ime ni prezime, a koji je po njegovoj procjeni imao oko 35 godina. Isto lice ga je pitalo da mu prebaci neku robu od mjesta G., koje se nalazi na teritoriji Crne Gore, do crnogorskog sela K., a da će mu za to dati 50,00 € i platiti troškove goriva. Prihvatio je njegovu ponudu i dana 05.10.2010. godine, po njegovim instrukcijama je stigao do mjesta G., oko 20,30 časova, gdje ga je čekao automobil u kojem se nalazilo nepoznato lice, koje mu je pokazalo rukom na pakete sa cigaretama "Eva Slims", koje su se nalazile pored vozila. Utovario je pakete sa cigaretama u vozilo, koje je pozajmio od jednog prijatelja, i nastavio put ka selu K.. Nakon 50 do 100 m, zaustavili su ga službenici granične policije Crne Gore, pa kako nije imao dokumentaciju o porijeklu cigareta, priveden je u Policiju u Beranama. Naveo je da je H. D. primio u auto odmah nakon utovara paketa cigareta, tj. neposredo po kretanju iz G., jer je primijetio da mu neko signalizira svjetlosnim znacima kako bi ga zaustavio. S obzirom na to da je vani padala kiša, H. D., kojeg do tada nije poznavao, zamolio ga je da ga preveze nekih kilometar, do dva, na šta je pristao. U istražnom postupku negirao je navode iz iskaza u policiji, i istako da se zbunio kada je naveo da je H. D. uzeo nakon utovara cigareta i objasnio je da ga je uzeo prije utovara cigareta, u mjestu G.. Na glavnom pretresu je tvrdio da je H. D. primio nakon utovara cigareta, i to 50 m prije nego što ga je policija zaustavila, a put kojim se kretao ne vodi prema granici, već prema selu K.. Razliku u iskazima objasnio je da je tačno to što tvrdi na glavnom pretresu.

                              U završnoj  riječi istakao je da se kaje  što je uzimao cigarete i da obećava sudu da više neće to raditi, a u potpunosti je prihvatio završnu riječ zajedničkog branioca.

Okrivljeni H. D. u svom iskazu datom u prisustvu advokata u prostorijama UP PJ
Berane istako je da se dana 05.10.2010. godine, iz sela Đ., gdje inače živi,
uputio u pravcu Crne Gore, s namjerom da posiječe neke ogranke u svojoj šumi,
koja se nalazi u mjestu H., na teritoriji Crne Gore. Nakon što je posjekao
ogranke, namjeravao je da se vrati u Đ., ali ga je uhvatila kiša. Objasnio je
da mu je ubrzo našlo vozilo, pa nakon što je istom vozilu signalizirao
svjetlošću sa mobilnog telefona, vozilo se zaustavilo i vozač je pristao da ga
prebaci jedan dio puta, s obzirom na to da je išao ka selu K.. Kada su stigli
u mjesto G., zatekli su jedno vozilo Džip, u kojem su se nalazili paketi, a
nekoliko paketa se nalazilo pored vozila. Nakon što je P. S. prebacio pakete
sa cigaretama u svoje vozilo, nastavili su put ka selu K., ali ih je ubrzo
zaustavila granična policija, nakon čega su privedeni u prostorije UP PJ
Berane. Istakao je da sa ovim transportom nema nikakve veze i da se sasvim
slučajno našao tu.  U istražnom postupku ponovio je navode date pred Upravom
policije, s tim što je na pitanje sudije da li je prisustvovao kada je P.
vršio utovar cigareta i da li je to radio sam, odgovorio da je on stajao pored
P., koji je bio sa još jednim licem, koje ne može da opiše. Na glavnom
pretresu promijenio je iskaz i istakao da je te večeri pošao da traži konja,
koji se izgubio dok je sjekao drva, da ne zna čije su cigarete i gdje ih je P.
S. uzeo i prvi put su se sreli te večeri, a s obzirom na to da se pojavljuje
razlika u iskazima, okrivljeni je istakao je tačno ovo što tvrdi na glavnom
pretresu.  
U završnoj riječi istakao je da ostavlja sudu da cijeni njegovu krivično
pravnu odgovornost u ovoj pravnoj stvari i prihvatio je završnu riječ
zajedničkog branioca, koji je istako da prvooptuženi P. S., ni jednog trenutka
,ni u prethodnom postupku, ni na glavnom pretresu, nije osporio da su u
njegovom vozilu, od strane granične policije, nađene cigarete kako to stoji u
optužbi, te da je objasnio da odakle su cigarete i da je njegova namjera bila
samo da ih preveze do mjesta K., na teritoriju Crne Gore, uz određenu novčanu
naknadu, a razlog za to je njegovo teško materijalno stanje. Da bi postojalo
djelo kod optuženog, mora postojati i umišljaj za njegovo izvršenje. U
konkretnom slučaju kod optuženog P. S. nema umišljaja za krivično djelo
stavljeno mu na teret. Što se tiče drugooptuženog H. D., nesporno je da isti
posjeduje imovinu u Crnoj Gori, gdje je sjekao drva, a posebno na to ukazuje
činjenica da kada je lišen slobode bio je prljave i mokre odjeće, upravo zbog
obavljanja tih poslova i zbog vremenskih prilika, te da se isti slučajno sreo
sa prvooptuženim, kako bi istome pokazao put prema K., a dalje od raskrsnice
da nastavi pješke prema kući. Ostavio je sudu da cijeni krivično pravnu
odgovornost okrivljenih i donese presudu.  
                              Radi utvrđivanja odlučnih činjenica i donošenja pravilne i zakonite odluke, sud je izveo dokaze: slušao u svojstvu svjedoka K. M. i V. M.; pročitao iskaz svjedoka J. Z., dat na zapisniku kod istražnog sudije Osnovnog suda u Beranama, u predmetu Ki.br. 65/10 od 07.12.2010. godine; izvršio uvid u potvrdu o privremenom oduzimanju predmeta UP PJ Berane 34 broj ... od 05.10.2010. godine; pročitao nalaz i mišljenje vještaka ekonomske struke S. O. dip. ecc dat u predmetu Ki.br. 65/2010 od 13.12.2010. godine; izvršio uvid u foto dokumentaciju UP PJ Berane br. ... od 2010. godine. Sud nije izveo dokaze uvidom u izvod iz KE na ime okrivljenih P. S. i H. D., s obzirom na to da isti nije mogao biti pribavljen, bez obzira na preduzete mjere u tom pravcu, jer od strane MUP-a Novi Pazar i Tutin nije udovoljeno zahtjevu suda za dostavu istih dokaza.

Sud je cijeneći odbrane okrivljenih i dokaze pojedinačno i u međusobnoj vezi,
a shodno čl. 360.  st. 2. Zakonika o krivičnom postupku CG, utvrdio činjenično
stanje i na osnovu istog zaključio da su okrivljeni izvršili krivično djelo
nedozvoljena trgovina, za koje su krivi.  
Naime, sud je činjenično stanje utvrdio iz iskaza saslušanih svjedoka: K. M.,
J. Z. i V. M., koji su bili očevidci kritičnih dešavanja. Tako iz iskaza
svjedoka K. M., sud je utvrdio da je dana 05.10.2010. godine, kao član
patrole, zajedno sa J. Z. i V. M., vršio obilazak terena državne granice sa
Srbijom u reonu H. – G.. Dok su bili u zasjedi, oko 21,00  čas, primijetili su
vozilo marke Džip, koje je iz pravca Srbije ulazilo na teritoriju Crne Gore.
Na raskrsnici puteva, od kojih jedan vodi prema mjestu G., a drugi prema selu
K., pomenuti automobil je pošao u pravcu mjesta G.. Nakon 5 do 6 minuta, to
vozilo se okrenulo i uputilo u pravcu odakle je došlo, dakle u pravcu Srbije,
pa su to vozilo zaustavili i utvrdili da se u istom nalazi 30 paketa cigareta
od po 50 šteka, marke "Eva Slims" i da na istima nije postojala akcizna
markica. Tom prilikom su od P. S. saznali da je imao namjeru da cigarete
prebaci do N. P., a H. D. im je saopštio da ga je P. S. uzeo u mjestu Đ. -
Srbija, gdje i živi, kako bi mu pokazao put do H. – G. i da se vrate nazad u
Đ.. Objasnio je da je te večeri zaustavio isto vozilo na udaljenosti oko 100 m
od državne granice sa Srbijom i da put kojim se kretalo vozilo ne vodi za K.,
već za selo Đ., koje je udaljeno oko 2 do 3 km od mjesta na kojem su ih
zaustavili, a selo K. je udaljeno od ovog mjesta oko 20 do 30 km. Objasnio je
da put kojim su se kretali okrivljeni ne vodi ka K.. Sud je u potpunosti
prihvatio iskaz ovog svjedoka jer je isti dat u ubjedljivom i jasnom
izlaganju, tim prije što je njegov iskaz potvrđen iskazima saslušanih svjedoka
V. M. i J. Z., te po ocjeni suda nije usmjeren na otežavanje krivičnog
položaja okrivljenih. Tako iz iskaza svjedoka V. M., sud je utvrdio da je
kritičnog dana, oko 21,00 čas, zajedno sa K. M. i J. Z., bio u mjestu H.,
neposredno pored državne granice sa Srbijom. Primijetili su vozilo koje je
ušlo na teritoriju Crne Gore i koje je pošlo u pravcu mjesta G., da bi se
nakon nekoliko minuta vratilo i uputilo u pravcu Srbije, odakle je i došlo, pa
su isto vozilo zaustavili. Tom prilikom su im okrivljeni priznali da tjeraju
cigarete za Srbiju, a H. D. im je objasnio da ga je P. S. pokupio u Srbiji dok
je kratio drva, te da on nema nikakve veze sa tim. Iz iskaza svjedoka J. Z.,
sud je utvrdio da je isti kritičnog dana i vremena, u mjestu H., vidio vozilo
koje se kretalo iz pravca Srbije, koje je pošlo do mjesta G., da bi se isto
vozilo vratilo nakon nekoliko minuta, nakon čega su zaustavili i pretresli
vozilo i u istom našli 30 paketa cigareta, marke " Eva Slims", bez akcizne
markice, nakon čega su ova lica i cigarete proslijedili Upravi policije
Berane. Sud je u potpunosti prihvatio iskaze ovih svjedoka jer su u međusobnoj
saglasnosti, a radi se o licima koja su bila očevidci kritičnih dešavanja i
koja su po ocjeni suda vjerno rekonstruisala tok kritičnih dešavanja, te je
sud njihove iskaze cijenio kao objektivne i neusmjerene na otežanje krivičnog
položaja okrivljenih.  
                              Iz potvrde o oduzimanju predmeta UP PJ Berane, izdate na ime okrivljenog, 05.10.2010. godine, sud je utvrdio da je od P. S., oduzeta količina od 30 paketa  inostranih cigareta marke " Eva Slims", bez akcizne markice nadležnog ministarstva finansija Crne Gore (jedan paket sadrži 50 šteka), sa napomenom da su naznačene cigarete oduzete zbog nepostojanja dokumentacije  o porijeklu.

                              Iz nalaza i mišljenja vještaka ekonomske struke, sud je utvrdio da vrijednost oduzetih cigareta na dan izvršenja krivičnog djela iznosi 14.040,00 €. Nalaz ovog vještaka sud je u potpunosti prihvatio, jer je isti dat u okviru struke i poznavanja tržišnih parametara za robu koja je bila predmet optužbe.

                              Sud nije prihvatio odbranu okrivljenih, da nijesu izvršili krivično djelo nedozvoljena trgovina, jer je stao na stanovištu da je ista usmjerena na izbjegavanje krivično-pravne odgovornosti, a obezvrijeđena je izvedenim dokazima. Naime,  to da je okrivljeni P. S. bio angažovan od strane nekog nepoznatog lica u N. Pa., da mu prebaci cigarete od mjesta G. do sela K., da za te usluge dobije 50,00 €, kao i troškove goriva, a da okrivljeni ne zna ime i prezime tog lica, broj telefona, ili bilo šta drugo što bi omogućilo kontakt sa njim, sud je cijenio kao nelogično, neutemeljeno i sračunato na izbjegavanje krivične odgovornosti za izvršeno krivično djelo, pa je iz svega navedenog izveo nedovosmilsen zaključak da su okrivljeni zajedno nabavili robu – cigarete u većoj vrijednosti, a u svrhu njihove dalje prodaje na teritoriji Srbije. Isto tako, odbranu okrivljenog H. D., da je isti toga dana sjekao drva u svojoj šumi, te da je u vozilo P. S. ušao kako bi mu pokazao put do K., sud je cijenio kao usmjerene na izbjegavanje krivične odgovornosti, a obezvrijeđene izvedenim dokazima tokom postupka. Naime, svjedoci K. M. i V. M. su, u svojim saglasnim iskazima, istakli da je te večeri okrivljeni H. D. tvrdio da je, zajedno sa P. S., pošao iz mjesta Đ., u kojem živi, da mu pokaže put do G., te da put kojim se kretalo vozilo u kojem su se nalazili okrivljeni, ne vodi ka mjestu K.. Isto tako, po mišljenju suda, nelogični su navodi iz odbrane okrivljenog H. D., da je sjekao drva u svojoj šumi, te da se vraćao iz sječe, s obzirom na to da na dan 05.10.2010. godine, noć pada oko 17,00 časova, te  i da je sjekao drva, isti bi sa tim radovima završio prije mraka i vratio se kući.

                              Dakle, imajući u vidu sve izvedene dokaze, a posebno iskaze saslušanih svjedoka koji su bili očevidci kritičnih dešavanja, a čiji iskazi su potvrđeni potvrdom o privremenom oduzimanju predmeta i sadržinom foto dokumentacije sa lica mjesta, sud je utvrdio činjenično stanje, da su okrivljeni dana 05.10.2010. godine, oko 21,00 čas, u mjestu G., po prethodnom dogovoru, zajedno, nemajući ovlašćenja za trgovinu, nabavili 30 paketa od po 50 šteka cigareta marke " Eva Slims", u cilju dalje porodaje na teritoriji Republike Srbije.

                              Iz odbrane okrivljenih se kao nesumnjivo utvrđuje da isti nijesu posjedovli ovlašćenje za bavljenje trgovinom. Dakle, cijeneći sve izvedene dokaze tokom postupka, sud je utvrdio da su se u radnjama okrivljenih stekli elementi bića krivičnog djela nedozvoljena trgovina iz čl. 284. st. 1. Krivičnog zakonika, jer su isti neovlašćeno, bez dozvole za bavljenje trgovinom, nabavili robu u većoj količini, s obzirom da je u pitanju velika količina cigareta, koja svakako nije namijenjena za ličnu upotrebu, već se iz istog nesumnjivo zaključuje da je nabavljena u svrhu dalje prodaje, pa samim tim okrivljeni su izvršili krivično djelo stavljeno im na teret javnom optužbom. Kako su  bili svjesni da trgovinu, odnosno preprodaju navedene robe, ne mogu obavljati bez odgovarajućeg  ovlašćenja, okrivljeni su htjeli izvršenje krivičnog djela stavljenog im na teret, pa su isto izvršili s umišljajem.

Prema odredbi čl. 284. st. 1. Krivičnog zakonika, za izvršenje krivičnog djela
nedozvoljena trgovina, zaprijećena je novčana kazna ili zatvor do dvije
godine.  
                              Odlučujući u pogledu vrste i visine kazne, a cijeneći sve okolnosti iz čl. 42. Krivičnog zakonika, sud je kod okrivljenog P. S., kao olakšavajuće okolnosti našao: da se radi o mladom čovjeku, nezaposlenom, siromašnog imovnog stanja, dok je kod H. D. od olakšavajućih okolnosti našao da se radi o mladom, porodičnom čovjeku, ocu dvoje djece, nezaposlenom, siromašnog imovnog stanja, pa u nedostatku otežavajućih okolnosti na strani okrivljenih, sud stao na stanovištu da će se utvrđenom vrstom i visinom kazne, postići svrha kažnjavanja iz čl. 32. Krivičnog zakonika, a samim tim i ostvariti ciljevi generalne i specijalne prevencije, pritom imajući u vidu težinu krivičnog djela koje je izvršeno.

                              Shodno čl. 75. Krivičnog zakonika, sud je odlučio da se okrivljenima izrekne mjera trajnog oduzimanja robe - 30 paketa po 50 šteka cigareta  marke "Eva Slims".

                              Shodno čl. 199. st. 2. Zakonika o krivičnom postupku CG, odlučeno je da  okrivljeni plate od po 30,00 € na ime paušala,  pri čemu je sud cijenio složenost i trajanje krivičnog postupka, kao i imovinske prilike okrivljenih, kao i na ime troškova krivičnog postupka iznos od 441,00 €, a koji se odnose na ime odbrane branioca po službenoj dužnosti u iznosu od 375,00 €, kao i na ime troškova vještačenja  od strane vještaka finnskijke struke S. O., u iznosu od 66,00 €.

                              Iz iznijetih razloga shodno čl. 364bhtbh . Zakonika o krivičnom postupku CG, odlučeno je kao u izreci presude.

OSNOVNI SUD U BERANAMA
Dana 15.03.2011. godine,
ZAPISNIČAR,
S U D I J A,  
Mirosava Lekić
Aleksandar Ćulafić 
PRAVNA POUKA: Nezadovoljna stranka
ima pravo žalbe, u roku od 8 /osam/   dana,
od dana prijema presude, putem ovog
suda za VIŠI SUD U BIJELOM POLJU.  