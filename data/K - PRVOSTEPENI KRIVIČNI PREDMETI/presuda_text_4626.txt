OSNOVNI SUD U BERANAMA
K.br. 33/11 
U IME NARODA
Osnovni sud u Beranama, kao prvostepeni krivični, po sudiji Milovanu
Spasoviću, kao sudiji pojedincu, uz sudjelovanje zapisničara Momirke Fatić, u
krivičnom predmetu protiv okrivljenih V. R. i R. R., iz Berana, zbog
krivičnog djela šumske krađe iz čl.324. st.2. u vezi st.1. KZ CG, po optužnom
predlogu Osnovnog državnog tužilaštva iz Berana, Kt.br.319/2010 od 11. januara
2011. godine, nakon održanog usmenog, glavnog i javnog pretresa, u prisustvu
okrivljenih V. R. i R. R., i predstavnika oštećene Uprave za šume Pljevlja-PJ
Berane Ć. S., a u odsustvu uredno pozvanog Zamjenika ODT-a u Beranama Đalović
Vladana, donio je i javno objavio dana 15.03.2011.   godine,
P R E S U D U
Okrivljeni V.R., od oca N. i majke M., rođene Š., rođen … godine u
Beranama, sa prebivalištem u Beranama, selo D., državljanin Crne gore, sa
završenom srednjom školom, nezaposlen, oženjen, otac dvoje djece, lošeg
imovnog stanja, osuđivan presudom Osnovnog suda u Beranama K.br…. od
20.03.2008.godine,   po čl.208. st.1. u vezi člana čl.204. KZ CG, 8 mjeseci
zatvora, kaznu izdržao i presudom Osnovnog suda u Beranama K.br…. od
17.11.2008.godine, po čl.151.st.2. KZ CG, osuđen 6 mjeseci, kaznu izdržao.  
Okrivljeni R. R., od oca M. i majke G., rođene o., rođen … godine u
Beranama, sa prebivalištem u Beranama, selo D., državljanin Crne Gore,
pismen, sa završenom srednjom školom, nezaposlen, neoženjen, lošeg  imovnog
stanja, neosuđivan.
K r i v i    s u :
Što su :
          Dana 13.07.2010.godine,  u državnoj šumi u mjestu Z. G.-V., Opština Berane, radi krađe, oborili 20 bukovih stabala, ukupne drvne mase 23,01 m3 i time oštećenoj Upravi za šume -Pljevlja pričinili štetu  u iznosu od 250,32 E.  
      \- Čime su kao saizvršioci izvršili krivično djelo šumska krađa iz čl.324.st.2. u vezi st.1. KZ CG .

           - Pa ih sud za izvršeno krivično djelo na osnovu navedenog
zakonskog propisa, te primjenom čl. 32. 36. 39. 42.45, i 46  KZ  kao i
primjenom čl. 364. ZKP-a,  
O S U Đ U J E
           Na kaznu zatvora u trajanju od po 30 (trideset) dana.  
I  
      **  Novčanu kaznu** u iznosu od po 200,00 (dvesta) € koju su dužni platiti u roku od 15. dana po pravosnažnosti presude.Ukoliko se novčana kazna ne plati u navedenom roku ista će se zamijeniti kaznom zatvora računajući za svaki započeti 25€ novčane kazne jedan dan zatvora.

      Okrivljeni se obavezuju da na ime troškova krivičnog postupka solidarno plate iznos od 175€ kao i da na ime paušala plate sudu iznos od po 25€ a sve u roku od 15. dana od dana pravosnažnosti presude pod prijetnjom prinudnog izvršenja.

      Na osnovu čl. 212 st.2. ZKP okrivljeni se obavezuju da na ime imovinsko pravnog zahtjeva za naknadu štete oštećenom Upravi za šume Pljevlja PJ Berane, solidarno plate iznos od 250,32 eura u roku od 15. dana od dana pravosnažnosti presude.

O b r a z l o ž e nj e
         Osnovno državno tužilaštvo iz Berana, je optužnim predlogom Kt.br.319/2010 od 11.01.2011. godine, optužio V. R. i R. R., da su kao saizvršioci izvršili krivično djelo iz čl.324.st.2. u vezi st.1. KZ CG. Na glavnom pretresu od 15.03.2011. godine,  nije pristupio Zamjenik ODT-a u Beranama Đalović Vladan, a uredno je pozvan, pa je sud na osnovu čl.453.st.1.ZKP-a, glavni pretres održao i zaključio u njegovom odsustvu.

Predstavnik oštećene Upave za šume Pljevlja PJ Berane, dipl.pravnik Ć. S. u
završnoj riječi je izjavila da se pridružuje krivičnom gonjenju protiv
okrivljenih i postavila imovinsko pravni zahtjev za naknadu štete u iznosu od
250,32 eura.  
Izjašnjavajući se o navodima iz  optužnog predloga Osnovnog državnog
tužilaštva iz Berana, okrivljeni V. R. , u svojoj odbrani je naveo: Da
ne zna tačno kojeg datuma, negdje tokom ljeta 2010 godine, nije vršio sječu
bukovih stabala u mjestu Z. G., već je samo vršio prevoz svojim teretnim
vozilom marke FAP od pomenutog mjesta do Berana na način što je   iz mjesta
gdje su drva posječena,  jednu turu tjerao sebi, a drugu turu R. R., te da je
bio angažovan od strane R.R. koji mu je kazao da je to njegova šuma.  Dalje je
naveo  da su  drva bila posječena u dužini od jednog metra, te da je  izršio
prevoz dvije ili tri ture,  i prilikom utovara na licu mjesta zatekao ih je
lugar N. R.. U završnoj riječi okrivljeni V. R., istakao je da nije izvršio
krivično djelo koje mu se stavlja na teret pa moli sud da ga oslobodi od
krivice.  
Izjašnjavajući se o optužnom predlogu Osnovnog državnog tužilaštva iz Berana,
optuženi R. R. , u svojoj odbrani je naveo: da nije izvršio krivično
djelo šumske krađe,   da nije oborio 20 bukovih stabala u državnoj šumi, već
da je vršio sječu bukovih stabala u privatnoj šumi njegove babe pokojne R. Z.
zajedno sa V. R., uz dogovor da  jedan kamion iskoristi za sebe, a  drugi
kamion V. R., te da je V. R. vršio prevoz drvne mase sa svojim vozilom. Navodi
da njega lugar N. R. nikad nije zatekao na licu mjesta da vrši sječu, već
kontrola Šumske Uprave u mjestu C. V. kada je V. R. prevozio drvnu masu  sa
kamionom, a koja dvna masa je i zaplijenjena.   U završnoj riječi optuženi R.
R., istakao je da nije izvršio krivično djelo koje mu se stavlja na teret pa
moli sud da ga oslobodi krivice.  
Radi pravilnog i zakonitog presuđenja ove krivično pravne stvari sud je na
glavnom pretresu u dokaznom postupku izveo sledeće dokaze:  saslušao svjedoka
N. R. i R. D.; izvršio uvid u zapisnik o uviđaju istražnog sudije Osnovnog
suda Beranama, Kri.br 279/2010 od 13.10.2010. godine; izvršio uvid u nalaz i
mišljenje vještake šumarske struke dipl.ing. P. K. od 02.12.2010. godine i
istog saslušao; izvršio uvid u nalaz i mišljenje vještaka geometra V. B. od
20.11.21010. godine i istog vještaka saslušao; izvršio uvid u prijavu za
šumsku štetu Uprave za šume Pljevlja PJ Berane,br 13/2010 od
09.08.2010.godine; izvršio uvid u izvod iz KE za optuženog V. R.; izvršio uvid
u izvod iz KE za optuženog R. R..  
        Nakon sprovedenog dokaznog postupka, cijeneći navode optužbe, odbrane okrivljenih, te izvedene pobrojane dokaze, cijeneći ih u smislu čl.l7. i 360. ZKP-a , a dovodeći ih u vezu jedne sa drugim, sud je stao na stanovište da su činjenice iz činjeničnog opisa izreke presude, u svemu dokazane  da su okrivljeni V. R. i R. R., kao saizvršioci izvršili krivično djelo šumske krađe iz čl.324. st.2. u vezi st.1. Krivičnog zakonika Crne Gore, pa ih je sud oglasio krivim i krivično odgovornim, jer nije bilo osnova koji bi isključivali postojanje krivičnog djela i krivice okrivljenih. Pritom, sud nije  prihvatio odbranu optuženog V. R., koji negira izvrsenje predmetnog krivičnog djela, da on lično nije sjeko bukova stabla, jer je ista u suprotnosti sa izvedenim dokazima na glavnom pretresu, a prvenstveno sa odbranom okrivljenog R. R., koji je naveo da je sječu bukovih stabala vršio zajedno sa okrivljenim V. R.. Sud nije prihvatio  ni odbranu okrivljenog R. R. u dijelu da nije vršio sječu bukovih stabala  u državnoj šumi, već u privatnoj šumi vlasništvo njegove pokojne babe R. Z., a iz razloga jer je njihova odbrana u suprotnosti sa izvedenim dokazima na glavnom pretresu, prvenstveno sa iskazom svjedoka N. R., te nalaza i mišljenja vještaka geometra V. B. i vještaka šumarske struke K. P.,  pa je kao takva sračunata i usmjerena na izbjegavanje krivične odgovornosti.

        Iz iskaza svjedoka-lugara **N. R.,** utvrđeno je, da kao lugar Šumske uprave Berane, na terenu Z. G.-V., dana l3.07.2010. godine, je zatekao na lice mjesta sječe V. R. i R. R. kako vrše utovar na kamion drvnom masom koju su prethodno izvukli na livadu. Dalej navodi,   da je obišao teren u njihovom prisustvu i zaključio da je sječa izvršena u državnoj šumi, podnio prijavu nadležnoj službi Uprave za šume Pljevlja PJ Berane. Istakao je da je sječa izvršena 2-3 dana prije nego što je izašao na lice mjesta, kao i da je u trenutku kada je iste zatekao  da tovare kamion premjerio panjeve i utvrdio da je oboreno 22 bukova stabla ukupne drvne mase 22,57 m3, s tim što dodaje da prilikom izlaska na teren dana 13.11.2010. godine,  u prisustvu istažnog sudije, okrivljenih, vještaka šumarske struke i vještaka geometra pokazao 20 bukovih stabala, dok 2 stabla nije  mogao da pokaže jer ih nije našao.

      Sud je u potpunosti prihvatio iskaz  pomenutog svjedoka, jer je  dat na jasan i precizan način, i u svemu je potvrđen dokazima izvedenim na glavnom pretresu.

      Iz iskaza svjedoka **R. D.,** se vidi da nije sjekao bukova drva u mjestu Z. G.-V. zajedno sa V. R. i R. R.,   već je sa svojim ocem i bratom vršio sječu u svojoj šumi.

      Sud nije uzeo u razmatranje iskaz pomenutog svjedoka, jer isti iskaz nije uticao na rješavanje ove krivične stvari.

Iz zapisnika o uviđaju sa licu mjesta od 13.11.2010.godine, iz predmeta Kri
br.279/10 a u prisustvu istražno gu sudije, okrivljenih V. R. i R. R., lugara
svjedoka N. R., vještaka šumarske struke dipl. ing K. P. i vještaka geometra
V. B., utvrđeno je da je  pored potoka koji predstavlja granicu posječeno 20
bukovih stabala, od kojih 6 posječenih panjeva se nalazi sa desne strane
potoka, a 14 panjeva sa lijeve strane. Dok je iz nalaza i mišljenja vještaka
šumarske struke dipl. ing.K. P. od 02.12.2010.godine,  te i njegovog
pojašnjenja na glavnom pretresu je uvrđeno da pored potoka koji predstavlja
granicu izvršena je sječa 20 bukovih stabala od kojih kojih 6 panjeva od
posječenih stabala se nalazi sa desne strane, a 14 posječenih panjeva  sa
lijeve strane potoka krećući se nizvodno, ukupne  bruto drvne mase 23,01 m3.
Te da je sječa svih 20 panjeva izvršena je motornom testerom na isti način iz
dva reza, sa smjerom obaranja paralelnim sa terenom, da visina panjeva iznosi
od 20 do 25 cm,a na kojim panjevima se  utisnit šumski žig ŠŠ 359  bespravna
sječa, te da je period sječe jul, avgust, septembar 2010.godine. A  iz nalaza
i mišljenja vještaka geometra V. B. od 13.11.2010.godine, te i njegovog
pojašnjenja na glavnom pretresu utvrđeno da je sječa bukovih stabala izvršena
u državnoj šumi u mjestu Z. G., vlasništvo Crna Gora Šume, a koji nalaz i
mišljenje je zasnovao po zapisniku o razgraničenju po posjedovnom listu, te i
neposrednim  uvidom na lice mjesta.  
      Sud je u potpunosti prihvatio nalaz i mišljenje pomenutih vještaka, jer su dati na jasan i stručan način,  a potiču od kompetentnih lica a na osnovu istog je utvrđeno, da su optuženi ljetnjem periodu tokom 2010.godine, izvršili sječu 20 bukovih stabala  ukupne mase 23.01 m3 u državnoj šumi, a koji nalaz i mišljenje pomenutih vještaka nijesu osporeni odbranom okrivljenih, niti ostalim izvedenim dokazima tokom glavnog pretresa. Pa iz tih razloga sud nije prihvatio odbranu okrivljenog R. R. da se radi o privatnoj šumi vlasništvo njegove pokojne babe R. Z..

      Ocjenjujući pravno relevantno činjenično stanje, sud je našao, da su se u opisanim radnjama okrivljenih V. R. i R. R., stekla sva bitna subjektivana i objektivna obeležja bića krivičnog djela šumske krađe iz čl.324. st.2 u vezi st.1. KZ CG, u saizvršilaštvu. Naime, tokom postupka nesporno je utvrđeno, da su okrivljeni dana 13.07.2010. godine u državnoj šumi kojom gazduje Uprava za šume Pljevlja - PJ Berane, u mjestu zv. Z. G.-V., Opština Berane, radi krađe, oborili 20 bukova stabla ukupne drvne mase 23,01 m3. Nesporno je utvrđeno da su okrivljeni djelo izvršili kao saizvršioci svjesni da zajedno učestvuju u izvršnju krivičnog djela. Djelujući na opisani način okrivljeni su postupali sa umišljajem svjesni da vrše sječu u državnoj šumi bez pravnog osnova radi pribavljanja protivpravne imovinske koristi pa su htjeli postizanje zabranjene posledice.

Prilikom odlučivanja o izboru vrste i visine krivične sankcije koju treba
primijeniti prema okrivljenima V. R. i R. R., sud je imao u vidu sve okolnosti
iz čl.42. KZ CG.Tako je od olakšavajućih okolnosti sud okrivljenima V. R. i R.
R., cijenio i uzeo u obzir, da su nezaposleni i lošeg imovnog stanja,
okrivljenom V. R., da je oženjen otac dvoje djece, okrivljenom R. R., da je
neosuđivan, dok je od otežavajućih okolnosti sud na strani okrivljenog V. R.,
cijenio i uzeo u obzir njegovu raniju osuđivanost. Navedne olakšavajuće
okolnosti na strani okrivljenih sud je cijenio kao okolnosti osobito
olakšavajućeg karaktera, pa je shodno čl. 45. i 46. KZ CG ublažio kaznu ispod
Zakonskog minimuma i izrekao im kazne zatvora u trajanju od po  30 (trideset)
dana, a inače propisana kazna za ovo krivično djelo je od od 3 mjeseca do 3
godine. Sud je takođe okrivljenima izrekao u novčanu kaznu u iznosu od po
200,00 (dvije stotine) eura, a koju kaznu su dužni platiti okrivljeni u roku
od 15.dana  po pravosnažnosti presude. Sud je  uvjerenja da su izrečene kazne
srazmjerne težini izvršenog krivičnog djela i stepenu krivične odgovornosti
okrivljenih, te da će se u konkretnom slučaju samo sa ovom vrstom i visinom
kumulativno izrečenih kazni, u okviru opšte svrhe izricanja krivičnih sankcija
predviđenih čl.4. st.2. KZ CG, postići svrha kažnjavanja iz čl.32. istog
Zakona. Osnovano se može očekivati da će ovako odmjerena kazna zatvora i
novčana kazna pozitivno djelovati na prevaspitavanje okrivljenih, te da će na
njih uticati da ubuduće više ne čine krivična djela.  
       Odluka o troškovima krivičnog postupka da okrivljeni solidarno plate sudu iznos od 175,00  eura, zasnovana je na odredbi čl.202. ZKP-a i predstavlja izdatke koje je sud imao prilikom vršenja uviđaja na licu mjesta, te izdatke vještacima geodetske i šuamrske struke za date nalaze i mišljenje, dok je paušalni iznos odmjeren s obzirom na složenost i trajanje krivičnog postupka, te imovno stanje okrivljenih, shodno čl.l99. st.9.  ZKP-a.

     Na osnovu čl. 212. st.2. ZKP-a okrivljeni se obavezuju  da na ime  imovinsko pravnog zahtjeva za naknadu štete oštećenoj Upravi za šume Pljevlja PJ Berane solidarno plate iznos od 250,32 eura u roku od 15 dana od dana pravosnažnosti presude.

     Sa iznijetih razloga  odlučeno je kao u izreci presude.

OSNOVNI SUD U BERANAMA
Dana, 15.03.2011. godine
Zapisničar
S  U  D  I  J  A,
Momirka   Fatić
Milovan Spasović 
PRAVNA POUKA                   
Protiv ove presude nezadovoljna stranka ima
pravo žalbe u roku od 8 (osam) dana od dana
prijema iste i to Višem sudu u Bijelom Polju,
a preko ovog suda.  