OSNOVNI SUD U BERANAMA
K. br. 45/11 
U IME NARODA
      Osnovni sud u Beranama, kao krivični prvostepeni sud, sudija Aleksandar Ćulafić, kao sudija pojedinac, uz učešće zapisničara Mirosave Lekić, rješavajući po optužnom predlogu Osnovnog državnog tužilaštva u Beranama, Kt. br. 381/2010 od  17.01.2011. godine, protiv okrivljenog Š. S., iz Berana, zbog krivičnog djela laka tjelesna povreda iz čl. 152. st. 2. u vezi st. 1. Krivičnog zakonika, nakon održanog glavnog i javnog pretresa, u prisustvu oštećenog F. Š. i okrivljenog Š. S., a u odsustvu ODT-a u Beranama, dana 16.03.2011. godine,  donio je i objavio

P R E S U D U
      Okrivljeni **  Š. S.,   **od  oca T. i majke Š., rođene H., rođenog ... godine, u D., sa prebivalištem u naselju R., opština Berane, državljanin Srbije, pismen, nezaposlen, oženjen, otac troje djece, siromašnog imovnog stanja, neosuđivan.

K r i v   j e
      \- što je:

      \- dana 16.09.2010. godine, u naselju R. – N. R., u Beranama, lako tjelesno povrijedio oštećenog F. Š., na način što ga je udario bambusovom motkom u predjelu glave, sredstvom podobnim da tijelo teško povrijedi ili zdravlje teško naruši i nanio mu povrede u vidu nagnječno razderne rane iza lijevog uha, veličine 2 x 1 cm,

      \- čime je izvršio krivično djelo laka tjelesna povreda iz čl. 152. st. 2. u vezi st. 1. Krivičnog zakonika

 \- pa ga sud, primjenom citiranih zakonskih propisa, te čl. 2, 4, 5, 13, 15, 32, 39,  42, 45. i 46.  Krivičnog zakonika, i čl. 199. st. 2, 202, 212.  i  364\. ZKP-a CG,

O S U Đ U J E
      **Na novčanu kaznu u iznosu od 1.200,00 € (hiljadu i dvije stotine eura),** koju je dužan platiti u roku od tri mjeseca od dana pravosnažnosti presude, na račun br. 832-150-38 Osnovnog suda Berane.

      Ako osuđeni ne plati novčanu kaznu u određenom roku, sud će novčanu kaznu zamjeniti kaznom zatvora, tako što će za svakih započetih 25,00 € novčane kazne odrediti jedan dan zatvora, a ako osuđeni plati samo dio novčane kazne, sud će ostatak kazne srazmjerno zamjeniti kaznom zatvora, pa ako osuđeni isplati ostatak novčane kazne, izvršenje kazne zatvora će se obustaviti.

      Okrivljeni se obavezuje da plati ovom sudu, na ime paušala iznos od 30,00 €, kao i na ime troškova iznos od 66,00 €, na žiro račun br. 832-150-38 Osnovnog suda  Berane u roku od 15 dana po pravosnažnosti presude, pod prijetnjom prinudnog izvršenja.

      Imovinsko pravnog zahtjeva nije bilo.

O b r a z l o ž e nj e
Optužnim predlogom Osnovnog državnog tužilaštva u Beranama, Kt.br. 381/2010 od
17.01.2010. godine, optužen je Š. S., iz Berana, zbog krivičnog djela laka
tjelesna povreda iz čl. 152. st. 2. u vezi st. 1. Krivičnog zakonika.  
Glavni pretres je održan i zaključen u prisustvu okrivljenog Š. S. i oštećenog
F. Š., a u odsustvu uredno pozvanog ODT-a u Beranama, shodno čl. 453. ZKP-a.  
Oštećeni F. Š., u završnoj riječi je izjavio da se ne pridružuje krivičnom
gonjenju protiv okrivljenog, niti je postavio imovinsko-pravni zahtjev.  
        Okrivljeni Š. S., u svojoj odbrani, u istražnom postupku, istakao je da je kritičnog dana, u naselju R., na R., otišao kod kuće Dž. Š. da ga upozori da smanji muziku. Ispred kuće Dž. Š. je bio sa svojim bratom od strica M. H.. Kako je M. H. bio u svađi sa njegovim bratom od strica T. K., to su među njima postojale tenzije, iako su se ranije izmirili. Kada im je prišao, kako su oni bili pijani, počeli su da ga vrijeđaju. M. H. je ustao i gurnuo ga, pa se stvorila gužva. Istakao je da nikoga nije udario, kao i to da nije vidio ko je koga udarao i gađao.  Na glavnom pretresu je pojasnio da kada je tražio da ugase muziku došlo je do tuče između njega, F. Š. i H. M.. Objasnio je da je imao drvo u ruci, bambusovu motku dužine 1,5 m, te da je udario F. Š..

      U završnoj riječi je izjavio da se osjeća krivim za izvršeno krivično djelo, izrazio je kajanje i molio sud da ga što blaže kazni. Objasnio je da je udario oštećenog sa razloga što je bio isprovociran od strane njegovog brata od strica M. H., koji je te večeri provocirao cijelo naselje.

      Radi utvrđivanja odlučnih činjenica i donošenja pravilne i zakonite odluke, sud je izveo dokaze: saslušao u svojstvu svjedoka oštećenog F. Š.; saslušao svjedoka Š.  Dž.; izvršio uvid u medicinsku dokumentaciju na ime oštećenog  i pročitao nalaz vještaka medicinske struke dr M. M., dat na  zapisnika Ki.br. 323/2010 od 20.12.2010. godine, te pribavio i izvršio uvid u izvod iz KE na ime okrivljenog.

      Nakon analize izvedenih dokaza, njihove svestrane i brižljive ocjene, cijeneći ih svaki pojedinačno i u sveukupnosti, dovodeći ih u vezu jedne sa drugim i u kontekstu sa navodima odbrane okrivljenog, sud je utvrdio činjenično stanje i na osnovu tako utvrđenog činjeničnog stanja, zaključio da je okrivljeni izvršio krivično djelo stavljeno mu na teret javnom optužbom i da je za isto kriv.

      Naime, sud je odbranu okrivljenog, u kojoj isti navodi da je udario oštećenog bambusovom motkom, dužine oko 1,5 m, cijenio kao priznanje izvršenog krivičnog djela, a koje je potvrđeno izvedenim dokazima tokom postupka. Dakle, sam okrivljeni nije sporio da je udario oštećenog sa razloga što je bio isprovociran od strane njegovog brata od strica, što je sud cijenio kao pokušaj izbjegavanja krivice, i traženje nekog opravdanog razloga za izvršeno krivično djelo. Naime, iz iskaza oštećenog, saslušanog u svojstvu svjedoka, F. Š., sud je utvrdio da je kritičnog dana, ispred svoje kuće, iznio kompjuter sa dva mala zvučnika. Kupio je pivo i pozvao svog brata od strica M. H., kako bi proslavili izlazak njegove bratanice iz bolnice. Tada je došao Š. S. sa svojom porodicom i rođacima, a bilo ih je preko dvanaest, i posvađao se sa njegovim bratom od strica M. H.. Š. S. mu je rekao da smanji muziku i prije nego što je on to učinio, okrivljeni ga je udario tri puta u predjelu glave, tačnije potiljka, sa savitljivom bambusovom motkom, dužine oko 1,5 m, prečinika oko 2-3 cm, pa je počeo da se tetura i pada. Tom prilikom je zadobio povrede u predjelu glave i sa glave mu je išla krv. Sud je iskaz oštećenog cijenio kao objektivan, jasan i uvjerljiv, te neusmjeren na otežavanje krivičnog položaja okrivljenog, tim prije što je i sam okrivljeni iznio navode koje je sud cijenio kao potvrdu iskaza oštećenog, a činjenica da je oštećeni kritičnom prilikom zadobio povredu u predjelu glave, potvrđena je kroz iskaze saslušanih svjedoka, kao i kroz medicinsku dokumentaciju, te nalaz i mišljenje vještaka medicinske struke. Tako, iz iskaza svjedoka Š. Dž., iako sud nije mogao utvrditi pravno relevantne činjenice, koje se odnose na postupanje okrivljenog prema oštećenom, jer nije ispratio razvoj i tok tih kritičnih dešavanja, zbog opšte gužve koja je bila u tom momentu, sud je utvrdio činjenicu  da je vidio oštećenog koji je bio krvav u predjelu glave, a koje navode je sud cijenio kao potvrdu navoda da je oštećeni zadobio povrede na način bliže opisan u izreci presude.

Iz nalaza vještaka medicinske struke, sud je utvrdio da je oštećeni F. Š.
imao  nagnječno razdernu ranu  iza lijevog  uha, veličine  2 x 1 cm, te da se
radi o lakoj tjelesnoj povredi koja je mogla nastati dejstvom tupog mehaničkog
oruđa u zamahu, drvene ili metalne palice, stisnute pesnice i slično, kao i
udarom o podlogu prilikom pada. Sud je nalaz vještaka u potpunosti prihvatio
kao jasan i objektivan, jer je isti dat po osnovu pravila struke i nauke, i po
osnovu medicinske dokumentacije na ime oštećenog, koja predstavlja objektivni
pokazatelj povreda koje su konstatovane kod istog prilikom pregleda,
neposredno nakon kritičnog događaja.  
      S toga, prihvatajući u potpunosti iskaz oštećenog, saslušanog u svojstvu svjedoka, a koji je potvrđen u pogledu načina i mogućnosti nastanka povreda konstatovanih kod istog kroz nalaz i mišljenje vještaka med. struke, i doveden u vezu sa odbranom okrivljenog, te iskazima svjedoka, sud je stanovišta da su izvedenim dokazima tokom postupka na nesumnjiv način dokazani navodi javne optužbe, te da je okrivljeni izvršio krivično djelo stavljeno mu na teret i za isto je kriv.

Postupajući na opisani način – udarajući bambusovom motkom u predjelu glave
oštećenog, usled čega je isti  zadobio lake tjelsne povrede, u vidu nagnječeno
razderne rane iza lijevog uha, veličine 2 x 1 cm, okrivljeni je u svojim
radnjama ostvario obilježje krivičnog djela koje mu je stavljeno na teret, za
koje je kriv. U konkretnom slučaju, bambusova motka predstavlja sredstvo
podobno da tijelo teško povrijedi i zdravlje teško naruši. Okrivljeni je
krivično djelo izvršio s eventualnim umišljajem, jer je bio svjestan da
udarajući oštećenog na opisani način istog može povrijediti, ali je na to
pristao.  
      Za krivično djelo laka tjelesna povreda iz čl. 152. st. 2. u vezi st. 1. Krivičnog zakonika, predviđena je kazna zatvora do 3 godine.

      Odlučujući u pogledu vrste i visine kazne, a cijeneći sve okolnosti iz čl. 42. Krivičnog zakonika, sud je kod okrivljenog od olakšavajućih okolnosti našao:  da se radi o mlađem licu, porodičnoj osobi, ocu troje djece, da je siromašnog imovnog stanja, licu koje do sada nije osuđivano, što ukazuje da nije sklon vršenju krivičnih djela, da je izrazio kajanje zbog izvršenog krivičnog djela, po ocjeni suda iskreno, a posebno cijeneći okolnost da se oštećeni nije pridružio krivičnom gonjenju, niti postavio imovinsko-pravni zahtjev, te u nedostatku otežavajućih okolnosti, sud je mišljenja da sve olakšavajuće okolnosti na strani okrivljenog, predstavljaju osobito olakšavajuće okolnosti i kao takve osnov za ublažavanje zakonom predviđene kazne, pa je sud mišljenja da će se i sa tako ublaženom kaznom postići svrha kažnjavanja predviđena čl. 32. Krivičnog zakonika. S toga, sud je okrivljenog umjesto zakonom predviđene zatvorske kazne osudio na novčanu kaznu, a prilikom donošenja odluke o visini kazne imao je u vidu da se okrivljeni izjasnio da je siromašnog imovnog stanja.

      Shodno čl. 199. st. 2. Zakonika o krivičnom postupku CG, odlučeno je da okrivljeni plati sudu na ime troškova krivičnog postupka iznos od 66,00 €, koji se odnose na naknadu na ime vještačenja vještaka medicinske struke, kao i na ime  paušala, iznos od 30,00 €, pri tome imajući u vidu složenost i trajanje krivičnog postupka, te imovinske prilike okrivljenog.

       Imovinsko-pravnog zahtjeva nije bilo.

Iz iznijetih razloga shodno čl. 364. Zakonika o krivičnom postupku CG,
odlučeno je kao u izreci presude.  
OSNOVNI SUD U BERANAMA
Dana 16.03.2011. godine
ZAPISNIČAR,
S U D I J A,   
Mirosava Lekić
Aleksandar Ćulafić 
PRAVNA POUKA: Nezadovoljna stranka
ima pravo žalbe, u roku od 8 /osam/ dana,
od dana prijema presude, putem ovog suda
za VIŠI SUD U BIJELOM POLJU.  