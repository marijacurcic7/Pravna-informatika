OSNOVNI SUD U BERANAMA
K.br. 54/11
U IME NARODA
      Osnovni sud u Beranama, kao prvostepeni krivični sud, u vijeću sastavljenom od sudije Aleksandra Ćulafića, kao predsjednika vijeća, i sudija porotnika Milorada  Paunovića i Stojana Kukalja, kao članova vijeća, uz učešće zapisničara Mirosave Lekić, u krivičnom predmetu okrivljenog D. Đ., iz Berana, zbog krivičnog djela nasilje u porodici ili porodičnoj zajednici iz čl. 220 st. 3 u vezi st. 1  Krivičnog zakonika, po optužnici Osnovnog državnog tužilaštva u B., Kt.br. 456/2010 od 21.01.2011. godine, nakon održanog usmenog, glavnog i javnog pretresa, u prisustvu zamjenika ODT-a u Beranama Dragoljuba Popovica., okrivljenog i zakonskog zastupnika oštećene mal. Dž. Lj., majke J. D., dana 18.05.2011. godine, donio je i javno objavio

P R E S U D U
             Optuženi **DŽ. Đ.,** od oca V. i majke M., rođene M., rođen ... godine, u B., stalno nastanjen u selu V., opština Berane, državljanin Crne Gore, otac jednog djeteta, pismen, završio srednju školu, siromašnog imovnog stanja, neosuđivan.

K r i v     j e
      \- što je:

      \- dana 15.11.2010. godine, dok se kretao svojim putničkim motornim vozilom marke "...", na putu od sela S. ka selu V., opština B., zaustavio vozilo i primjenom grubog nasilja narušio tjelesni i duševni integritet člana svoje porodice, maloljetne ćerke Dž. Lj., koja je sjedjela na mjestu suvozača, na način što je uputio riječi prijetnje "da će je objesiti pred čitavom školom", rukama je stezao za vrat i udario u predjelu ruku, nogu i lica, i nanio joj lake tjelesne povrede u vidu manjeg krvnog podliva u predjelu angulusa donje vilice na desnoj strani promjera 1x1 cm, a na lijevoj strani angulusa donje vilice 3 hematoma promjera od 0,5 do 1 cm,

          \- čime je izvršio krivično djelo nasilje u porodici ili u porodičnoj zajednici iz čl. 220 st. 3 u vezi st. 1 Krivičnog zakonika.

            \- pa mu sud primjenom navedenog zakonskog propisa i čl. 2, 4, 5, 13, 15, 32, 36, 42, 45, 46, 52, 53 i 54 KZ-a i čl. 199, 212 st. 2 i 364 ZKP-a CG   **i z r i č e**

USLOVNU OSUDU
       Kojom mu utvrđuje kaznu zatvora u trajanju od 3 (tri) mjeseca i istovremeno određuje da se ista neće izvršiti ukoliko okrivljeni u roku od 1 (jedne) godine ne izvrši novo krivično djelo.

      Optuženi se obavezuje da plati ovom sudu na ime paušala iznos od 50,00 €, kao i na ime troškova krivičnog postupka iznos od 66,00 €,  koje iznose će uplatiti na žiro račun br. 832-150-38 Osnovnog suda Berane, u roku od 15 dana po pravosnažnosti presude, pod prijetnjom posledica prinudnog izvršenja.

                Imovinsko pravnog zahtjeva nije bilo.

O b r a z l o ž e nj e
      Optužnicom Osnovnog državnog tužilaštva u Beranama, Kt.br. 456/2010 od 21.01.2011. godine, optuženom Dž. Đ., iz B., stavljeno je na teret izvršenje krivičnog djela nasilje u porodici ili u porodičnoj zajednici iz čl. 220  st. 3 u vezi st. 1 Krivičnog zakonika.

      Glavni pretres je održan i zaključen u prisustvu zamjenika ODT-a u Beranama Dragoljuba Popovica, optuženog i zakonskog zastupnika mal. Dž.. Lj., majke J. D..

      Zamjenik ODT-a u Beranama, u završnoj riječi je istakao da je izvedenim dokazima utvrđeno da je optuženi izvršio krivično djelo stavljeno mu na teret optužnicom ODT-a u B. i predložio je sudu da istog oglasi krivim i osudi na kaznu po zakonu.

      Zakonski zastupnik mal. oštećene Dž. Lj., majka J.D., u završnoj riječi se pridružila krivičnom gonjenju protiv okrivljenog, a nije postavila imovinsko- pravni zahtjev.

      Okrivljeni Dž. Đ., u svojoj odbrani u istražnom postupku i na glavnom pretresu, u bitnom je negirao izvršenje krivičnog djela. Istakao je da je bio u vanbračnoj zajednici sa J. D. dvije do tri godine, a da su 2003. godine, zbog nesuglasica, prestali da žive zajedno, a njihova mal. ćerka LJ. je ostala da živi sa njom. Nakon toga njegova supruga nije dozvoljavala da on viđa njihovu mal. ćerku i podnijela je tužbu za izdržavanje, pa su zaključili poravnanje pred Osnovnim sudom u B., kojim se obavezao da plaća alimentaciju od 100,00 € mjesečno, ali je u izdržavanju ćerke učestvovao mnogo više od predmetnog iznosa. Lj. je kod njega boravila prosječno oko sto dana godišnje. Prilikom tog boravka, on se ponašao kao primjeran roditelj u svakom pogledu, vodio računa o njegovoj maloljetnoj ćerki. Rješenjem Centra za socijalni rad bilo je predviđeno da dijete boravi kod njega svakog vikenda od petka od 15,00 časova pa do nedelje do 20,00 časova, kao i tokom korištenja njegovog godišnjeg odmora. U ovom periodu njegova ćerka je bila jako emotivno vezana za njega. Promjenu u ponašanju kod svog djeteta primijetio je prije pola godine, jer je bila uznemirena i nije htjela da boravi kod njegove sestre i zeta, gdje je inače rado boravila, a i izrazila je želju da osnovnu školu nastavi u A.. Takođe je nekoliko puta govorila da ne dolazi po nju u petak, već da dođe u subotu. Sa svojom ćerkom je ostvarivao komunikaciju putem mobilnog telefona, ali se u poslednje vrijeme dešavalo da mu se ne javlja na telefon. Njegova ćerka osnovnu školu pohađa u S., gdje živi sa majkom. Dana 15.11.2010. godine, svoju ćerku i njenu drugaricu, u ranim jutarnjim časovima, prevezao je od sela S., sa magistralnog puta, do škole u A., gdje pohađa časove engleskog jezika, a nakon toga ćerku poveo do svoje kuće u selu V., s namjerom da obavi razgovor sa njom, te da mu objasni svoje ponašanje zadnjih šest mjesci. Prilikom vožnje vodili su uobičajen razgovor i on nije vršio nikakvo nasilje, nije je udarao, niti na bilo koji drugi način uzgrozio njen duševni integritet, te kod sebe nije imao prut, niti joj je nanio bilo kakve tjelesne povrede. Ćerku je tada ostavio kući, kako je to i ranije činio, jer je trebalo da ode na posao da radi još sat vremena. Kada je toga dana krenuo na posao, ona ga je zvala da se vrati i da je poljubi. Porukom je obavijestio njenu majku da je njihova ćerka kod njega i da će je vratiti predveče. Nakon sat vremena od slanja poruke, njegova supruga je došla u V. i uzela ćerku, a ćerka ga je putem mobilnog telefona obavijestila da će majka doći da je uzme. Ponašanje njegove supruge mu je bilo čudno, pa je sjutra dan razmišljao da preda prijavu Centru za socijalni rad u A. protiv J. D., kako bi riješili taj problem i kako bi bilo omogućeno nesmetano viđanje ćerke. Istakao je da kritičnog dana nije udarao i maltretirao svoje dijete, kako to stoji u optužnici, niti je uopšte uputio riječi prijetnje.

      U završnoj riječi je izjavio da nije izvršio krivično djelo koje mu je optužnicom stavljeno na teret, pa je tražio da ga sud oslobodi od optužbe.

      Radi utvrđivanja odlučnih činjenica i krivice na strani okrivljenog, sud je na glavnom pretresu izveo dokaze: saslušao u svojstvu svjedoka - oštećenu mal. Dž. Lj.; saslušao svjedoka J. D.; pročitao iskaz svjedoka Dž. V. - M., dat na zapisniku Ki.br. 91/2010 od 31.10.2010. godine;pročitao izvod iz MK rođenih, izdat MUP Podgorica, pod tekućim br. 18324 za 2000. godinu, dana 13.04.2010. godine, na ime Dž. Lj.; pročitao rješenje Centra za socijalni rad B. i A. br. 01-9 od 21.04.2004. godine; pročitao izvještaj JZU D. z. A., br. protokola 3406 od 16.11.2010. godine, izdat na ime Dž.  Lj., pročitao izvještaj ljekara specijaliste JZU O. b. B., br. protokola 7099 od 16.11.2010. godine, izdat na ime Dž.Lj.; pročitao uput ljekara specijalisti JZU D. z. A., br. zdravstvenog kartona 693 br. uputa 1649 od 16.11.2010. godne, izdat na ime Dž. Lj.; pročitao nalaz i mišljenje stalnog sudskog vještaka dat u predmetu Ki.br. 91/2010 od 18.11.2010. godine, o vrsti i težini povreda za mal. oštećenu Dž. Lj.; pročitao dopis Telenora br. 0801-2440 od 15.04.2011. godine, sa listingom komunikacija brojeva ... i  ... za dan 15.11.2010. godine; pročitao akt Sudskog savjeta It.br. 128/2011 od 27.04.2011. godine, te pribavio i izvršio uvid u izvod iz KE na ime optuženog.

      Nakon analize izvedenih dokaza, njihove svestrane i brižljive ocjene, cijeneći ih svaki pojedinačno i u sveukupnosti, dovodeći ih u vezu jedan sa drugim i u kontekstima sa navodima odbrane optuženog, sud je utvrdio činjenično stanje i na osnovu tako utvrđenog činjeničnog stanja zaključio da je optuženi izvršio krivično djelo stavljeno mu na teret javnom optužbom i da je za isto kriv.

       Naime, sud je činjenično stanje prevashodno utvrdio kroz iskaz oštećene saslušane u svojstvu svjedoka mal. Dž. Lj., svjedoka J. D. i kroz sadržinu izvedenih pismenih dokaza - medicinske dokumentacije i nalaza i mišljenja vještaka M. M.. Tako iz iskaza oštećene mal. Dž. Lj., sud je utvrdio da je odlazila kod svog oca Dž. Đ. u dane vikenda, i uglavnom bi boravila kod djeda i kod očeve sestre. Nakon jedne svadbe, otac je nije vratio kod majke u S., već je rekao da spava kod njega kući, a to veče je bio pijan i udarao je. Sve to je gledao njen djed M., ali joj je rekao da za to ne priča nikom, pa nije pričala. Nakon toga ona je još nekoliko puta odlazila kod oca V., ali se uvijek plašila da će je ponovo tući. Otac ju je svakog ponedeljka vozio od kuće u S., do škole u A.. Dana 15.11.2010. godine, njen otac je došao ispred škole kada su joj se završili časovi, uzeo njene dvije drugarice, koje je ostavio u blizini sela S., a oni su pošli u V.. Kada su izašle njene drugarice, otac je uzeo neki štap dužine oko pola metra, tj. prut, ali je istim nije udarao. Ispitivao ju je zašto nije išla kod njega, zašto ga nije zvala mobilnim telefonom, pa ju je nekoliko puta udario otvorenom rukom u predjelu butina, nekoliko puta u predjelu ramena, a par puta je stegao u predjelu grla. Kada su stigli u V., ostala je sama kući, a nakon pola sata je stigao njen djed M., ali mu ona ništa nije ispričala. Sa službenog telefona svog oca, koji je ostao kući, pozvala je majku i rekla joj da dođe po nju. Kada je majka došla po nju, sa majčinog telefona je poslala poruku svom ocu da je sa majkom otišla u S., a nakon toga on je na isti broj poslao poruku:" Čeka te ista porcija sjutra", pa je majci ispričala šta se desilo toga dana. Poslije ovog događaja kod oca je otišla još jednom. Od tada je majka vozi u školu, jer se plaši oca i ne želi da ide kod njega u V.. Sud je u potpunosti prihvatio iskaz oštećene saslušane u svojstvu svjedoka, jer je isti dat u ubjedljivom i jasnom izlaganju, te po ocjeni suda nije usmjeren na otežavanje krivičnog položaja okrivljenog, a istovremeno je potvrđen iskazom svjedoka J. D., kao i kroz sadržinu izvedenih pismenih dokaza i to nalaza i mišljenja vještaka dr M. M., kao i sadržinu medicinske dokumentacije.

      Tako iz iskaza svjedoka J. D., sud je utvrdio da je živjela u vanbračnoj zajednici sa Dž. Đ. i da iz te veze imaju zajedničku ćerku. Rješenjem Centra za socijalni rad opštine A., određeno je da Dž. Đ. može svakog vikenda u mjesecu, i to petkom od 15,00 časova, da uzima mal. ćerku, a da je vraća u 20,00 časova. Poravnanjem Osnovnog suda u B., odlučeno je da on na ime izdržavanja daje 30 % od svoje plate, jer je zaposlen kao službenik MUP-a. Ova rješenja su poštovana i to je sve funkcionisalo na obostrano razumijevanje sve do oktobra mjeseca 2010. godine, od kada je Lj. odbijala da ide kod svog oca i njegove rodbine. Dana 15.11.2010. godine, Lj. je nazvala telefonom i rekla da se nalazi u selu V., kod svog oca i tražila je da pođe po nju. Došla je po nju oko 15,00 časova, i tom prilikom nije vidjela nikakve povrede, ali je vidjela da je bila uznemirena i uplašena. Kada su došli u S., Lj. je svom ocu poslala poruku: "Tajo, mene je majka vratila kući", nakon čega je isti odgovorio :"Sjutra te čeka ista porcija". Ta poruka ju je uznemirila, pa je tražila od Lj. da joj ispriča o čemu se radi. Lj. joj je tada rekla da je, nakon što je ostavio njene drugarice na putu u blizini sela S., sa njom krenuo u pravcu B., nakon čega je skrenuo vozilom sporednim putem, slomio prut, ušao u kola, a nakon toga je stezao rukom u predjelu vrata, a zatim je udarao rukama u predjelu butina i tom prilikom prijetio da će je objesiti ispred čitave škole, ukoliko ona ne bude izašla kada on bude došao po nju. Sud je iskaz svjedoka cijenio kao jasan, ubjedljiv i neusmjeren na otežanje krivičnog položaja optuženog, a u saglasnosti je sa iskazom svjedoka - oštećene mal. Dž. Lj..

      Iz iskaza svjedoka Dž. M., sud nije mogao utvrditi pravno relevantne činjenice vezane za kritični događaj, jer isti svjedok nije prisustvao istom.

      Iz nalaza i mišljenja stalnog sudskog vještaka dr M. M., sud je utvrdio da je oštećena Dž. Lj., zadobila povrede: manji krvni podliv u predjelu angulusa donje vilice na desnoj strani promjera 1 x 1 cm, a na lijevoj strani angulusa donje vilice tri hematoma promjera od 0,5 do 1 cm, a koje povrede se pojedinačno i zbirno kvalifikuju kao lake tjelesne povrede, a mogle su nastati udarcem tupim mehaničkim oruđem, kao i stezanjem šake za donju vilicu. Ove povrede ne ostavljaju trajne posledice po život i zdravlje povrijeđene. Sud je nalaz vještaka u potpunosti prihvatio kao jasan i objektivan, jer je isti dat na osnovu pravila struke i nauke i po osnovu medicinske dokumentacije na ime oštećene, koja predstavlja objektivni pokazatelj povreda koje su konstatovane kod iste prilikom pregleda, dan nakon kritičnog događaja. Tako iz izvještaja JZU D. z. A., br. 3406 od 16.11.2010. godine, sud je utvrdio da je oštećena Dž. Lj. zadobila povrede: u predjelu vilice na lijevoj strani modrica, okrugla, veličine 1 cm, kružna modrikasto crvena, a na desnoj strani u predjelu donje vilice manjih hematoma (modrica) 3 - 4, dok iz izvještaja ljekara specijaliste JZU O. b. B., br. protokola 7099 od 16.11.2010. godine, sud je utvrdio da je povreda nanesena od strane poznatog lica - oca, stara 24 sata. Manji hematomi u predjelu angulusa mandibule desno, promjera oko 1 x 1 cm, a lijevo 3 hematoma promjera od 0,5 do 1 cm, takođe u regiji angulusa mandibule. Iz uputa ljekara specijalisti JZU D. z. A., br. zdravstvenog kartona br. 693 br. uputa 1649 od 16.11.2010. godine, sud je utvrdio da se Lj. Dž. upućuje hirurgu radi kvalifikacije tjelesnih povreda.

      Iz izvoda iz MK rođenih, izdatog od MUP-a P., pod tekućim brojem 18324 za 2000. godinu, sud je utvrdio da je mal. Dž. Lj., od oca Dž.Đ. i majke J. D., rođena ...godine.

      Iz rješenja za Socijalni rad B. i A., br. 01-9 od 21.04.2004. godine, utvrđuje se da se optuženom Dž. Đ., iz B., odobrava da može svakog vikenda u mjesecu, i to petkom u 15,00 časova, da uzima svoju maloljetnu ćerku Lj. kod sebe, a nedeljom u 20,00 časova da maloljetnu Dž. Lj. vraća majci J. D., kod koje se mal. Lj. nalazi na podizanje, čuvanje i vaspitanje. Takođe se odobrava Dž. Đ. da može za vrijeme korišćenja godišnjeg odmora uzimati svoju mal. kći kod sebe u trajanju od 10 dana.

      Iz dopisa Telenora br. 0801-2440 od 15.04.2011. godine, sa listingom komunikacija br. ... i ... za dan 15.11.2010. godine, kao i iz akta Sudskog savjeta It.br. 128/2011 od 27.04.2011. godine, sud nije mogao utvrditi pravno relevantne činjenice vezane za kritični događaj, osim činjenice da su dana 15.11.2010. godine, obavljene ukupno 4 komunikacije između telefonskih brojeva ... i ... i to: komunikacija sa početkom u 13,27,41 časova, predstavlja odlaznu SMS poruku sa broja ... na broj ...; komunikacija sa početkom u 15,22,51 čas predstavlja dolaznu SMS poruku na broj ... sa broja ...; komunikacija sa početkom u 15,23,43 časa, predstavlja odlaznu SMS poruku sa broja ... na broj ...; komunikacija sa početkom u 15,24,13 časova, predstavlja odlazni poziv sa broja ...na broj .... U dostavljenom listingu zabilježeno je da je ostvarena glasovna komunikacija u trajanju od 31 sekund.

      S toga prihvatajući u potpunosti iskaz oštećene saslušane u svojstvu svjedoka, a koji je potvrđen u pogledu načina i mogućnosti nastanka povreda konstatovanih kod iste, kroz nalaz i mišljenje vještaka medicinske struke i medicinsku dokumentaciju i dovedeno u vezu sa iskazom svjedoka J. D., sud je stanovišta da su izvedenim dokazima tokom postupka na nesumnjiv način dokazani navodi javne optužbe, te da je optuženi izvršio krivično djelo stavljeno mu na teret i za isto je kriv.

      Sud je imao u vidu i navode iz odbrane optuženog u kojoj negira izvršenje krivičnog djela, ali ih nije prihvatio i cijenio ih je kao isključivo usmjerene na izbjegavanje sopstvene krivice, jer su isti obezvrijeđeni izvedenim dokazima tokom postupka.

      Postupajući na navedeni način, sud je našao da su u radnjama optuženog Dž. Đ., sadržana sva bitna obilježja krivičnog djela nasilje u porodici ili porodičnoj zajednici iz čl. 220 st. 3 u vezi st. 1. Krivičnog zakonika. U toku krivičnog postupka, sud je utvrdio da je optuženi dana 15.11.2010. godine, dok se kretao svojim vozilom "...", na putu od sela S. ka selu V., zaustavio vozilo i primjenom grubog nasilja narušio tjelesni i duševni integritet njegove mal. ćerke Dž. Lj., koja je sjedjela na mjestu suvozača, na način što joj je uputio riječi da će je objesiti pred čitavom školom, a zatim je rukama stezao za vrat i udarao u predjelu ruku, nogu i lica, i nanio joj lake tjelesne povrede u vidu krvnih podliva. Optuženi je primjenom grubog nasilja na ovaj način narušio tjelesni i duševni integritet člana svoje porodice – maloljetne ćerke, i na taj način izvršio krivično djelo stavljeno mu na teret javnom optužbom. Krivično djelo optuženi je izvršio s direktnim umišljajem, jer je djelo htio i svjesno nanio povrede svojoj maloljetnoj ćerki.

      Za krivično djelo nasilje u porodici ili u porodičnoj zajednici iz čl. 220 st. 3 u vezi st. 1 Krivičnog zakonika, predviđena je kazna zatvora od 1 do 5 godina.

      Prilikom odlučivanja o vrsti i visini kazne, a cijeneći sve okolnosti iz čl. 42 Krivičnog zakonika, sud je kod optuženog našao olakšavajuće okolnosti: da se radi o mlađoj osobi, ocu jednog djeteta, siromašnog imovnog stanja, da do sada nije osuđivan, što ukazuje da nije sklon vršenju krivičnih djela, pa u nedostatku otežavajućih okolnosti, sud je mišljenja da sve olakšavajuće okolnosti na strani optuženog predstavljaju osobito olakšavajuće okolnosti i kao takve osnov za ublažavnje zakonom predviđene kazne, pa je sud mišljenja da će se i sa ublaženom kaznom postići svrha kažnjavanja,  pa je optuženom utvrdio kaznu zatvora u trajanju od 3 mjeseca i istovremeno odredio da se ista neće izvršiti ukoliko optuženi, u roku od 1 godine, ne učini drugo krivično djelo, pri čemu je sud mišljenja da će se sa ovom vrstom krivične sankcije postići svrha kažnjavanja predviđena čl. 32 Krivičnog zakonika i dovoljno uticati na optuženog da ubuduće ne vrši ova i slična krivična djela.

      Shodno čl. 199 ZKP -a, optuženi je obavezan da plati sudu na ime paušala iznos od 50,00 €, pri čemu je sud imao u vidu složenost i trajanje krivičnog postupka, te imovinske prilike optuženog, dok shodno čl. 202 istog zakona, optuženi se obavezuje da plati sudu, na ime troškova postupka iznos od 66,00 €, a koji se odnose na troškove vještačenja od strane vještaka dr M. M., a koji su isplaćeni iz budžetskih sredstava suda.

      Iz  iznijetog  je odlučeno kao u izreci presude, shodno čl. 364 ZKP-a CG.

OSNOVNI SUD U BERANAMA
Dana, 18.05.2011. godine   
ZAPISNIČAR,
PREDSJEDNIK VIJEĆA-SUDIJA
Lekić Mirosava
Ćulafić Aleksandar  
PRAVNA POUKA: Nezadovoljna stranka
ima pravo žalbe, u roku od 15 (petnaest) dana,
od dana prijema presude, putem ovog
suda za VIŠI SUD U BIJELOM POLJU.  