OSNOVNI SUD U BERANAMA
K.br. 59/11 
U IME NARODA
Osnovni sud u Beranama, kao prvostepeni krivični, po sudiji pojedincu Ani
Kenjić- Djukić, uz sudjelovanje zapisničara Danojle Milošević, u krivičnom
predmetu protiv okrivljenog M. T. , iz Berana, zbog krivičnog djela laka
tjelesna povreda iz čl. 152 st. 2 u vezi st. 1 KZ, po optužnom predlogu
Osnovnog državnog tužilaštva u Beranama Kt.br.331/09 od 24.11.2009. godine,
nakon održanog glavnog i javnog pretresa, u prisustvu savjetnika ODT Miladina
Magdelinića, okrivljenog, njegovog branioca adv. A. A., zakonskog zastupnika
mal. oštećenog N. K. oca V. K., a u odsustvu uredno pozvanog mal. oštećenog N.
K., donio je i javno objavio dana 01.03.2011. godine
P R E S U D U
Okrivljeni   M. T., od oca M. i majke D., rođene K., rođen …. godine, u
K., sa prebivalištem u Beranama, u ul. 29 …, državljanin CG, neoženjen,
student prava, srednjeg imovnog stanja, neosuđivan,
OSLOBADJA SE OD OPTUŽBE
Da je:  
Dana 03.10.2009. godine, oko 24,00 časa, na terasi kafe bara "P.", u Ul.
"M.Z.", u Beranama, lako tjelesno povrijedio oštećenog mal. K. N., na način
što ga je objema rukama odgurnuo, usled čega je  pao na drveni sto, sredstvo
podobno da tijelo teško povrijedi i zdravlje teško naruši, nanijevši mu
povrede u vidu  - nagnječnih povreda glave i tijela, razderotine u
parijetalnom dijelu glave, oguljotine u predjelu lijevog ramena i krvnog
podliva u predjelu desnog ramena,  
- čime bi izvršio krivično laka tjelesna povreda iz čl. 152 st. 2 u vezi st.
1 Krivičnog zakonika.  
- Pošto nije dokazano da je izvršio krivično djelo, koje mu je optužnim
predlogom stavljeno na teret na osnovu čl. 363 tač. 3 ZKP.  
Troškovi krivičnog postupka padaju na teret budžetskih sredstava ovoga suda,
na osnovu čl. 203 st.1 ZKP.  
Oštećeni mal. N. K. i njegov zakonski zastupnik otac V. K.,  na osnovu čl. 212
st. 3 ZKP-a, radi ostvarivanja imovinsko pravnog zahtjeva za naknadu štete,
upućuju se na parnicu.
O b r a z l o ž e nj e
Osnovno državno tužilaštvo u Beranama, podnijelo je optužni predlog
Kt.br.331/09 od 24.11.2009. godine, protiv M. T., iz Berana, zbog krivičnog
djela laka tjelesna povreda iz čl. 152 st. 2 u vezi st. 1 KZ. Zastupnik javne
optužbe,savjetnik ODT- a Berane, Miladin Magdelinić, u završnoj riječi ostao
je pri optužnom predlogu i predložio da sud okrivljenog oglasi krivim i osudi
po zakonu.  
Zakonski zastupnik mal. oštećenog N. K., otac V. K., u završnoj riječi
nije se  pridružo krivičnom gonjenju protiv okrivljenog, a zadržavao je  pravo
da imovinsko pravni zahtjev za naknadu štete ostvari u parnici.  
Okrivljeni M. T., u svojoj odbrani, datoj pred Upravom policije istakao je
da se predmetne večeri nalazio u kafe baru "P.", čiji je vlasnik, u društvu M.
P. i nekih djevojaka, te je oko 00,30 časova primijetio N. K., koji je bio
gost u lokalu, kako izlazi iz lokala, prišao je do ulaznih vrata i stisnutom
pesnicom udario nekoliko puta u staklo na ulaznim vratima, koje je i polomio.
Bio je u vidno alkoholisanom stanju. Nakon toga on je ustao i prišao do K. i
upozorio ga da to više ne radi i da ide kući. Oštećeni je krenuo u njegovom
pravcu, a on ga je u jednom momentu odgurnuo od sebe, on se okrenuo i počeo da
trči i vidio je da je pao odmah do susjednog lokala, na jednom stolu, koji se
nalazio na terasi tog lokala i taj sto je pao na njega, zajedno sa staklom
koje se na njemu nalazilo, oštećeni je povratio, a nakon toga je ustao i
otrčao u pravcu „ P. “, a on se tada vratio u lokal. Na pretresu je promijenio
iskaz navodeći da je na samom pragu lokala, nakon što je otvorio vrata, objema
rukama uhvatio oštećenog za njegove ruke, isti se istrgao i otrčao u pravcu
susjednog lokala Picerije "D.". Baštenski inventar na terasi kafe bara "P." je
od plastike, dok na terasi sjednog lokala "D." je masivnije drvene
konstrukcije. Oštećeni se više nije vraćao te noći u lokal, jedino je došao
neki njegov drug, da uzme njegovu jaknu, poslije nekih 15-tak minuta. U lokalu
i ispred lokala nije imao obezbedjenje, jer isto nikada i ne angažuje, a
oštećeni je redovan gost u njegovom lokalu i konzumira alkohol. Naglasio je da
ga prilikom njihovog konflikta nije udarao, niti ga gurnuo, jedino ga je
uhvatio rukama za njegove ruke. Po njegovoj procjeni, koliko je mogao da vidi,
oštećeni je pao podstranice, na desnu stranu, bila je velika gužva i na jednoj
i na drugoj terasi, tako da nije mogao dobro da primijeti. Tog momenta je od
oštećenog bio udaljen nekih 6 do 7 m, tako da nije primijetio da li je
oštećeni tom prilikom zadobio kakve povrede. Dodao je da nakon izlaska
oštećenog iz lokala, lokal niko nije zaključao. Nije mu poznat razlog zbog
čega je oštećeni udarao staklo na vratima i polomio ga, isto je bilo širine 35
do 40 cm i dužine 1 do 1,20 m, a radilo se o vakum staklu, odnosno duplom
staklu. Ispred njegovog lokala postoji terasa, koja je dužine 6 m, a širine 5
m. Ulazna vrata lokala, u odnosu na terasu se nalaze u desnom ćošću. Od
ulaznih vrata desno se nalazi ulaz u zgradu, koji razdvaja ulaz njegovog
lokala i susjednog „ D.“, koji takođe ima terasu, koja je identična terasi
njegovog lokala. Oštećeni je od ulaznih vrata na njegovoj terasi, prešao oko 6
m, nakon čega je pao na terasu lokala „ D.“ i udario glavom od sto, odnosno
prešao je širinu prolaza između lokala i došao do polovine dužine terase
susjednog lokala i pao. Pojasnio je da nije mijenjao iskaz u odnosu na odbranu
datu pred UP PJ i pred istražnim sudijom, kada je kazao da je odgurnuo
oštećenog, tačno je da je pred UP PJ dao izjavu da je odgurnuo oštećenog od
sebe, smatra da je izjava pred istražnim sudijom prepisana iz policije i tvrdi
da je tačno ono što je kazao na pretresu, a to je da se oštećeni istrgao njemu
iz ruku. Takođe je dodao da sami momenat pada oštećenog preko stola u
susjednom lokalu nije vidio i da su mu kazali da je na oštećenog, nakon pada,
pao i sto. Prihvatio je završnu riječ svog branioca.  
Branilac okrivljenog adv. A. A., u završnoj riječi istakao je da je
okrivljeni i u iskazu iz prethodnog postupka i sa glavnog pretresa dao
kvalitetan iskaz, jer je vjerodostojno opisao dogadjaj. Oštećeni je predmetne
večeri bio u pripitom stanju, što proizilazi iz spisa predmeta i isti se nakon
izlaska iz lokala vratio i iako vrata nijesu bila zaključana, lomi staklo.
Okrivljeni kao odgovorno lice reaguje i oštećenog hvata za ruke, nakon čega se
oštećeni otrgao i otrčao u pravcu susjednog lokala. Nakon što se oštećeni
otrgao iz ruku, između njih je prestao svaki kontakt, a isti je nakon 5 do 6
metara pao. Kod okrivljenog nije postojao umišljaj, a predmetno krivično djelo
se ne može izvršiti iz nehata. Ne može se smatrati da je okrivljeni tokom
postupka mijenjao iskaz, u smislu što je kazao da je odgurnuo oštećenog,
odnodno da mu se oštećeni otrgao iz ruku. On je otklonio opasnost, dakle
postupao je u nužnoj odbrani, a ista je bila neskrivljena i ekvivalentna.
Ističe da u prilog odbrane okrivljenog ide i medicinska dokumentacija kao i
nalaz i mišljenje vještaka medicinske struke, koji je dao četiri alternative.
Konačno je predložio da se okrivljeni oslobodi od optužbe. Tražio je troškove
za održane i neodržane glavne pretrese po AT.  
Radi pravilnog i zakonitog presuđenja ove krivično pravne stvari, sud je na
glavnom pretresu, u dokaznom postupku, izveo sledeće dokaze:
Pročitao iskaze mal. oštećenog N. K. i svjedoka mal. A. R., mal. P. Z., mal.
S. Đ., G. Đ., M. P., S. M., S. M., stalnog sudskog vještaka hirurga dr. M. M.,
izvještaj ljekara specijaliste JZU Opšte bolnice Berane, br…. od
07.10.2009.godine, otpusnu listu sa epikrizom Opšte bolnice Berane, br…. od
06.10.2010.godine, istoriju bolesti br…., nalaz i mišljenje stalnog sudskog
vještaka dr. B. D., dat na zapisniku kod istražnog sudije Osnovnog suda u
Beranama dana 07.11.2009. godine, kao i izvod iz kaznene evidencije za
okrivljenog.  
Nakon sprovedenog dokaznog postupka, cijeneći navode optužbe, odbranu
okrivljenog, te izvedene pobrojane dokaze, u smislu člana 17 i 360 ZKP-a, a
dovodeći ih u vezu jedne sa drugim, sud je stao na stanovište, da su činjenice
iz činjeničnog opisa izreke presude, nijesu dokazane , pa je okrivljenog M.
T.,  za krivično djelo laka tjelesna povreda iz čl. 152 st. 2 u vezi st. 1 KZ,
oslobodio od optužbe, usled nedostatka dokaza, na osnovu čl. 363 tač. 3 ZKP-a.
Naime, izvedenim dokazima tokom postupka, nije dokazano da je kod okrivljenog
postojao umišljaj da gurajući oštećenog objema rukama, istog tjelesno
povrijedi. Činjenica je da je kod oštećenog nastupila laka tjelesna povreda,
usled pada preko stola, međutim, kako isti nije odmah pao na sto, već se
kretao nekoliko koraka unazad, to sud nije mogao zaključiti da je dokazano kod
okrivljenog postojanje umišljaja, kako u odnosu na povrede nastale sredstvom
podobnim da tijelo teško povrijedi ili zdravlje teško naruši, tako i u odnosu
na bilo koju povredu koja bi mogla nastati guranjem oštećenog objema rukama.  
Tako je na osnovu med. dokumentacije i nalaza i mišljenja vještaka ortopeda
dr. B. D., utvrđeno je da je oštećeni zadobio povrede i to nagnječenje
glave i tijela, razderotinu u parijetalnom dijelu glave, oguljotinu u predjelu
lijevog ramena i krvni podliv u predjelu desnog ramena, koje se kvalifikuju
kao lake tjelesne povrede, a mogle su nastati udarom tupe mehaničke sile ili
pak udarom o tupu mehaničku silu, u vidu drveta i slično, kao i padom o tvrdu
podlogu. Vještačenjem putem vještaka med struke hirurga dr. M. M. ,
utvrđeno je da je oštećeni zadobio nagnječine glave i tijela, nagnječno
razdernu ranu u tjemenom dijelu glave, dvije oguljotine kože u predjelu
lijevog ramena i krvni podliv u predjelu desnog ramena, koje se kvalifikuju
kao laka tjelesna povreda, a mogle su nastati pri padu o tvrdu podlogu, kao i
kada se drveni sto prevrne i udari oštećenog rame. Nije mogao da se izjasni da
li je razderotina nastala udarcem o ivicu plastičnog ili drvenog stola. Dodao
je da nagnječenje glave i tijela u sebi obuhvata sve ostale opisane povrede,
kao i da su parijetalni i tjemeni dio glave isto. Razderotina u tjemenom
dijelu glave, mogla je nastati udarom glave od ivicu stola, kao i pri padu,
tako što je povrijeđeni pao leđima prema nazad i udario tjemenim dijelom glave
o tvrdu podlogu. Oguljotine u predjelu lijevog ramena mogle su nastati
tangencionalnim dejstvom tupog mehaničkog oruđa, kao i pri padu među stolove i
stolice i pri guranju i rvanju noktima. Nije mogao da se izjasni, da li se
povrede na lijevom ramenu nalaze sa prednje ili zadnje strane, jer se to ne
može utvrditi iz med. dokumentacije. Naveo je da su sve ove povrede mogle
nastati usled pada oštećenog i udara o ivicu stola, nakon čega se sto prevrće
na njega, s tim što postoji mogućnost da su oguljotine u predjelu lijevog
ramena nastale grebanjem. Nakon uvida u Istoriju bolesti za oštećenog, vještak
je dodao da je oštećeni prema Istoriji bolesti zadobio nagnječno razdernu ranu
u parijetanom dijelu glave veličine 1 x 0,5 cm, dvije oguljotine kože u
predjelu ramena veličine 1 x 0,5 cm, krvni podliv u predjelu desnog ramena i
oguljotinu kože na dorzalnoj strani desne šake, veličine 1 x 1 cm. U ostaloj
med.dokumentaciji, opisane su ranije opisane povrede. Razlika je što u
Istoriji bolesti postoji i povreda desne šake, koja je mogla nastati ako je
oštećeni tangencionalno zakačio odlomke stakla. Vještak je pojasnio, da ako je
oštećeni pao na tvrdu podlogu desnom stranom, istovremeno su mogle nastati
povrede na desnom ramenu i u tjemenom dijelu glave, a ako je pao na lijevu
stranu, tada su istovremeno mogle nastati dvije oguljotine na lijevom ramenu i
kontuzione povrede u tjemenom dijelu glave, a da su sve prednje opisane
povrede mogle nastati padom, kada se preko oštećenog prevnuo sto.  
Sud je prihvatio prednje dokaze, na osnovu kojih je utvrđeno da je oštećeni u
predmetnom događaju zadobio laku tjelesnu povredu, koja je mogla nastati padom
na sto, koji se pri tom  prevrnuo na oštećenog.  
Na osnovu iskaza svjedoka mal. A. R. je utvrđeno da je predmetne večeri
bio   u kafe baru P., zajedno sa N. K. i P. Z. i pošao kod nekih drugova koji
su se bili za drugim stolom. Odmah nakon toga je vidio da se ispred pomenutog
lokala stvorila neka gužva i galama i u tom momentu je istrčao iz lokala.
Ističe da je vidio da jedna grupa momaka tjera oštećenog, a ko ga je tačno
tjerao nije vidio. Kasnije kada se vozio sa drugom, vidio je oštećenog kod
zgrade D., blizu mosta i kada je isti ušao u auto bio je krvav. Ušao je u auto
G. Đ. i potom su ga odvezli u bolnicu. Oštećeni je imao krv u potiljačnom
dijelu glave. Odakle mu povrede, njemu lično nije kazao. Na pretresu je dodao
da nije vidio ko je polomio staklo na vratima od lokala okrivljenog, a vidio
je da je isto polomljeno.  
Iz iskaza svjedoka S. Đ. , utvrđeno je da se predmetne noći nalazila u Ul.
M. Z., ispred kafe bara P., majka je čekala na dnu ulice, na udaljenosti od
kafe bara P. negdje oko 50 m. Vidjela je kako neki momci trče za njenim drugom
K. i otišli su put kafe bara P., a ona je sa svojom majkom otišla do auta i
krenula ka selu B. gdje živi, a naspram zgrade D., tačnije naspram C. parka,
vidjela je oštećenog N. K. i još jednog momka. Njena majka je stala sa autom i
obzirom da je oštećeni bio krvav, povele su ga do bolnice, a sa njima je bio
još P. Z.. Nije vidjela ko je udarao oštećenog i ističe da se te kritične
prilike kada se to desilo nije nalazila u kafe baru P., već u kafe baru C. H..
Na pretresu je dodala da ne može da se izjasni da li je medju momcima koji su
trčali u pravcu kafa bara P., za oštećenim, bio i okrivljeni.  
Na osnovu iskaza svjedoka G. Đ., utvrđeno je da se predmetne večeri
nalazila na dnu ulice M. Z., u blizini S.T.R. Đ. i tom prilikom je čekala
svoju ćerku S., da bi je odvezla kući. U tom trenutku je vidjela više lica,
koja trče u pravcu mesare M.. Bila su mlađeg uzrasta, tako da iste ne poznaje
i da ne zna koji je bio povod tog trčanja i haosa koji je nastao. Kada je
krenula sa vozilom, ispred zgrade D. je zatekla oštećenog i još dva lica koja
ne poznaje. Nikola je počeo da povraća, ali nije primijetila da je imao bilo
kakve povrede, jedino je našla za shodno da ga odveze u bolnicu. Nakon toga je
krenula prema svom stanu.  
Iz iskaza svjedoka P. Z. , utvrđeno je da se predmetne večeri nalazio u
kafe baru P., sa drugovima N. K. i A. R., da bi u jednom trenutku oštećeni
izašao iz lokala i zadržao se nekoliko minuta. Napolju ispred lokala se
stvorila gužva. Pošto se gužva razišla pozvao ga je drug K. putem telefona i
kazao mu da se nalazi u cvetnom parku i da mu ponese jaknu. Kada je stigao do
njega, vidio je da mu je pocijepana košulja i da mu je glava krvava, a u tom
momentu je naišla G. Đ. sa svojim autom u kojem je bila i njena ćerka. Ušli su
u auto i pošli u bolnicu i kada su izašli iz istog N. K. je povraćao.Nakon
ukazanog pregleda, došao je otac oštećenog V. K.. Naveo je da nije vidio ko je
udarao oštećenog, niti da li ga je neko tjerao, obzirom da se nalazio u
unutrašnjosti lokala i nije mogao vidjeti šta se dešava napolju. Napomenuo je
da kada je bio sa oštećenim ispred bolnice, vidio je povredu koju je imao u
predjelu ramena i isti mu je kazao da mu je ta povreda vjerovatno nastala od
nekog tvrdog predmeta, a pomenuo je i pištolj. Nije primijetio da je bilo ko
te večeri udarao od ulazna vrata lokala, niti je primijetio da je staklo na
tim vratima polomljeno kada je izlazio iz lokala.  
Sud je prihvatio iskaze prednjih svjedoka, koje je cijenio kao iskrene i jasne
i koji su potvrdili da je oštećeni zadobio povrede, međutim, isti nijesu mogli
da sudu pruže bliže podatke o predmetnom događaju, odnosno da se izjasne na
koji način je oštećeni zadobio te povrede.  
Mal. oštećeni N. K. , u svom iskazu datom pred istražnim sudijom dana
04.11.2009. godine, istakao je da se predmetne večeri nalazio u kafe baru P.,
zajedno sa drugovima P. Z. i A. R. i pili su piće. Kada mu je zazvonio
telefon, izašao je iz lokala, kako bi obavio razgovor i kada je htio ponovo
uđe, vrata su bila zatvorena, a na njima su stajala dva momka, M. S. i još
jedan momak koga ne poznaje. Nisu mu dozvolili da uđe i on je gurnuo vrata
dva, tri puta ramenom, a zatim je udario pesnicom dva puta, a treći put malo
jače i polomio staklo na vratima. Radilo se o uskom staklu, širine oko 30 cm,
a dužine oko jedan metar. Nakon toga je izašao okrivljeni M. T. i udario ga
pesnicom ili nekim drugim predmetom u potiljak i on je pao na jedan sto ispred
lokala i udario glavom o ivicu, gdje je i povratio i pomalo izgubio svijest.
Zatim je ustao i počeo da bježi, u pravcu kafe bara „P.“, da bi ga sustigli M.
T., P. M. i još neki koje nije vidio. Okrivljeni ga je ponovo udario i on je
pao i izgubio svijest, a ko ga je još udarao, njemu nije poznato. Neki momak
je spriječio da ga dalje tuku i oni su se udaljili, a on je ostao. Zatim je
zvao P. Z., putem telefona, da bi uzeo jaknu, ali se isti nije javljao i on je
pošao put P.. Kada je bio ispred, okrivljeni ga je ugledao i krenuo put njega
i on je ponovo počeo da bježi u pravcu P. i okrivljeni ga nije stigao. Ponovo
je pozvao Z. i ovaj mu je donio jaknu. Kada je htio da pozove taksi, naišla je
G. Đ. koja ga je odvezla do bolnice. Kada je izašao iz auta, povratio je tri
puta. U bolnici su ga zadržali nekoliko dana. U izjavi datoj pred istražnim
sudijom dana 10.11.2009. godine, promijenio je ranije dati iskaz i naveo da
njega okrivljeni nije udario, već odgurnuo rukama, kad mu je   bio okrenut
leđima, pa se poklizao i pao na jedan sto ispred lokala i udario glavom od
sto, gdje je izgubio svijest, a zatim ustao i počeo da trči u pravcu kafe bara
„ P. “, za njim je trčao okrivljeni, ali ga nije stigao i kada je bio blizu
njega, prišao je S. M., koji ga je zaustavio, a on je pobjegao put C. parka,
odakle je zvao druga P. Z., koji mu je donio jaknu i odakle ga je G. Đ.
prevezla do bolnice. Dodao je da ga okrivljeni nije sustigao kada je trčao za
njim i da nije tačno da ga je nakon toga udarao. Takođe je naveo da ga nije
udario pesnicom ili nekim drugim predmetom u potiljak, već da ga je gurnuo,
kada mu je bio okrenut leđima i on se oklizao i pao. Na glavnom pretresu
je kazao da se događaj desio kako je to opisao na zapisniku pred istražnim
sudijom od 10.11.2009. godine, da je nakon što je polomio staklo na vratima,
okrivljeni izašao i on mu se izvinio i nakon što se okrenuo i htio da bježi,
okrivljeni ga je odgurnuo sa leđa i on je pao, jer se poklizao i to ispred
lokala „P.“, ispred ulaznih vrata, 2 – 3 m dalje, ne sjeća se da li je
napravio par koraka, ili je odmah pao. Te večeri je konzumirao alkohol i popio
je 5 – 6 malih piva. Kada je pao glavom je udario i to potiljačnim lijevim
dijelom glave od ivicu stola i sto se prevrnuo na njega, a on je izgubio
svijest. Pojasnio je da je nakon izlaska okrivljenog iz lokala, krenuo da
bježi, jer nije znao kakve su namjere okrivljenog. Razliku u kazivanju je
pojasnio da je prvu izjavu dao pred istražnim sudijom i tada je bio u šoku i
tačno je ono što je kazao drugi put kada je davao izjavu pred istražnim
sudijom i na glavnom pretresu.  
Sud je prihvatio iskaz oštećenog u dijelu da je predmetne večeri zadobio
tjelesne povrede, medjutim, u pogledu samog mehanizma nanošenja povreda njegov
iskaz dat pred istražnim sudijom u prvom navratu, kada je naveo da ga je
oštećeni udario predmetom u potiljak nije prihvatio, već njegov iskaz naknadno
dat pred istražnim sudijom da je njega oštećeni odgurnuo rukama, nakon čega se
poklizao i pao na sto ispred lokala.  
Svjedok M. P. , u svojoj izjavi je naveo da se kritične noći nalazio u
kafe baru P., koji drži njegov drug M. T. i sa istim je bio u unutrašnjosti
lokala. Obzirom da je bila gužva, u jednom momentu je primijetio kako jedno
lice, sa spoljne strane ulaznih vrata, udara u ista i lomi jedno staklo na
njima. Okrivljeni je pošao do ulaznih vrata, da vidi o čemu se radi i on je
pošao za njim. Vidio je kako je K. polomio staklo od ulaznih vrata i nakon T.
pitanja u čemu je problem, oštećeni je krenuo put njega i Tajić ga je odgurnuo
od sebe. Oštećeni je pošao unazad tri do četri koraka, a zatim je pao i udario
glavom o neki sto, a potom ustao i počeo da trči niz ulicu put M., dok se on
vratio u lokal, a odmah je došao i okrivljeni. Na pretresu je naveo da
okrivljeni nije odgurnuo oštećenog, već se isti spotakao u trenutku kada se
okretao da bježi i pao na sto od restorana „D.“. Razliku u kazivanju je
pojasnio da je pred istražnim sudijom, vjerovatno pogrešno konstatovano da je
okrivljeni odgurnuo od sebe oštećenog i u tom dijelu ne mijenja iskaz, već
naglašava da je došlo do pogrešne terminologije, jer je tačno da između njih
nije došlo do fizičkog kontakta i da okrivljeni nije ni dodirnuo oštećenog,
već je isti u kretanju unazad pao, preko stola, koji se nakon toga prevrnuo na
njega. Kod oštećenog nije vidio povrede, već je kasnije čuo da je imao povrede
na glavi.  
Sud je prihvatio iskaz ovog svjedoka, dat pred istražnim sudijom, na osnovu
kojeg je utvrđeno, da je okrivljeni odgurnuo oštećenog, nakon čega je oštećeni
pošao unazad tri do četiri koraka i pao, udarivši glavom od sto. Svjedok je na
glavnom pretresu promijenio iskaz i naveo da se oštećeni istrgao iz ruku
okrivljenog, što sud nije mogao prihvatiti, već je mišljenja da je svjedok
takvim kazivanjem htio da pomogne okrivljenom.  
Svjedok S. M., u svojoj izjavi je naveo da je on stalni gost u kafe baru
P. i da je predmetne večeri sjedio za stolom u blizini vrata. Jednog momenta
je čuo da neko lupa na ulazna vrata, okrenuo se i vidio mal. N. K., kako lomi
staklo na vratima, koja inače nijesu bila zaključana. Okrivljeni je tada sišao
iz drugog dijela lokala i otišao put vrata. Oštećenog K. je uhvatio rukama za
njegove ruke, predpostavlja da ga spriječi da dalje lomi, a isti mu se istrgao
iz ruku i otrčao u pravcu L., odnosno desno gledano iz lokala. Nakon toga nije
izlazio iz lokala i nije mu poznato šta se dalje dešavalo.  
Sud nije prihvatio iskaz ovog svjedoka, obzirom da je negiran iskazom
oštećenog naknadno datim pred istražnim sudijom, kada je kazao da je njega
okrivljeni odgurnuo i odbranom okrivljenog.  
Svjedok S. M. , u svojoj izjavi je naveo da se predmetne večeri nalazio u
kafe baru P., vlasništvo okrivljenog, okrenut u pravcu gornjeg dijela lokala.
Primijetio je da je jednog momenta oštećeni polomio staklo na ulaznim vratima
lokala i vidio je kada je okrivljeni pošao iz gornjeg dijela, sišao niz
stepenice, došao do ulaznih vrata i stao na pragu lokala. Nije izlazio van.
Vidio je kako je mal. oštećeni počeo da bježi desno od ulaznih vrata, a zatim
se spotakao na lože u susjednom lokalu, što se kroz staklo lokala, sa mjesta
gdje je sjedio, moglo vidjeti. Dodao je da on nije zaustavljao okrivljenog,
kada je krenuo put ulaznih vrata i da nije vidio način na koji je oštećeni
pao, samo je vidio kako se isti sapliće i nije mu poznato kojim dijelom tijela
i u šta je udario.  
Sud nije prihvatio iskaz ovog svjedoka, koji je naveo da je oštećeni počeo da
bježi, a zatim se spotakao na lože u sudjednom lokalu, obzirom da je oštećeni
naveo u svom naknadnom kazivanju pred istražnim sudijom da je pao na terasi
ispred predmetnog lokala.  
Na osnovu ovako utvrđenog činjeničnog stanja, sud nije mogao izvesti
zaključak, da je okrivljeni M. T., izvršio krivično djelo laka tjelesna
povreda iz čl. 152 st. 2 u vezi st. 1 KZ, koje mu je stavljeno na teret
optužnim predlogom. Naime, tokom postupka, nesporno je utvrđeno da je mal.
oštećeni predmetne večeri bio gost u lokalu okrivljenog zv. „ P. “, da je
jednog momenta izašao iz lokala i kada se vratio, stisnutim pesnicama je
udarao staklo na ulaznim vratima i isto polomio. Tada je izašao okrivljeni,
koji se do toga momenta nalazio u gornjem dijelu lokala. Na osnovu iskaza
oštećenog mal. N. K. datog pred istražnim sudijom dana 10.11.2009. godine i na
glavnom pretresu, utvrđeno je da ga je okrivljeni gurnuo, pa se on poklizao i
pao na jedan sto ispred lokala. Njegove navode je potvrdio i svjedok M. P., u
iskazu datom pred istražnim sudijom, gdje je naveo da je okrivljeni gurnuo
oštećenog od sebe, te da je ovaj pošao tri do četiri koraka u nazad, pao i
udario glavom od sto. Kazivanje ovog svjedoka na glavnom pretresu, kada je
iskaz promijenio, sud nije prihvatio i mišljenja je da je svjedok želio da
pomogne okrivljenom. Na osnovu med. dokumentacije i saglasnih nalaza i
mišljenja vještaka med. struke, utvrđeno je da je oštećeni u predmetnom
događaju zadobio nagnječine glave i tijela, nagnječno razdernu ranu u
parijetanom dijelu glave veličine 1 x 0,5 cm, dvije oguljotine kože u predjelu
ramena veličine 1 x 0,5 cm i krvni podliv u predjelu desnog ramena, koje se
kvalifikuju kao laka tjelesna povreda, a mogle su nastati pri padu o tvrdu
podlogu, kao i kada se drveni sto prevrne i udari u glavu i rame. Okrivljeni
je u svojoj odbrani datoj pred Upravom policije, u prisustvu branioca naveo da
je odgurnuo oštećenog, nakon čega se on okreće i počinje da trči i pada na
terasi susjednog lokala na sto, te da je vidio da se sto zajedno sa staklom na
njega prevrnuo, a zatim je povratio, pa ustao i otrčao prema kafe baru „P.“.
Pred istražnim sudijom je promijenio iskaz i naveo da je oštećenog uzeo za
ruke i da mu se on istrgao i počeo da bježi, da je pao na sto na susjednoj
terasi, a nije vidio kada je sto pao na oštećenog, već su mu to kasnije
kazali, a da je on odmah nakon što je oštećeni pao, ušao u lokal. Sud je
prihvatio odbranu okrivljenog datu pred Upravom policije u dijelu da je on
odgurnuo oštećenog, dok njegovo kazivanje da je oštećeni nakon toga trčao i
pao na terasi susjednog lokala, nije prihvatio. Naime, na osnovu iskaza
oštećenog koji je naknadno dat pred istražnim sudijom, utvrdjeno je da je
njega okrivljeni gurnuo, a on se poklizao i pao na jedan sto ispred lokala, a
što je potvrdio i svjedok M. P., u iskazu pred istražnim sudijom, na osnovu
čega sud zaključuje, da nije dokazano da je kod okrivljenog postojala namjera,
da oštećenog povrijedi na način što će nakon što ga gurne, isti pasti preko
stola, koji je sredstvo da tijelo teško povrijedi i zdravlje teško naruši, kao
ni namjera da ga na bilo koji način tjelesno povrijedi. Svjedoci mal. A. R.,
mal. S. Đ., G. Đ. i P. Z., o samom događaju, nijesu sudu mogli pružili bliže
podatke. Svjedok S. M. u svojoj izjavi je naveo kako je vidio da je okrivljeni
uhvatio rukama oštećenog za ruke, a isti mu se istrgao, što sud nije
prihvatio, jer je okrivljeni priznao u UP Berane da je gurnuo oštećenog, a to
je potvrdio i oštećeni u naknadno datoj izjavi pred istražnim sudijom. Svjedok
S. M. je naveo da je vidio kako je mal. oštećeni počeo da bježi desno od
ulaznih vrata, a zatim se spotakao na lože u susjednom lokalu, što sud takođe
nije prihvatio, jer je oštećeni naveo da je pao ispred samog lokala, a ne na
terasi susjednog. Dakle, na osnovu prednjeg činjeničnog utvrđenja, sud nije
mogao izvesti zaključak da je dokazano da je okrivljeni izvršio predmetno
krivično djelo, jer da bi se dokazalo postojanje krivičnog djela laka tjelesna
povreda iz čl. 152 st. 2 u vezi st. 1 KZ, potrebno je da izmedju preduzete
radnje od strane okrivljenog i nastupile posledice, u vidu tjelesne povrede
oštećenog sredstvom podobnim da se tijelo teško povrijedi ili zdravlje teško
naruši, postoji uzročna posledična veza, pri čemu je neophodno dokazati i
umišljaj okrivljenog u odnosu na nastupanje zabranjene posledice, odnosno da
je okrivljeni bio svjestan da usled njegove radnje, oštećeni može zadobiti
laku tjelesnu povredu. U konkretnom slučaju nije dokazano da je kod
okrivljenog, koji je odgurnuo objema rukama oštećenog, postojala svijest, da
će usled takve radnje, oštećeni pasti upravo na određeni sto, koji je sredstvo
podobno da tijelo teško povrijedi ili zdravlje teško naruši i zadobiti laku
tjelesnu povredu. Kako je oštećeni naveo, da je nakon što je odgurnut,
poklizao se i pao preko stola, to sud zaključuje da ne postoje dokazi da je
okrivljeni znao ili mogao znati da će oštećeni nakon što je odgurnut, pasti
preko stola i bili tjelesno povrijeđen. Takođe, činjenično utvrđenje nije
ukazalo da je kod okrivljenog postojala svijest da oštećeni bude na bilo koji
način povrijeđen, pa ni sredstvom podobnim da se tijelo teško povrijedi ili
zdravlje teško naruši.  
Kako izvedenim dokazima nije dokazano da je okrivljeni M. T. izvršio predmetno
krivično djelo, sud je istog, na osnovu čl. 363 tač. 3 ZKP-a, oslobodio od
optužbe.  
Troškovi krivičnog postupka, padaju na teret budžetskih sredstava ovoga suda,
na osnovu čl. 203 st. 1 ZKP-a.  
Oštećeni mal. N. K. i njegov zakonski zastupnik otac V. K.,  na osnovu čl. 212
st. 3 ZKP-a, radi ostvarivanja imovinsko pravnog zahtjeva za naknadu štete,
upućuju se na parnicu.  
Sa izloženog odlučeno je kao u izreci presude.  
OSNOVNI SUD U BERANAMA
Dana 01.03. 2011. godine. 
Zapisničar,
S U D I J A,
Danojla Milošević
Ana  Kenjić - Đukić 
PRAVNA POUKA:
Protiv ove presude, dozvoljena je žalba, u roku
od 8 (osam) dana, od dana prijema iste, Višem
sudu u B.Polju, a preko ovog suda.  