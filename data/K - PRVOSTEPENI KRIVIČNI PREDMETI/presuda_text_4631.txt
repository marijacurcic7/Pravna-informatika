OSNOVNI SUD U BERANAMA
K.br. 60/11 
U IME NARODA
      Osnovni sud u Beranama, kao prvostepeni krivični sud, sudija pojedinac Aleksandar Ćulafić, uz učešće zapisničara Mirosave Lekić, u krivičnom predmetu protiv okrivljenog R. Z., iz Berana, zbog krivičnog djela oštećenje tuđih prava iz čl. 255. st. 2. u vezi st. 1. Krivičnog zakonika, po optužnom predlogu Osnovnog državnog tužioca u Beranama, Kt.br. 71/2010 od 15.03.2010. godine, nakon održanog usmenog, glavnog i javnog pretresa u pristustvu punomoćnika oštećenog "C." iz L. adv. G. P., okrivljenog i njegovog branioca, adv. M. S., iz Berana, a u odsustvu uredno pozvanog ODT-a u Beranama, dana 23.03.2011. godine, donio je i javno objavio

P R E S U D U
      **Okrivljeni R. Z.** , od oca V. i majke M., rođene O., rođenog …. godine u Beranama, sa perbivalištem u ul. "29. N." br. …, opština Berane, državljanin Crne Gore, oženjen, otac dvoje djece, pismen, sa završenom SSŠ, vojsku služio u Makedoniji 1976. godine, vodi se pri VO Berane, siromašnog imovnog stanja, osuđivan presudom Osnovnog suda Rožaje K.br. …. od 06.10.2003. godine, po čl. 131. KZ RCG novčanom kaznom od 6.000 dinara.

K r i v    j e 
      \- što je:

      \- dana 24.09.2009. godine u Beranama, u namjeri da osujeti izmirenje povjerioca, fondaciju "C." iz L.- kancelarija B., u postupku prinudnog izvršenja po pravosnažnom i izvršnom rješenju Osnovnog suda u Beranama I.br. …, od 26.02.2009. godine, iz svoje imovine otuđio putničko motorno vozilo marke "Volkswagen" tip "Pasat" 1,9 TDI, broj šasije …, reg. br. BA …, te je na taj način oštetio oštećenog "C." iz L. - kancelarija Berane.

      \- čime je izvršio krivično djelo oštećenje tuđih prava iz čl. 255. st. 2. u vezi st. 1. Krivičnog zakonika.

      \- pa ga sud primjenom citiranih zakonskih propisa te čl. 2, 4, 5, 13, 15, 32, 36, 39. i 42. Krivičnog zakonika i čl. 199. st. 2. 202, 212. i 364. Zakonika o krivičnom postuku CG,

O S U Đ U J E
           Na novčanu kaznu u iznosu od 400,00 € (četiri stotine eura),
koju je dužan platiti u roku od tri mjeseca, od dana pravosnažnosti presude,
na račun br. 832-150-38 Osnovnog suda u Beranama.  
Ako osuđeni ne plati novčanu kaznu u određenom roku, sud će novčanu kaznu
zamjeniti kaznom zatvora, tako što će za svakih započetih 25,00 € novčane
kazne odrediti jedan dan zatvora, a ako osuđeni plati samo dio novčane kazne,
sud će ostatak kazne srazmjerno zamjeniti kaznom zatvora, pa ako osuđeni
isplati ostatak novčane kazne, izvršenje kazne zatvora će se obustaviti.  
      Okrivljeni se obavezuje na plaćanje paušala u iznosu od 30,00 €, koji iznos će uplatiti na žiro račun Osnovnog suda u Beranama br. 832-150-38, a ovo u roku od 15 dana po pravosnažnosti presude, pod prijetnjom prinudnog izvršenja.

O b r a z l o ž e nj e
      Optužnim predlogom Osnovnog državnog tužioca u Beranama, Kt.br. 71/2010 od 15.03.2010. godine, okrivljenom R. Z., stavljeno je na teret izvršenje krivičnog djela oštećenje tuđih prava iz čl. 255. st. 2. u vezi st. 1. Krivičnog zakonika.

      Glavni pretres je održan u ponovnom postupku shodno rješenju Višeg suda u Bijelom Polju Kž.br. 1105/10 od 27.12.2010. godine, u prisustvu punomoćnika oštećene "C." iz L., adv. G. P., okrivljenog i njegovog branioca adv. M. S., iz Berana, a u odsustvu uredno pozvanog ODT-a u Beranama, shodno čl. 453. ZKP-a.  
      Punomoćnik oštećene "C." iz L., u završnoj riječi je izjavio da se pridružuje krivičnom gonjenju protiv okrivljenog i predložio je sudu da ga oglasi krivim i da ga kazni na kaznu po zakonu, kao i da plati troškove krivičnog postupka.

      Okrivljeni R. Z., u svojoj odbrani istakao je da je posjedovao vozilo registarske oznake BA …, tip "Volkswagen" marke "Pasat" TDI, koje je kupio 2007. ili 2008. godine, i isto auto je prodao svom sinu R. Lj., po ugovoru o prodaji od 16.02.2009. godine. Istakao je da je nezaposlen, a kako je imao dugove za kuću koju je renovirao, to da bi vratio iste dugove, prodao je auto svom sinu dana 16.02.2009. godine, za iznos od 7.500,00 €. S obzirom na to da njegov sin nije mogao voziti automobil u Srbiji, ukoliko je ugovor stariji od 6 mjeseci, to je sačinio novi kupoprodajni ugovor dana 24.09.2010. godine, kako bi isti mogao voziti na pomenutoj teritoriji. Pravosnažnom presudom P.br. … od 23.07.2008. godine obavezan je na isplatu duga i isplatio je glavnicu, dana 11.03.2010. godine, dok nije isplatio dio duga po istoj presudi koji smatra spornom. Istakao je da mu je izvršni radnik suda saopštio da je popisao auto prilikom dolaska na izvršenje, iako je isto auto već bilo otuđeno prije tog datuma, ali da on nije bio tada kući, već njegova žena.

      U završnoj riječi je istakao da se ne osjeća krivim, jer nije izvršio krivično djelo stavljeno mu na teret javnom optužbom, i u potpunosti je prihvatio završnu riječ svog branioca, koji je istakao da je predmetno vozilo otuđeno prije nego što je popisano u izvršnom postupku i nije moglo biti predmet popisa, pa je postupak popisa bio nezakonit. S toga nema elemenata krivičnog djela iz optužbe, jer dokazi izvedeni na pretresu nesumnjivo potvrđuju činjenicu da je vozilo otuđeno prije popisa. No, i da ne postoji ugovor o kupoprodaji, kupoprodaja pokretnih stvari vrši se samo predajom stvari i isplatom kupoprodajne cijene, a koje činjenice su potvrđene izvedenim dokazima tokom postupka. S toga je predložio da sud okrivljenog oslobodi od oputžbe i da  mu dosudi troškove krivičnog postupka.

      Radi utvrđenja odlučnih činjenica i krivice okrivljenog, sud je u dokaznom postupku na glavnom pretresu izveo dokaze: izvršio uvid u dokaze koji se nalaze u spisima predmeta I. br.123/2009; izvršio uvid u ugovor o kupoprodaji vozila od 16.02.2009. godine; izvršio uvid u ugovor o kupoprodaji vozila od 24.09.2009. godine, kao i pribavio i izvršio uvid u izvod iz KE na ime okrivljenog.

      Cijeneći odbranu okrivljenog i dokaze pojedinačno i u međusobnoj vezi, shodno čl. 360. ZKP - a CG, sud je utvrdio da je okrivljeni izvršio krivično djelo oštećenje tuđih prava iz čl. 255. st. 2. u vezi st. 1. Krivinog zakonika i da je za isto kriv.

      Naime, činjenično stanje tokom postupka sud je prevashodno utvrdio iz dokaza koji se nalaze u spisima I.br. 193/09. Tako iz dokaza koji se nalaze u spisima izvršenja ovoga suda I.br. 193/09, sud je utvrdio da je izvršni povjerilac fondacija "C." iz L., kancelarija u Beranama, podnijela predlog za izvršenje dana 23.02.2009. godine, protiv izvršnog dužnika R. Z. i R. V., iz Berana, radi naplate novčanih potraživanja. Predlog je podnijet na osnovu pravosnažne i izvršne presude ovoga suda P.br. … od 23.07.2008. godine, a kojim su izvršni dužnici obavezani da izvršnom povjeriocu, na ime duga, solidarno plate iznos od 1.622,50 €, sa zakonskom kamatom, počev od 05.03.2003. godine, do konačne isplate i troškove parničnog postupka u iznosu od 1.052,00 €, u roku od 15 dana po pravosnažnosti presude. Dalje je utvrđeno da je predložen popis, procjena i prodaja pokretnih stvari izvršnog dužnika koje posjeduje u kući i dvorištu u Beranama, putničkih i teretnih vozila i drugih stvari. Ovaj sud je rješenjem o izvršenju I.br. … od 26.02.2009. godine, odredio predloženo izvršenje. Izvršni dužnici su odbili prijem novog rešenja, a isto im je ostavljeno u stanu 04.03.2009. godine. U postupku izvršenja, što se vidi iz zapinika o popisu i procjeni stvari od 02.11.2009. godine, popisano je PMV "Pasat" reg. br. BA …, pa je službeno lice ovog suda saopštilo supruzi dužnika da je auto popisano i da se ne može otuđiti, a supruga istog je saopštila da je to ne interesuje i odbila je da potpiše zapisnik. Aktom Osnovnog suda u Beranama I.br. … od 27.01.2010. godine, traženo je od Uprave policije u Beranama, da obavijesti sud na osnovu njihovog saznanja, gdje se nalazi popisano vozilo, kako bi službenici suda preuzeli isto, pa je Uprava policije PJ Berane, svojim aktom 34 br. … od 16.02.2010. godine, obavijestila sud da su kroz redovnu kontrolu i aktivnost odjeljenja saobraćajne policije konstatovali da je R. Z. vlasnik PMV marke "VW Pasat" 19 TDI, te da sa istim vozilom najčešće upravlja on, ili članovi njegove uže porodice. Iz priznanice ovoga suda br. … od 11.03.2010. godine, se utvrđuje da je R. Z. izmirio glavni dug u iznosu od 1.622,50 €, po presudi P.br. …, ali da nijesu izmireni troškovi parničnog postupka. Iz potvrde mjesne zajednice br. … od 17.03.2011. godine, sud je utvrdio da R. Lj. sa svojom porodicom ima posebno domaćinstvo i živi odvojeno od oca R. Z.. Sud je cijenio ugovor o posjedovanju - komisionoj prodaji br. … od 16.02.2009. godine, gdje se utvrđuje da je R. Z. prodao vozilo R. Lj., a radi se o PMV "Pasat", reg. br. BA …. Isti takav ugovor br. … je sačinjen 24.09.2009. godine, pa ovaj sud nalazi da se radi o ugovoru kojim bi se izbjeglo prinudno izvršenje. Naime, okrivljeni je zaključio sa sinom oba ugovora u namjeri da izbjegne naplatu troškova parničnog i izvršnog postupka, jer kako u roku za dobrovoljno ispunjenje obaveze nije isplatio glavni dug, znao je da će tužilac prinudnim putem tražiti naplatu, zbog čega je vozilo i otuđio. Na to ukazuje i činjenica da je ugovor zaključen 16.02.2009. godine, a predlog za izvršenje podnešen 23.02.2009. godine. Na isto ukazuje i činjenica da je predmetno vozilo u njegovoj državini, a što se vidi iz obavještenja UP PJ Berane, a što proizilazi kako iz iskaza okrivljenog, tako i iz iskaza svjedoka R. Lj.. Osim toga, prilikom popisa pokretnih stvari okrivljenog kao izvršnog dužnika, njegova supruga nije saopštila prilikom popisa vozila da se radi o vozilu trećeg lica, odnosno njenog sina.

      Sud je cijenio iskaz svjedoka R. Lj., koji je u svom iskazu istakao da je kupio isto vozilo od svog oca za iznos od 7.500,00 € i da je isti dan sačinio kupoprodajni ugovor. Auto mu je potrebno jer dosta često ide za Srbiju, pa je ponovo napravio isti ugovor kako ne bi imao neprijatnosti prilikom prolaska kroz Srbiju, a nije preveo auto na sebe, jer nema novčanih sredstava. Kako isti svjedok nije naveo koje to konkretne poslove je imao u Srbiji, jer živi i radi u Beranama, te poslove koje obavlja nijesu vezani za odlazak u Srbiju, pa je po mišljenju suda ugovor napravljen kako bi se izbjeglo izmirenje povjerioca. Sud je cijenio ali nije prihvatio navode odbrane okrivljenog da nije izvršio krivično djelo i da je predmetno vozilo prodao svom sinu R. Lj., za iznos od 7.500,00 €, jer je stanovišta da je usmeren na izbjegavanje krivične odgovornosti, a obezvrijeđene izvedenim dokazima, i po mišljenju suda radi se o ugovoru kojim bi se izbjeglo izvršenje sudske odluke i izmirenje povjerioca u toku prinudnog izvršenja. Dakle, imajući u vidu sve izvedene dokaze, sud je utvrdio činjenično stanje, da je okrivljeni dana 24.09.2009. godine, u namjeri da osujeti izvršenje povjerioca, u postupku prinudnog izvršenja, iz svoje imovine otuđio putničko vozilo reg. br. BA …, te je na taj način oštetio izvršnog povjerioca.

      Postupajući na navedeni način, sa namjerom da osujeti izmirenje duga u toku prinudnog izvršenja prodajom otuđenog svog vozila kupopordajnim ugovorom od 24.09.2009. godine, svom sinu R. Lj., okrivljeni je u svojim radnjama ostvario elemente bića krivičnog djela stavljenog mu na teret, za koje je kriv. Okrivljeni je krivično djelo izvršio s direktnim umišljajem. Naime, okrivljeni je bio svjestan da sačinjavanjem ugovora o kupoprodaji 24.09.2009. godine, osujećuje izmirenje povjerioca u postupku prinudnog izvršenja i postupao je sa tom namjerom.

      Za krivično djelo oštećenje tuđih prava prema čl. 255. st. 2. u vezi st. 1. Krivičnog zakonika, predviđena je novčana kazna ili kazna zatvora do 6 mjeseci.

      Odlučujući u pogledu vrste krivične sankcije, sud je razmotrio okolnosti koje su od uticaja na odmjeravanje iste, shodno čl. 42. Krivičnog zakonika, i našao na strani okrivljenog olakšavajuće okolnosti: da se radi o starijem čovjeku, porodičnoj osobi, ocu dvoje djece, lošeg zdravstvenog stanja, siromašnog imovnog stanja, dok je od otežavajućih okolnosti našao da je isti osuđivan, ali ne za ovo krivično djelo, pa je mišljenja da će se utvrđenom novčanom kaznom u iznosu od 400,00 €, postići svrha kažnjavanja iz čl. 32. Krivičnog zakonika i dovoljno uticati na okrivljenog da ne vrši ova ili slična krivična djela.

      Shodno čl. 199. st. 2. Zakonika o krivičnom postupku, sud je obavezao okrivljenog da plati na ime paušala iznos od 30,00 €, pri tome imajući u vidu složenost i trajanje krivičnog postupka, te imovinske prilike okrivljenog, dok je shodno čl. 204. ZKP-a, sud mišljenja da nagradu i nužne izdatke punomoćnika oštećenog dužan je da plati zastupano lice.

      Sa iznijetog je odlučeno kao u izreci presude, shodno čl. 364. ZKP-a CG.

OSNOVNI SUD U BERANAMA
Dana, 23.03.2011. godine
   ZAPISNIČAR
SUDIJA
Mirosava Lekić
Aleksandar Ćulafić  
PRAVNA POUKA:
Protiv ove presude nezadovoljna
stranka ima pravo žalbe u roku od 8
dana od dana prijema iste, preko ovog
suda VIŠEM SUDU BIJELO POLJE.  