OSNOVNI SUD U BERANAMA
K.br.79 / 11  
          U   IME   NARODA




     Osnovni sud u Beranama, kao prvostepeni, krivični po sudiji pojedincu Dubravki Popović, uz sudjelovanje Slavice Janković kao zapisničara, u krivičnom predmetu protiv okrivljenog A. N. iz O., Opština Berane, zbog krivičnog djela skidanje i povreda službenog pečata i znaka iz čl.381.st.1.KZCG, po optužnom predlogu Osnovnog državnog tužilaštva u Beranama Kt.br.52/11 od 24.02.2011 godine, preciziranom na glavnom pretresu od 28.03.2011 godine, nakon održanog usmenog, glavnog i javnog pretresa u prisustvu zastupnika javne optužbe, zamjenika ODT-a u Beranama Vladana Djalovića, okrivljenog A. N. i punomoćnika oštećene Elektrodistribucije Berane, Z. M., donio je i javno objavio dana 28.03.2011 godine,



                                                                         P R E S U D U

Okrivljeni A. N. od oca I. i majke V., rodjene Dj., rodjen ….. godine, u
Beranama, sa prebivalištem u selu O., Opština Berane, Musliman, državljanin
Crne Gotre, nezaposlen, oženjen, otac troje djece, pismen, završio srednju
školu, vojsku služio 1989 godine u Beogradu, siromašnog imovnog stanja,
osudjivan presudom Osnovnog suda Bijelo Polje K.br…… od 04.05.2005 godine po
čl.239.st.1.KZCG 30 dana zatvora, kaznu izdržao  
                                                                           K r i v     j e :

       Što  je :  
      Neutvrdjenog dana , maja mjeseca 2010 godine u porodičnoj kući, u selu O., Opština Berane, sa električnog brojila br…… skinuo desnu državnu plombu postavljenu radi osiguranja brojila od neovlašćenog otvaranja i tako skinuo službeni znak.

Čime je izvršio krivično djelo skidanje i povreda službenog pečata i znaka iz čl.381.st.1.KZCG.

Pa mu sud za izvršeno krivično djelo na osnovu navedenog zakonskog propisa, te
primenom čl.32.36.42.52.53.i 54.KZCG kao i primjenom čl. 364.ZKP-a,  
               I z r i č e

  USLOVNU  OSUDU

Kojom mu utvrdjuje kaznu zatvora u trajanju od 3 mjeseca i istovremeno
odredjuje da se ista neće izvršiti ako okrivljeni za vrijeme od jedne godine
od dana pravosnažnosti presude ne učini novo krivično djelo.  
Okrivljeni se obavezuje da na ime paušala plati sudu iznos od 30,00 eura, u
roku od 15 dana od dana pravosnažnosti presude.  
Imovinsko pravnog zahtjeva za naknadu štete od strane oštećene
Elektrodistribucije Berane, nije bilo.  
                                                                 O b r a z l o ž e nj e


   Osnovno državno tužilaštvo u Beranama, dana 24.02.2011 godine podnijelo je optužni predlog Kt.br.52/11 protiv okrivljenog A.  N. iz O., Opština Berane, zbog krivičnog djela skidanje i povreda službenog pečata i znaka iz čl.381.st.1.KZCG.Na glavnom pretresu od 28.03.2011 godine zastupnik javne optužbe, zamjenik ODT-a u Beranama Vladan Djalović precizirao je optužni predlog pa isti glasi : Što je neutvrdjenog dana , maja mjeseca 2010 godine skinuo desnu državnu plombu, dok u ostalom dijelu optužba ostaje neizmijenjena . Izjavio je, da smatra da je dokazima izvedenim u toku postupka utvrdjeno da je okrivljeni izvršio krivično djelo kako je to opisano u optužnom predlogu i zatražio da ga sud oglasi krivim i osudi po zakonu.

  Punomoćnik oštećene Elektrodistribucije u Beranama Z. M. u završnoj riječi je izjavio da se  pridružuje krivičnom gonjenju ali da ne postavlja imovinsko pravni zahtjev za naknadu štete.

  Izjašnavajući se o navodima iz optužnog predloga Osnovnog državnog tužilaštva u Beranama, okrivljeni **A. N.** je tokom postupka u svoju odbranu naveo sledeće : da nije počinio krivično djelo za koje ga optužba tereti i da se ne osjeća krivim iako su službenici Elektrodistribucije zapisnički konstatovali prilikom kontrole u julu mjesecu da je skinuta desna državna plomba.Dalje je naveo, da živi u porodičnoj kući sa svojom majkom i svojom porodicom tj. suprugom i troje maloljetno djece, te da je zapisnik potpisao lično iako se brojilo vodi na ime njegovog pokojnog oca A. I. a državna plomba za koju su konstatovali da je skinuta u julu 2010 godine, nije skinuta tada , već je skinuta prije mnogo godina kada su službenici Elektrodistribucije iz Petnjice izmjestili brojilo iz prizemlja na sprat, jer je njegov pokojni otac na mjestu gdje je bila stara kuća izvršio renoviranje i dogradio još jedan sprat. Naveo je, da je znao da nema državne plombe na brojilu , ali je Elektrodistribucija tj. njeni službenici koji su vršili očitavanje brojila s vremena na vrijeme, nijesu reagovali i to je ostalo tako i napomenuo da su u maju mjesecu takodje službenici Elektrodistriucije zapisnički konstatovali da je skinuta desna državne plomba i tada sačinili zapisnik i napisali da je potrebna zamjena brojila, ali to nijesu učinili.  
U završnoj riječi je izjavio: da nije počinio krivično djelo, jer je državna plomba skinuta prije više godina i misli da su je skinuli službenici Elektrodistribucije iz P. kada su izmjestili brojilo iz prizemlja na sprat kuće, nakon što je njegov pokojni otac renovirao staru kuću i dozidao drugi sprat, te da je inače prije 5 do 10 godina prijavljivao povredu državne plombe ali služba Elektrodistribucije nije reagovala, te predložio sudu da ga oslobodi od optužbe, ali ukoliko nadje da je odgovoran da uzme u obzir činenicu da je otac troje maloljetno djece,da ni on ni supruga ne rade, te da ih izdržava njegova stara majka od male penzije.

   Radi pravilnog i zakonitog presudjenja ove krivično pravne stvari sud je na glavnom pretresu u dokaznom postupku izveo sledeće dokaze : u svojstvu svjedoka saslušao Č. T. i G. N.,  izvršio uvid u zapisnik o kontroli mjernog mjesta Elektrodistribucije u Beranama br… od 16.07.2010 godine, izvršio uvid u zapisnik o kontroli mjernog mjesta br… od 18.5.2010 godine i izvršio uvid u izvod iz KE za okrivljenog.

     Nakon sprovedenog dokaznog postupka, cijeneći navode optužbe, odbranu okrivljenog, te izvedene pobrojane dokaze, cijeneći ih u smislu čl.17.i 360.ZKP-a a dovodeći ih u vezu jedne sa drugim, sud je stao na stanovištu da su činjenice iz činjeničnog opisa izreke presude u svemu dokazane i da je okrivljeni A. N. izvršio krivično djelo za koje je optužen, pa ga je oglasio krivim i krivično pravno odgovornim jer nije bilo osnova koji bi isključivali postojanje krivičnog djela i krivično pravne odgovornosti. Okrivljeni se brani da su državnu plombu skinuli službenici Elektrodistribucije - poslovnice u P. prije mnogo godina kada je zbog renoviranja kuće brojilo izmješteno iz prizemlja na sprat i da je to prijavljivao prije 5 do 10 godina .Takva odbrana je neprihvatljiva iz prostog razloga što  upravo službenici Elektrodistribucije vode računa o tome da brojilo mora imati kako državnu tako i elektrodistributivnu plombu, pri čemu je sasvim logično da je nakon izmještanja brojila isto moralo biti uredno plombirano .Pored toga, očitavanje brojila se vrši jednom mjesečno.

Tako je iz zapisnika o kontroli mjernog mjesta Elektrodistribucije Berane br…. od 18.05.2010 godine, utvrdjeno da su toga dana službenici Elektrodistribucije Berane konstatovali da je sa brojila A. I. br….. skinuta desna državna plomba i da je potrebna zamjena brojila.Zapisnik je potpisan od strane službenih lica koja su vršila kontrolu i okrivljenog A. N., sina A. I. na čije ime se brojilo vodi.

 Iz zapisnika o kontroli mjernog mjesta Elektrodistribucije Berane br… od 16.07.2010 godine, proizilazi da su toga dana službenici Elektrodistribucije Berane takodje konstatovali da na brojilu nema desne državne plombe. I ovaj zapisnik pored službenika Elektrodistribucije potpisao je okrivljeni A. N..

  Predmetne zapisnike sud je prihvatio, jer su sačinjeni od strane ovlašćenih službenih lica koja su postupala u skladu sa svojim ovlašćenjima, te činjenice da je zapisnički konstatovano stanje koje je utvrdjeno neposredno, prilikom kontrole brojila .

   Iz iskaza svjedoka **Č. T.** i **G. N.** , utvrdjeno je: da su prilikom kontrole u kući potrošača A. N., u O., utvrdili da na brojilu nema jedne državne plombe i to zapisnički konstatovali, te da je zapisnik proslijedjen službi Elektrodistribucije, kao i da je A. N. bio prisutan i potpisao zapisnik.

  Ove iskaze sud je prihvatio kao objektivne i nepristrasne, jer  se radi o službenim licima koja su zapisnički konstatovala stanje zatečeno na brojilu prilikom kontrole. Pri tome, ni sam okrivljeni nije sporio da je sa brojila skinuta desna državna plomba , iako je negirao da je on to učinio.

      Pravnom analizom naprijed utvrdjenog činjeničnog stanja sud je našao da su u radnjama okrivljenog A. N. sadržana sva bitna obilježja  bića krivičnog djela skidanje i povreda službenog pečata i znaka iz čl. 381. st. 1. KZ CG. U toku krivičnog postupka, izvedenim dokazima utvrdjeno je kao nesporno da je okrivljeni neutvrdjenog dana , maja mjeseca 2010 godine u porodičnoj kući u selu O., Opština Berane, sa brojila br….. skinuo desnu državnu plombu koja je postavljena radi osiguranja brojila od njegovog otvaranja. Nesporno je takodje, da je državna plomba koju je okrivljeni skinuo postavljena na zakonit i propisan način, čija je svrha upravo da bi brojilo bilo obezbijedjeno od neovlašćenog otvaranja ili vršenja bilo kakvih promjena u unutrašnjosti brojila. Pri tome, službenici Elektrodistribucije Berane vršili su kontrolu potrošača dana 18.05.2010 godine, kojom prilikom su zapisnički konstatovali da je skinuta desna državna plomba. Prilikom ponovne kontrole dana 16.07.2010 godine , takodje je konstatovano da na brojilu nema desne državne plombe, što dovodi do zaključka da je okrivljeni neutvrdjenog dana maja mjeseca 2010 godine, skinuo državnu plombu . Za sud je neprihvatljiva njegova odbrana da su to učinili službenici Elektrodistribucije u P. prije mnogo godina, kada su izmještali brojilo iz prizemlja kuće na sprat, jer upravo  oni kao službena lica vode računa da brojilo ima elektrodistributivnu plombu, koju oni i postavljaju, za razliku od državne koju nijesu ovlašćeni niti da postavljaju, niti da mijenjaju. Djelujući na opisani način okrivljeni je postupao sa umišljajem, svjestan da neovlašćeno skida državnu plombu to jest službeni znak koji je na brojilo postavljen radi njegovog osiguranja od otvaranja , pa je htio postizanje zabranjene posledice.

    Prilikom odlučivanja o izboru vrste i visine krivične sankcije koju u konkretnom slučaju treba primijeniti prema okrivljenom A.N., za naprijed navedeno krivično djelo, sud je imao u  vidu sve okolnosti u smislu čl. 42. KZ CG. Tako je od olakšavajućih okolnosti sud okrivljenom cijenio i uzeo u obzir da je porodičan čovjek, otac troje djece, siromašnog imovnog stanja, koji je nezaposlen a od otežavajućih da je osudjivan navedenom presudom, pa mu je sud obzirom da je od poslednje osude proteklo više godina,  na osnovu čl. 53. i 54. KZ CG,  utvrdio kaznu zatvora u trajanju od 3 /tri/ mjeseca i istovremeno odredio da se ista neće izvršiti ako okrivljeni za vrijeme od 1 /jedne/ godine od dana pravosnažnosti presude ne učini novo krivično djelo. Imajući posebno u vidu činjenicu da je okrivljeni porodičan čovjek , koji izdržava troje maloljetno djece, te da bi izricanje efektivne zatvorske kazne negativno uticalo na njegov život i život njegove porodice, sud je uvjerenja da će se i uslovnom osudom, kao mjerom upozorenja, uz prijetnju kaznom, u okviru opšte svrhe izricanja krivičnih sankcija predvidjenih čl. 4. st. 2. KZ CG, postići svrha uslovne osude iz čl. 52. istog Zakona i da će ovako odmjerena uslovna osuda predstavljati dovoljnu opomenu za okrivljenog, te da će ista na njega uticati da ubuduće ne vrši krivična djela .

   Visina paušalnog iznosa odmjerena je s obzirom na složenost i trajanje krivičnog postupka, te imovnog stanja okrivljenog shodno čl. 199. st. 3. ZKP-a.

      Imovinsko-pravnog zahtjeva za naknadu štete nije bilo.

         Sa  iznijetih razloga odlučeno je kao u izreci presude.

OSNOVNI SUD U BERANAMA
       Dana 28.03.2011 godine  
ZAPISNIČAR
S U D I J A
Slavica Janković
Dubravka Popović  
PRAVNA POUKA
Protiv ove presude nezadovoljna
Stranka ima pravo žalbe u roku od
8 dana od dana prijema iste, Višem
Sudu u B.Polju a preko ovog suda.  