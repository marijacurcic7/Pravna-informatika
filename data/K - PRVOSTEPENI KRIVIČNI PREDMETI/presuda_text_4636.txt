OSNOVNI SUD U BERANAMA
K.br. 89/11 
U IME NARODA
Osnovni sud u Beranama, kao prvostepeni krivični, po sudiji pojedincu Ani
Kenjić- Djukić, uz sudjelovanje zapisničara Marine Obadović, u krivičnom
predmetu protiv okrivljenog R. Đ. , iz Berana, zbog krivičnog djela
protivpravno priključenje gradilišta na tehničku infrastrukturu iz čl. 326 b
KZ, po optužnom predlogu Osnovnog državnog tužilaštva u B., Kt.br.306/10 od
03.03.2011.godine, nakon održanog javnog i glavnog pretresa, u prisustvu
Zamjenika ODT-a Berane Vladana Đalovica, branioca okrivljenog po službenoj
dužnosti adv. M. S. i ovlašćenog predstavnika oštećene E. B., dipl.pravnika M.
Z., a u odsustvu okrivljenog R. Đ., donio je i javno objavio dana
08.06.2011.godine  
P R E S U D U
Okrivljeni R. Đ., JMBG ..., od oca M., rođen ... godine, u A., stalno
nastanjen u selu L., opština B., sada na nepoznatoj adresi, neosuđivan.  
K r i v    je :
Što je:  
Dana 17.05.2010.godine, protivno čl. 75 Zakona o uređenju prostora i izgradnji
objekata (Sl.list Crne Gore br.51/2008), u svojoj kući, u selu L., opština B.,
bez saglasnosti E. B., priključio na tehničku infrastrukturu-elektroenergetsku
mrežu, stambeni objekat za koji nije izdata građevinska dozvola,  
- čime je izvršio krivično djelo protivpravno priključenje gradilišta na
tehničku infrastrukturu iz čl. 326 b Krivičnog zakonika.  
- Pa mu sud za izvršeno krivično djelo, na osnovu navedenog zakonskog
propisa, te primjenom čl. 32, 36, 42, 45, 46, 52, 53 i 54 KZ, kao i primjenom
člana 364 ZKP-a  
I z r i č e     
                                                                  USLOVNU
OSUDU
Kojom mu utvrđuje kaznu zatvora u trajanju od 45 (četrdesetpet) dana i
istovremeno određuje, da se ista neće izvršiti, ako osuđeni za vrijeme od 1
(jedne) godine, od dana pravosnažnosti presude, ne učini novo krivično djelo.  
Okrivljeni se obavezuje, da plati sudu troškove krivičnog postupka u iznosu od
37,50 (tridesetsedameuraipedesetcenti) eura i paušal u iznosu od 30,00
(trideset) eura, u roku od 15 dana, po pravosnažnosti presude, pod prijetnjom
prinudnog izvršenja.  
Imovinsko pravnog zahtjeva za naknadu štete nije bilo.  
O b r a z l o ž e nj e
Osnovno državno tužilaštvo u Beranama, podnijelo je optužni predlog
Kt.br.306/10 od 03.03.2011. godine, protiv R. Đ., iz B., zbog krivičnog djela
protivpravno priključenje gradilišta na tehničku infrastrukturu iz čl.326 b
KZ. Zastupnik javne optužbe, Zamjenik ODT- Berane Vladan Đalovic u završnoj
riječi je ostao pri podnijetom optužnom predlogu i istakao da je dokazima
izvedenim tokom postupka utvrdjeno, da je okrivljeni izvršio krivično djelo,
pa je predložio da ga sud oglasi krivim  i osudi na kaznu po Zakonu.  
Ovlašćeni predstavnik oštećene E. B., dipl.pravnik M. Z. u završnoj
riječi, pridružio se krivičnom gonjenju protiv okrivljenog, a nije postavio
imovinsko pravni zahtjev za naknadu štete.  
Okrivljeni R. Đ., nije bio dostupan državnim organima, pa je sud na osnovu
čl. 312 st.2 ZKP-a, donio rješenje Kv. br.144/11 od 26.05.2011.godine, da mu
se sudi u odsustvu i postavljen mu je branilac po službenoj dužnosti adv. M.
S., koji je u završnoj riječi istakao da radnja koju je preuzeo okrivljeni
nije propisana kao krivično djelo, jer je usmjerena na ovlašćena lica, pa  je
predložio da  sud okrivljenog oslobodi od optužbe. U koliko sud zaključi da na
njegovoj strani ima krivičnog  djela i krivične odgovornosti,  zamolio je da
mu se uzmu u obzir sve olakšavajuće okolnosti koje se stiču u njegovom
slučaju, a to su da je prije više godina doživio porodičnu tragediju, gdje mu
je žena od komšije surovo ubijena, pa je sa tih razloga morao da se odseli iz
stare porodične kuće i u novom više nego skromnom domaćinstvu u koje je
uključio sam struju, nastavi da boravi. Medjutim, nije ni tu ostao da živi,
već se preselio da živi u S.. Preduzeo je radnje za legalizaciju spornog
priključka, što potvrdjuju ovdje izvedeni dokazi. Radi se o čovjeku starom 76
godina, porodičnom, te u kontekstu tih okolnosti predložio je da mu su izrekne
što blaža sankcija. Troškove postupka je tražio.  
Radi pravilnog i zakonitog presuđenja ove krivično pravne stvari, sud je na
glavnom pretresu, u dokaznom postupku, izveo sledeće dokaze: pročitao iskaze
svjedoka M. V. i M. P., radnika E. B., zapisnik o kontroli mjernog mjesta E.
CG E. B.br. 4 od 17.05.2010.godine, dopise E. CG E.B. br. 40-02-982 od
21.02.2010.godine i br. 40-02-1006 od 22.02.2011. godine i izvod iz kaznene
evidencije za okrivljenog.  
Nakon sprovedenog dokaznog postupka, cijeneći navode optužbe, te izvedene
pobrojane dokaze, u smislu člana 17 i 360 ZKP-a, a dovodeći ih u vezu jedne sa
drugim, sud je stao na stanovište, da su činjenice iz činjeničnog opisa izreke
presude, u svemu dokazane i da je okrivljeni R. Đ. izvršio krivično djelo,
koje mu je optužnim predlogom ODT-a stavljeno na teret, pa ga je oglasio
krivim, jer nije bilo osnova koji bi isključivali postojanje krivičnog djela i
krivice okrivljenog.  Pri tome, sud je u potpunosti prihvatio izvedene dokaze
i izveo nesumnjiv zaključak o krivici okrivljenog.  
Tako je na osnovu iskaza svjedoka M. V. utvrđeno da je dana 17.05.2010.
godine, zajedno sa kolegom M. P., obilazio potrošače, odnosno dobili su nalog
za isključenje nelegalno priključenih potrošača  sa NN mreže, tako da su istog
dana u naselju Lužac, došli ispred porodičnog stambenog objekta okrivljenog,
kojeg tom prilikom nisu zatekli u kući, a obzirom da je kuća bila zaključana,
potrošača su isključili sa stuba. O svemu su sačinili zapisnik, koji su
predali N. A..  Navode ovog svjedoka je potvrdio i svjedok M. P. , koji je
istakao da je sa kolegom M. V., dobio nalog za isljučenje nelegalno
priključenih potrošača sa NN mreže i po spisku u naselju L., došli su ispred
porodičnog stambenog objekta okrivljenog i zatekli zaključanu kuću i
domaćinstvo isključili sa mreže na stubu, koji je bio udaljen od kuće nekih 15
metara. O svemu su sačinili zapisnik, koji su predali nadležnoj službi u E..
Takođe je istakao da nikada nije vršio kontrolu utroška električne energije u
kući okrivljenog.  
Sud je u potpunosti prihvatio iskaze ovih svjedoka, jer su isti dati u jasnom
i ubjedljivom izlaganju i ničim dovedeni u pitanje, a istovremeno su potvrđeni
kroz sadržinu zapisnika o kontroli mjernog mjesta od 17.05.2010.godine.  
Tako iz zapisnika o kontroli mjernog mjesta od 17.05.2010.godine, proizilazi
da je potrošač samovoljno priključen na  ED mrežu, kao i da je isti isključen
na stubu, koji dokaz je sud prihvatio.  
Iz dopisa E. Crne Gore-E. B. br. 40-02-982 od 21.02.2011.godine i br.
40-02-1006 od 22.02.2011. godine utvrđeno je da je okrivljeni podnio zahtjev
za izdavanje elektroenergetske saglasnosti dana 24.09.2010.godine, a nakon
toga podnio je zahtjev za izdavanje saglasnosti za priključenje na energetsku
mrežu dana 10.12.2010.godine, a da prije ovih datuma nije podnosio zahtjev E.
B. za izdavanje saglasnosti, koje dokaze je sud prihvatio i na osnovu kojih je
utvrđeno da je okrivljeni nakon kontrole i otkrivanja izvršenja krivičnog
djela podnio zahtjev E.B. za izdavanje elektroenergetske saglasnosti.  
Pravnom analizom, naprijed utvrđenog činjeničnog stanja, sud je našao, da su
se  u opisanim radnjama okrivljenog R. Đ., stekla sva bitna obiležja krivičnog
djela protivpravno priključenje gradilišta na tehničku infrastrukturu iz
čl.326 b KZ. Naime, na osnovu iskaza svjedoka M. V. i M. P., utvrđeno je da su
isti kao radnici E. B. dobili nalog  za isljučenje nelegalno priključenih
potrošača sa NN mreže i po spisku u naselju L. isključili  porodični stambeni
objekat okrivljenog, koga nijesu zatekli, već je kuća bila zaključana, a
domaćinstvo su isključili sa mreže na stubu. Navodi ovih svjedoka su potvrđeni
i zapisnikom o kontroli mjernog mjesta. Iz dopisa E. CG - E. B. utvrdjeno je
da je okrivljeni podnio zahtjev za izdavanje elektroenergetske saglasnosti
dana 24.09.2010.godine, a nakon toga zahtjev za izdavanje saglasnosti za
priključenje na elektroenergetesku mrežu dana 10.12.2010. godine, a da prije
ovih datuma nije podnosio zahtjev E. B. za izdavanje saglasnosti, koje dokaze
je sud prihvatio i na osnovu kojih je utvrđeno da je okrivljeni tek nakon
kontrole i otkrivanja izvršenja krivičnog djela podnio zahtjev za izdavanje
saglasnosti. Dakle na osnovu izvedenih dokaza nesumnjivo je utvrdjeno da je
okrivljeni izvršio krivično djelo i da se protivno propisima priključio na
elekroenergetsku infrastrukturu.  
Kako je krivično djelo protivpravno priključenje gradilišta na tehničku
infrastrukturu predstavlja krivično djelo sa blanketnom normom, to se
okrivljeni u konkretnom slučaju nije pridržavao odredbe čl. 75 Zakona o
uredjenju prostora i izgradnji objekata kojom je propisano da objekat koji je
izgradjen bez gradjevinske dozvole i glavnog projekta ne može biti priključen
na tehničku infrastrukturu,  već je postupao suprotno i objekat bez
gradjevinske dozvole i bez saglasnosti E. priključio na tehničku
infrastrukturu-elektroenergetsku mrežu.  
Djelujući na opisan način, okrivljeni je postupao sa umišljajem, svjestan  da
priključenjem stambenog objekta, za koji nije izdata građevinska dozvola, na
elektroenergetsku mrežu, bez elektroenergetske saglasnosti, vrši krivično
djelo, pa je i pored takve svijesti, objekat u naselju L., opština B.,
priključio na elektroenergetsku mrežu, čime je manifestvovao htjenje za
nastupanje zabranjene posledice.  
Prilikom odlučivanja o vrsti i visini krivične sankcije, koju u konkretnom
slučaju treba primijeniti prema okrivljenom R. Đ. za izvršeno krivično djelo,
sud je imao u vidu sve okolnosti iz čl.42 KZ-a. Tako je od olakšavajućih
okolnosti cijenio i uzeo u obzir da je lice starije životne dobi, do sada
neosuđivano. Obzirom da je za predmetno krivično djelo zakonom propisana kazna
zatvora u trajanju od tri mjeseca do tri godine, sud je mišljenja da su u
konkretnom slučaju ispunjeni uslovi da se prema učiniocu, koji je kriv, ne
primijeni kazna, smatrajući da to nije nužno, radi krivično pravne zaštite,
već da je dovoljno i upozorenje uz prijetnju kaznom, pa mu je  cijeneći
olakšavajuće okolnosti kao osobito olakšavajućeg karaktera na osnovu čl. 45,
46, 53 i 54 KZ, utvrdio kaznu zatvora u trajanju od 45 (četrdesetpet) dana i
istovremeno odredio da se ista neće izvršiti, ako osuđeni za vrijeme od 1
(jedne) godine, po pravosnažnosti presude, ne izvrši novo krivično djelo. Sud
je uvjerenja, da će  uslovnom osudom, kao mjerom upozorenja, u okviru opšte
svrhe izricanja krivičnih sankcija propisane čl.4 st.2 KZ-a, postići svrha
kažnjavanja propisana čl.32 istog zakona i svrhe uslovne osude, propisana čl.
52 KZ. Osnovano se može očekivati da će se ovom mjerom upozorenja, uz
prijetnju kaznom, dovoljno uticati na okrivljenog da u buduće ne vrši krivična
djela.  
Odluka o troškovima krivičnog postupka u iznosu od 37,50 eura, zasnovana je na
odredbi čl. 202. st. 1. ZKP-a i predstavlja izdatke suda za odbranu
okrivljenog putem branioca po službenoj dužnosti adv. M. S. za pristup na
jedan održani pretres, shodno advokatskoj tarifi ("Sl. list CG br. 12/05"),
umanjenoj za 50 posto, na osnovu Odluke o visini naknade za rad advokata za
odbrane po službenoj dužnosti ("Sl. list CG br. 20/10"), dok je paušalni iznos
odmjeren vodeći računa o trajanju i složenosti krivičnog postupka, te imovnog
stanju okrivljenog, na osnovu čl.199 st.3 ZKP-a.  
Imovinskopravnog zahtjeva za naknadu štete nije bilo.  
Sa izloženog odlučeno je kao u izreci presude.  
OSNOVNI SUD U BERANAMA
Dana 08.06.2011 godine. 
Zapisničar,
S U D I J A
Marina Obadović
Ana Kenjić-Đukić 
PRAVNA POUKA:
Protiv ove presude, dozvoljena je žalba,
u roku do 8   ( osam ) dana, od dana prijema iste,
Višem sudu u B. Polju, a preko ovog suda.  