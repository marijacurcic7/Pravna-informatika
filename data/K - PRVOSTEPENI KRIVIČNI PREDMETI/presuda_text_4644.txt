OSNOVNI SUD U BERANAMA
K.br. 134/11 
U IME NARODA
Osnovni sud u Beranama, kao prvostepeni krivični, po sudiji pojedincu Ani
Kenjić -  Đukić, uz sudjelovanje zapisničara Marine Obadović, u krivičnom
predmetu protiv okrivljenog V. B. , iz B., zbog krivičnog djela krađa iz
čl. 239 st.1  KZ,  po optužnom predlogu Osnovnog državnog tužilaštva u
Beranama, Kt. br. 69/11 od 08.04.2011. godine, nakon održanog javnog i glavnog
pretresa, u prisustvu okrivljenog V. B., a u odsustvu uredno pozvanog ODT – a
Berane i uredno obaviještenog  ovlašćenog predstavnika oštećene E. B., donio
je i javno objavio dana 13.06.2011. godine  
P R E S U D U
Okrivljeni V. B., JMBG ... , od oca D. i majke D., rođene S., rođen
...godine, u B., sa prebivalištem u selu P., državljanin CG, po zanimanju
vodoinstalater, oženjen, otac petoro djece, završio SSS, pismen, siromašnog
imovnog stanja, osuđivan presudama Opštinskog suda I. K. br. 211/84 od
11.10.1984. god. zbog krivičnog djela iz člana 143. st. 1 KZ SRCG na kaznu
zatvora uslovno za jednu godinu, Osnovnog suda B. K. br. 327/91 od 20.12.1991.
godine zbog krivičnog djela iz čl. 143. st 2 KZ SRCG na kaznu zatvora u
trajanju od 4 mjeseca, uslovno za jednu godinu, K. br. 407/92 od 25.11.1993.
god. za krivično djelo iz čl. 143 st. 2 KZ RCG na kaznu zatvora u trajanju od
90 dana, uslovno za jednu godinu i K. br. 115/96 od 08.04.1996. god. zbog
krivičnog djela iz čl. 136. st. 1 KZ RCG na novčanu kazbu u iznosu od 400,00
din.  
K r i v    je :
Što je:  
U periodu od 17.10.2010.godine do 17.01.2011 godine, u svojoj kući, u selu D.–
P., Opština B., oduzeo električnu energiju, vlasništvo oštećene E. C.G. AD N.
- E. B., u vrijednosti od 278,97 eura, na način što se prije brojila, marke “
Iskra “ br. 4159102, priključio kablom 3 x 2,5 mm, tako da utrošak električne
energije nije mjeren preko istog, a sve u namjeri da njenim prisvajanjem sebi
pribavi protivpravnu imovinsku korist,  
- čime je izvršio krivično djelo krađa iz čl. 239 st. 1  Krivičnog zakonika.  
- Pa mu sud za izvršeno krivično djelo, na osnovu navedenog zakonskog
propisa, te primjenom člana 32, 36, 42, 52, 53 i 54 KZ, kao i primjenom člana
364.ZKP-a  
I z r i č e    
USLOVNU OSUDU
Kojom mu utvrđuje kaznu zatvora u trajanju od 45 (četrdesetpet) dana i
istovremeno određuje, da se ista neće izvršiti, ako osuđeni za vrijeme od 1
(jedne) godine, od dana pravosnažnosti presude, ne učini novo krivično djelo.  
Okrivljeni se obavezuje, da plati sudu troškove krivičnog postupka u iznosu od
66,00 (šesdesetpet) eura i paušal u iznosu od 30,00(trideset) eura, sve u roku
od 15 dana, po pravosnažnosti presude, pod prijetnjom prinudnog izvršenja.  
Okrivljeni se na osnovu čl.212 st.2 ZKP-a obavezuje, da na ime imovinsko
pravnog zahtjeva za naknadu štete, isplati oštećenoj E. CG AD N., E.B., iznos
od 278,97 eura, u roku od 15 dana, od dana pravosnažnosti presude.  
O b r a z l o ž e nj e
Osnovni državno tužilaštvo u Beranama, podnijelo je optužni predlog Kt. br.
69/11 od 08.04.2010. godine, protiv V. B., iz B., zbog krivičnog djela krađa
iz čl.239 st.1  KZ. Zastupnik javne optužbe ODT Berane nije pristupio na
glavni pretres od 13.06.2011. godine, iako je uredno pozvan, pa je sud isti
održao i zaključio u njegovom odsustvu na osnovu člana 453 st. 1 ZKP - a.  
Okrivljeni V. B. , u svojoj odbrani, datoj tokom krivičnog postupka je
naveo, da  su tačni navodi da se on, u svojoj kući, koja se nalazi u selu D.,
Opština B., nakon što mu je od strane radnika E. B. isključena struja na
distributivnom brojilu zbog neplaćanja duga i isto plombirano, priključio na
dovodno kablo prije distributivnog brojila, na način što se sam sa žicom
prikačio na distributivnu mrežu E.B., a sve iz razloga jer mu je kćerka iz B.
bila došla i da je trebala da se porodi. Na to kablo je priključio veš mašinu
i frižider i ni jedan uređaj više, jer ne posjeduje druge uređaje u kući, što
su i konstatovali radnici E. B., dana 17.01.2011. godine.  Istakao je da je
išao u E. u B. i molio ih da mu zamijene distributivno brojilo i da plati
utrošak električne energije, tj. sva dugovanja koja je imao prema E.i B..
Prije kontrole E. na bespravan način priključio se na distributivnu mrežu
jedno 10 - 20 dana. U završnoj riječi je istakao da priznaje izvršenje
krivičnog djela i priznaje krivicu.  
Radi pravilnog i zakonitog presuđenja ove krivično pravne stvari, sud je na
glavnom pretresu, u dokaznom postupku, izveo sledeće dokaze:  
Saslušao svjedoke B. L. i M. Š., radnike E. B., pročitao obračun FC D. P. – ED
B. br.40-02-688 od 07.02.2011. godine, zapisnik o kontroli mjernog mjesta E.
CG AD N. - E.B. br. 3 od 17.01.2011.godine, nalaz i mišljenje vještaka elektro
- struke R. A. od 04.04.2011.godine  i izvod iz kaznene evidencije za
okrivljenog.  
Nakon sprovedenog dokaznog postupka, cijeneći navode optužbe, odbranu
okrivljenog, te izvedene pobrojane dokaze, u smislu člana 17 i 360 ZKP-a, a
dovodeći ih u vezu jedne sa drugim, sud je stao na stanovište, da su činjenice
iz činjeničnog opisa izreke presude, u svemu dokazane i da okrivljeni V. B.
izvršio krivično djelo, koje mu je optužnim predlogom ODT-a stavljeno na
teret, pa ga je oglasio krivim, jer nije bilo osnova koji bi isključivali
postojanje krivičnog djela i krivice okrivljenog. Pri tome, sud je  prihvatio
priznanje  okrivljenog da je izvršio krivično djelo, u svemu osim u pogledu
vremenskog perioda koji mu se optužnim predlogom stavlja na teret, obzirom da
je vještačenjem putem vještaka elektro - struke utvrđeno da se kada se ne može
utvrditi tačan datum početka neovlašćene potrošnje, ista obračunava za period
od 3 mjeseca.  
Tako je na osnovu iskaza svjedoka B. L., utvrđeno da je dana
17.01.2011.godine, zajedno sa kolegom M. Š. obilazio potrošače električne
energije u selu P. i u mjestu D., u kući V. B. zatekli su da se isti
priključio kablom 3 x 2,5 mm, prije distributivnog brojila i na taj način
neovlašćeno koristio električnu energiju, sa kojim je napajao frižider i veš
mašinu. Drugih uređaja u kući nije bilo, osim sijalica. Istakao je da je
potrošač V. B. bio isključen na distributivnom brojilu zbog neplaćanja duga i
isto brojilo je bilo plombirano i plomba nije bila oštećena. Svjedok je
istakao da je kuća koju posjeduje okrivljeni stara i da su veš mašina i
frižider sva aparatura koju okrivljeni posjeduje. Nakon što su sačinili
zapisnik, isti je potpisala njegova supruga i taj zapisnik su predali pravnoj
službi E.B..  
Navodi prednjeg svjedoka potkrijepljeni su iskazom svjedoka M. Š., koji je
u svojoj izjavi istakao da je dana 17.01.2011.godine, zajedno sa kolegom B.
L., vršio kontrolu potrošača električne energije u selu P. i u mjestu D., u
kući V.B., zatekli su da je isti na distributivom brojilu isključen, da je
brojilo plombirano plombom br. 3 koja nije bila oštećena, a sve iz razloga
neplaćanja duga za utrošenu električnu energiju. Primijetili su jedno kablo
koje je dolazilo sa tavana, imalo je 2 – 3 utičnice i   bilo je priključeno na
distributivnu mrežu prije brojila, tako da utrošak električne energije nije
mjeren i na taj način isti je napajao veš mašinu i frižider, kao i sijalice.
Drugih uređaja u kući nije bilo. O svemu tome su sačinili zapisnik i predali
pravnoj službi E. B.. Tog dana nijesu zatekli V. B. u kući, već njegovu
suprugu i sina, kao i  kćerku koja ima malo dijete.  
Sud je u potpunosti prihvatio iskaze ovih svjedoka, jer su dati u jasnom i
ubjedljivom izlaganju i ničim dovedeni u pitanje, a istovremeno su potvrđeni
kroz sadržinu zapisnika o kontroli mjernog mjesta od 17.01.2011. godine.  
Tako iz zapisnika o kontroli mjernog mjesta od 17.01.2011. godine, proizilazi
da je potrošač samovoljno priključen na ED mrežu, da je na tavanu  kuće
oštećen dovodni kabal prije brojila koji napaja frižider i veš mašinu.Drugih
aparata nije bilo. Potrošač je ranije isključen zbog duga  
Sud je prihvatio prednji dokaz, koji je u potpunosti saglasan sa kazivanjem
prednjih svjedoka.  
Iz obračuna FC D. P. – ED B.br. 40-02-688 od 07.02.2011. godine, utvrđeno je
da   se okrivljeni  vodi kao potrošač električne energije u B., da je
isključen sa elektrodistributivne mreže i da duguje 278,97 eura.  
Na osnovu nalaza i mišljenja vještaka elektrostruke R. A.,  utvrđeno je  da su
radnici E. B., kod okrivljenog našli da je na tavanu kuće oštećen dovodni
kabal prije brojila, koji napaja frižider i veš mašinu i da nije bilo drugih
aparata. Pod brojilom struja je bila isključena ranije zbog duga. Vještak je
istakao da je neovlašćena potrošnja električne energije u domaćinstvu
okrivljenog, mimo brojila marke „Iskra“ fab. br. 4159102,  tehnički bila
moguća, na način, kako su to zatekli i opisali ovlašćeni radnici E. B.. Ako je
potrošač koristio električnu energiju, mimo mjernog uređaja, operator
distribucije ga može isključiti sa el. mreže i od njega može naplatiti
neovlašćeno preuzetu  električnu energiju najduže za period od tri mjeseca,
ako se tačno ne može utvrditi početak neovlašćene potrošnje. Vrijednost
neovlaćene preuzete el. energije za period od 17.10.2010.godine do 17.
01.2011. godine iznosi 278,97 eura.  
Sud je prihvatio obračun E. B. i nalaz i mišljenje vještaka elektro struke,
koji su medjusobno saglasni, a nalaz i mišljenje je dat stručno, jasno u
skladu sa pravilima nauke i vještine.  
Pravnom analizom, naprijed utvrđenog činjeničnog stanja, sud je našao, da se u
opisanim radnjama okrivljenog V. B., stekla sva bitna obiležja krivičnog djela
krađa iz čl. 239 st. 1  Krivičnog zakonika. Naime,  na osnovu iskaza svjedoka
B. L. i M. Š., utvrđeno je da su isti kao radnici E. B., vršeći kontrolu u
domaćinstvu okrivljenog V. B., zatekli da je isti isključen na distributivnom
brojilu iz razloga neplaćanja duga za utrošenu električnu energiju i da je
brojilo bilo plombirano plombom br. 3. Medjutim, prilikom kontrole primijetili
su da se okrivljeni priključio na distributivnu mrežu prije brojila kablom
dimenzija 3x2,5mm, na tavanu. Na drugom kraju kabla nalazile su se utičnice,
kojima je okrivljeni napajao veš mašinu i frižider, kao i sijalice. Navodi
svjedoka su potkrijepljeni i zapisnikom o kontroli mjernog mjesta u kojem je
navedeno da je na tavanu kuće okrivljenog oštećen dovodni kabal prije brojila
koji napaja frižider i veš mašinu, a drugih aparata nije bilo i domaćinstvo
okrivljenog je bilo isključeno ranije sa distributivne mreže zbog duga, koje
dokaze je sud prihvatio. Takodje je na osnovu obračuna E. B. i nalaza i
mišljenja vještaka el. struke utvrdjeno da je neovlašćena potrošnja el.
energije u domaćinstvuokrivljenog tehnički bila moguća. Ako se početak
neovlašćene potrošnje ne može utvrditi, onda se obračun može izvršiti za
vremenski period od tri mjeseca, te vrijednost neovlašćene potrošnje u
domaćinstvu okrivljenog i po obračunu i po nalazu vještaka iznosi 278,87 eura,
što je sud prihvatio. Okrivljeni je priznao izvršenje krivičnog djela i naveo
da se priključio na distributivnu mrežu 10-20 dana prije kontrole. Sud je
njegovo priznanje prihvatio u svemu osim u pogledu vremenskog perioda, obzirom
da je period neovlašćene potrošnje el. energije utvrdjen vještačenjem. Dakle,
na osnovu svih izvedenih dokaza bez sumnje je utvrdjeno da se okrivljeni nakon
što je isključen sa elektrodistributivne mreže zbog duga, na istu se
priključio prije brojila kablom dimenzija 3x2,5mm, tako da utrošak el.energije
nije mjeren preko brojila.  
Dakle, okrivljeni je krivično djelo u pitanju izvršio sa direktnim umišljajem,
jer znao da ne može da neovlašćeno koristi električnu energiju mimo
električnog brojila, pa se i pored takve svijesti priključio kablom prečnika
3x2,5mm2 na distributivnu mrežu na tavanu kuće, prije brojila, čime je
manifestovao htenje za nastupanje zabranjene posledice, sa namjerom da bez
pravnog osnova za sebe pribavi imovinsku korist, na štetu E.u B..  
Prilikom odlučivanja o vrsti i visini krivične sankcije, koju u konkretnom
slučaju treba primijeniti  prema okrivljenom, za izvršeno krivično djelo, sud
je imao u vidu sve okolnosti iz čl. 42 KZ-a. Tako da je od olakšavajućih
okolnosti cijenio i uzeo u obzir, da je porodičan čovjek, otac petoro djece,
da je priznao krivicu i izvršenje krivičnog djela, dok je kao otežavajuća
okolnosti cijenio njegovu raniju osudjivanost. Medjutim, obzirom da je od
njegove ranije osudjivanosti prošlo više od 15 godina, sud je mišljenja, da su
u konkretnom slučaju ispunjeni uslovi da se prema učiniocu, koji je kriv, ne
primijeni kazna, smatrajući da to nije nužno, već se može očekivati, da će
upozorenje uz prijetnju kaznom, dovoljno uticati na okrivljenog, da više ne
vrši krivična djela. Zbog toga mu je na osnovu člana 53 i 54 KZ, utvrdio kaznu
zatvora u trajanju od 45 dana i istovremeno odredio da se ista neće izvršiti,
ako osudjeni za vrijeme od jedne godine, po pravosnažnosti presude ne izvrši
novo krivično djelo. Sud je uvjerenja, da je izrečena krivična sankcija,
srazmjerna težini izvršenog krivičnog djela i stepenu krivice okrivljenog, te
da će se ovom mjerom upozorenja, u okviru opšte svrhe izricanja krivičnih
sankcija propisane čl. 4 st. 2 KZ-a, postići svrha kažnjavanja propisana čl.
32 istog zakona i svrha uslovne osude, propisana članom 52 KZ-a. Osnovano se
može očekivati, da će upozorenje, uz prijetnju kaznom, dovoljno uticati na
okrivljenog, da više ne vrši krivična djela.  
Odluka o troškovima krivičnog postupka u iznosu od 66,00 ( šezdesetšest )
eura,  zasnovana je na odredbi člana 202 st. 1 ZKP- a i predstavlja izdatke
koje je sud imao, kao i nagradu i naknadu vještaku  elektro  struke, dok je
paušalni iznosu odmjeren, s obzirom na trajanje i složenost krivičnog postupka
te imovno stanje okrivljenog  na osnovu  člana 199 st.3 ZKP-a.  
Okrivljeni se na osnovu čl. 212 st.2 ZKP-a obavezuje, da na ime imovinsko
pravnog zahtjeva za naknadu štete, isplati oštećenoj E.CG AD N., E.B., iznos
od 278,97 eura, u roku od 15 dana, od dana pravosnažnosti presude.  
Sa izloženog odlučeno je kao u izreci presude.  
OSNOVNI SUD U BERANAMA
Dana 13.06.2011. godine. 
Zapisničar,
S  U  D  I  J A,
Marina Obadović
Ana Kenjić - Đukić 
PRAVNA POUKA:
Protiv ove presude, dozvoljena je žalba,
u roku do 8   ( osam ) dana, od dana prijema iste,
Višem sudu u B. Polju, a preko ovog suda.  