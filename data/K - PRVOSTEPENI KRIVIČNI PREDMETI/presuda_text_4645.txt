K. br. 13/12
U IME CRNE GORE
OSNOVNI SUD U BIJELOM POLJU, sudija pojedinac Ivan Adamović, uz učešće
zapisničara Amre Suljević, u krivičnom predmetu okrivljenog M.V.a, iz
Podgorice, zbog krivičnog djela falsifikovanja isprave iz čl. 412. st. 2. u
vezi st. 1. Krivičnog zakonika (Kz-a), po optužnici Osnovnog državnog
tužilaštva u Bijelom Polju, Kt. br. 214/2006 od 27.04.2006 godine, nakon
održanog usmenog, glavnog i javnog pretresa, u prisustvu zamjenika ODT u
Bijelom Polju Vesne Šćepanović, okrivljenog M.V.a i njegovog branioca adv.
J.S.a, iz Bijelog Polja, dana 23.01.2012 godine, donio je i javno objavio,
P R E S U D U
DJELIMIČNO SE STAVLJA VAN SNAGE presuda ovog suda K. br. 371/06 od 28.11.2007
godine, u pogledu činjeničnog opisa, na način što se iz činjeničnog opisa
izostavljaju riječi "saobraćajne tablice oznake proba SU 215/12" i u pogledu
odluke o kazni, pa se okrivljeni M.V., zbog krivičnog djela falsifikovanje
isprave iz čl. 412. st. 2. u vezi st. 1. KZ-a, osudjuje na kaznu zatvora od 3
mjeseca, u koju mu se ima uračunati vrijeme provedeno u zatvoru od 15.11.2011
godine 13.01.2012 godine i vrijeme provedeno u pritvoru od 13.01.2012 godine,
do daljnjeg, shodno čl. 51 Krivičnog zakonika.
U pogledu pravne kvalifikacije i krivice okrivljenog presuda K br. 371/06 od
28.11.2007 godine, ostaje neizmijenjena.
Okrivljeni se obavezuje da na ime paušala plati sudu iznos od 130,00 €, kao i
da plati iznos od 342,00 €, na ime troškova angažovanja branioca po službenoj
dužnosti, a koje iznose će uplatiti na račun Depozita novčanih kazni, troškova
postupka i paušala CG, broj 832-151-35, u roku od 15 dana po pravosnažnosti
ove presude, pod prijetnjom prinudnog izvršenja, s tim što je dokaz o uplati
istih dužan dostaviti krivičnoj pisarnici ovog suda.
O b r a z l o ž e nj e
Optužnicom Osnovnog državnog tužilaštva u Bijelom Polju, Kt. br. 214/2006 od
27.04.2006 godine, optuženom M.V.u, stavljeno je na teret izvršenje krivičnog
djela falsifikovanja isprave iz čl. 412. st. 2. u vezi st. 1. Krivičnog
zakonika (Kz-a).
Presudom Osnovnog suda u Bijelom Polju, K. br. 371/06 od 28.11.2007 godine,
okrivljeni M.V., kome je suđeno u odsustvu, oglašen je krivim i osuđen je na
kaznu zatvora od 6 (šest) mjeseci zbog krivičnog djela u pitanju. Osuđeni je
po navedenoj presudi započeo izdržavanje kazne, dana 15. 11. 2011 godine.
Rješenjem ovog suda KV. br. 458/11 od 26.12.2011 godine, dozvoljeno je
ponavljanje krivičnog postupka u korist osuđenog M.V.a iz Podgorice, završenog
pravosnažnom presudom, naprijed navedenog broja i datuma, pa je rješenjem
istog suda KV. 2/2012 od 09.01.2012 godine, osuđenom obustavljeno izvršenje
kazne i određen mu je pritvor, koji mu je prestao dana 23.01.2012 godine,
shodno rješenju K. br. 13/12 od 23.01.2012 godine.
Na glavnom pretresu, u ponovljenom postupku zamjenik ODT-a prije davanja
završne riječi precizirala je činjenični opis, a u završnoj riječi je izjavila
da u svemu ostaje pri ranije datoj završnoj riječi.
Okrivljeni M.V. u svojoj odbrani priznao je izvršenje krivičnog djela koje mu
je stavljeno na teret, kao i svoju krivicu i dodao je, da je tačno da je
kritičnog dana i vremena zaustavljen od strane pripadnika saobraćajne policije
u B.Polju, kojom prilikom je upravljao vozilom marke "Polo", na koga su bile
postavljene reg. oznake SU 215-12, i tom prilikom je policajcima pokazao
predmetnu polisu osiguranja i punomoćje koje su glasile na njegovo ime.
Pojasnio je i da je kritičnog dana krenuo iz Podgorice prema punktu u Dobrakvu
kod B.Polja, kako bi napravio ulaz tog vozila u Crnu Goru.
Naveo je i da je kritičnom prilikom vozilom upravljao, obzirom da je od lica
čiji identitet nije htio da otkrije, dobio iznos od 30,00 €, kako bi izvršio
uslugu pravljena ulaska navednog vozila u Crnu Goru.
U završnoj riječi je izjavio da u potpunosti prihvata završnu riječ svog
branioca, koji je u istoj istakao da je okrivljeni angažovan od strane
susjeda, a za iznos od 30,00 €, radi prevoza vozila do B.Polja i uvodjenje
istog u postupak carinjenja. Naveo je, da je optuženi profesionalni vozač,
koji se i bavi uslugama vožnje, radi čega je bio angažovan i od strane drugih
lica.
Naveo je dalje, da je u konkretnom slučaju okrivljeni, moguće bio u zabludi, a
predložio je sudu da imajući u vidu stepen krivice, raniju neosudjivanost, kao
i protok vremena, da okrivljenom izrekne uslovnu osudu kao krivičnu sankciju.
Radi utvrđivanja činjeničnog stanja sud je izveo sledeće dokaze:pročitao
iskaze svjedoka D.N.a i Č.Ž.a, pročitao polisu osiguranja A. ".B.O.." broj
171952, punomoćje izdato od D.N.a, službenu zabilješku od 17.01.2006 godine,
koja ima svojstvo zapisnika o uvidjaju i izvršio uvid u izvod iz KE na ime
okrivljenog. Sud nije izveo dokaz saslušanjem svjedoka B.Ž.a, obzirom da nije
raspolagao adresom ovog svjedoka, niti se saslušanje istog u konkretnom
slučaju pokazalo neophodnim, zbog priznanja okrivljenog, pa bi saslušanje
istog vodilo odugovlačenju postupka.
Nakon analize izvedenih dokaza, njihove svestrane i brižljive ocjene, cijeneći
svaki dokaz pojedinačno i sveukupno, te dovodeći ih u vezu jedne s drugim, sud
je utvrdio da je okrivljeni M.V., izvršio krivično djelo koje mu je stavljeno
na teret, za koje je kriv.
Naime, okrivljeni u svojoj odbrani priznao je izvršenje krivičnog djela
stavljenog mu na teret, kao i svoju krivicu, a njegovo priznanje potvrdjeno je
i izvedenim dokazima.
Naime, tokom postupka, nesporno je utvrdjeno da su polisa osiguranja "B.O.a",
broj 171952, kao i punomoćje izdato od D.N.a, lažne isprave, koje lažne
isprave je okrivljeni kritičnog dana i vremena upotrijebio kao prave,
predajući ih pripadnicima Uprave policije, prilikom kontrole u B.Polju.
Svjedok D.N. u svom iskazu, jasno i dosledno negira da je izdao bilo kakvo
punomoćje okrivljenom M.V.u, koga i ne poznaje, a takodje negirao je i da se
potpisao na polisi osiguranja, a koja je korišćenja za vozilo marke "Polo",
kojim je kritičnog dana upravljao okrivljeni M..
S toga iz priznanja okrivljenog, kao i iz izvedenih dokaza, sud je utvrdio
činjenično stanje, kako je to i predstavljeno preciziranom optužbom, obzirom
da je nedvosmisleno utvrdjeno da je okrivljeni M.V., dana 17.01.2006 godine,
prilikom kontrole na teritoriji opštine B.Polje, upotrijebio kao prave
neistinite javne isprave i to polisu osiguranja auto odgovornosti "B.O." broj
171952 od 16.01.2006 godine, i punomoćje od 21.12.2005 godine, na njegovo ime,
a za PMV marke "Polo", na način što je iste dao na uvid saobraćajnim
policajcima prilikom kontrole vozila.
Navedene isprave predstavljaju javnu ispravu, jer takvu ispravu u propisanoj
formi izdaje-ovjerava nadležni državni organ, u granicama svoje nadležnosti,
obzirom da ovjeru punomoćja pod kojom se podrazumijeva potvrđivanje tačnosti
sadržaja, vrši sud ili organ opštine, te iste evidentira u odgovarajućim
knjigama, dok polisu osiguranja izdaje shodno prenijetim ovlašćenjima,
ovlašćeni osiguravač, pa kao takve predstavljaju, javne isprave. U konkretnom
slučaju, okrivljeni je upotrijebio kao prave, lažne javne isprave, predajući
ih službenicima policije, prilikom kontrole, koje je time upotrijebio u vožnji
u javnom saobraćaju, dana 17.01.2006 godine, a prilikom kontrole od strane
ovlašćenog lica UP-PJ B.Polje.
Kako su sporne isprave, lažne a okrivljeni ih je, kao takve upotrijebio, a
bilo mu je poznato, obzirom da su navodno izdate njemu od strane lica koje se
preziva D., da su lažne, jer se sa D.em ne poznaje, pa kako su okrivljenom
bile poznate ove činjenice, a postupio je na opisani način, krivično djelo je
htio i izvršio s direktnim umišljajem i za isto je kriv.
Za krivično djelo falsifikovanje isprave predvidjena je kazna zatvora od tri
mjeseca do pet godina.
Međutim, prilikom odlučivanja o vrsti i visini kazne, sud je pored
olakšavajućih i otežavajućih okolnosti prethodno utvrđenih, našao da je
okrivljeni lice lošeg imovnog stanja, koje od ranije osude nije izvršio neko
novo krivično djelo, pa je uvjerenja da se i sa kaznom zatvora od 3 (tri)
mjeseca može u potpunosti ostvariti svrha kažnjavanja iz čl. 32 KZ-a, i na taj
način dovoljno uticati na okrivljenog da u buduće ne čini ova i slična
krivična djela. U izrečenu kaznu okrivljenom, se ima uračunati vrijeme
provedeno u zatvoru od 15.11.2011 godine 13.01.2012 godine, a po osnovu
započetog izdržavanja kazne po presudi K. br. 371/06 od 28.11.2007 godine, i
vrijeme provedeno u pritvoru od 13.01.2012 godine, do 23. 01.2012 godine,
Sud je okrivljenog obavezao da plati na ime paušala iznos od 130,00 eura, pri
čemu je vodio računa o složenosti i trajanju krivičnog postupka, te i o
imovinskim prilikama okrivljenog, kao i da sudu plati iznos od 342,00 €, koji
se odnose na troškove nastale isplatom nagrade braniocu po službenoj dužnosti.
Sa naprijed iznijetih razloga, odlučeno je kao u izreci presude, a kako je to
sadržano u ranijoj presudi i na osnovu čl. 374 i 430 Zakonika o krivičnom
postupku.
OSNOVNI SUD U BIJELOM POLJU
dana 23.01.2012. godine,
ZAPISNIČAR, SUDIJA,
Amra Suljević s.r. Ivan Adamović s.r.