U IME CRNE GORE
K.br. 59/2012
OSNOVNI SUD U BIJELOM POLJU, kao prvostepeni krivični, i to sudija Rahmo
Banda, kao sudija pojedinac, uz učešće zapisničara Popović Ljiljane, u
krivičnom predmetu protiv okrivljenić B.M.a i B.D.a, oba iz Bijelog Polja,
zbog krivičnog djela nasilničko ponašanje u saizvršilaštvu iz čl. 399.
Krivičnog Zakonika, postupajući po Optužnom predlogu ODT iz B.Polja Kt.br.
349/11 od 07.02.2012.godine, nakon održanog usmenog, glavnog i javnog pretresa
u prisustvu Zamjenika ODT iz Bijelog Polja Šćepanović Vesne, okrivljenih B.M.a
i B.D.a, oštećenih M.Y.M.i K.M., donio je i javno objavio dana 28.02.2012.
godine:
P R E S U D U
Okrivljeni B.M., od oca B. i majke A. rodjene R., rodjen ...godine u Bijelom
Polju, živi u mjestu rodjenja – N.N., državljanin Crne Gore, pismen, završio
Srednju Školu – student, neoženjen, srednjeg imovnog stanja, osudjivan.
Okrivljeni B.D.E, od oca P. i majke Lj. rodjene J., rodjen .....godine u
Bijelom Polju, živi u mjestu rodjenja – N.N., Ul. N.M.a, državljanin Crne
Gore, pismen, završio Srednju Školu – mašinski tehničar, nezaposlen,
neoženjen, srednjeg imovnog stanja, osudjivan.
K r i v i s u
Što su:
- dana 22.05.2011.godine oko 16,15 h, u Naselju Nikoljac u Bijelom Polju,
vršenjem nasilja, izazivanjem tuče i drskim i bezobzirnim ponašanjem, ugrozili
spokojstvo oštećenih M.Y.M.i K.M., na način što je okrivljeni B.M., u trenutku
dok su se mimoilazili na trotoaru sa obje ruke dohvatio oštećenog K.a za rame,
odgurnuo ga i kazao mu ‘’ što se ne mičeš sa ulice, pička ti materina
Muslimanska’’, nakon čega mu je prišao i pesnicom ga udario u predjelu glave i
lica, kojom prilikom mu je nanio laku tjelesnu povredu u vidu nagnječenja u
predjelu lijeve slepočnice prečnika oko 4 cm, više oguljotina na zadnjoj
strani vrata dužine oko 3 cm, više oguljitina kože na ledjima sa lijeve strane
dužine oko 5 cm, i polukružnu oguljotinu na gornjoj polovini lijeve nadlaktice
dužine oko 20 cm, da bi kada je oštećeni M. krenuo da ih razdvoji, okrivljeni
B.M. nasrnuo na njega i više puta ga udario pesnicama u predjelu glave i
nogama u predjelu tijela, u kom mometu je okrivljeni B.D.e oštećenom M. prišao
sa ledja i udario ga pesnicom u predjelu glave iznad uva, a nogama u predjelu
ledja, od koje siline udaraca je oštećeni M. pao na asfaltnu podlogu sa koje
ga je podigao B.D.e i držao ga, što je okrivljeni B.M. iskoristio i više puta
oštećenog M.a udario pesnicama u predjelu glave, u nos i oko, a nogom u
predjelu stomaka, kojom prilikom je oštećeni M. zadobio lake tjelesne povrede
u vidu nagnječenja u predjelu desne slepočnice prečnika oko 5 cm, otoka nosne
piramide spolja sa tragovima krvarenja, nagnječenja mekih tkiva u predjelu
pete metakarpalne kosti lijeve šake i oguljotine kože u predjelu lijevog
koljena, prečnika oko 3 cm,
- čime su kao saizvršioci izvršili krivično djelo nasilničko ponašanje iz čl.
399. u vezi čl. 23. Krivičnog Zakonika.
- pa ih sud ponaosob primjenom citiranih zakonskih propisa i čl. 2,
4,5,13,15,32,36,42, Krivičnog Zakonika, te čl. 226, 229, 239 i 374. ZKP-a,
O S U DJ U J E
Na kaznu zatvora u trajanju od po 6. / šest / mjeseci.
Obavezuju se okrivljeni da plate ovom sudu na ime paušala iznose od po 30,00 €
/ trideset eura/, kao i na ime troškova krivičnog postupka solidarno u iznosu
od 44,00 € (četrdesetčetiri eura), sve u roku od 15. dana po pravosnažnosti
presude.
Oštećeni M.Y.M.i K.M.,radi ostvarivanja imovinsko - pravnog zahtjeva upućuju
se na parnicu.
O b r a z l o ž e nj e
Osnovno državno tužilaštvo iz B.Polja Optužnim predlogom Kt.br. 349/11 od
07.02.2012.godine, okrivljenima B.M.u i B.D.u, obojica iz Bijelog Polja,
stavilo je na teret da su kao saizvršioci izvršili krivično djelo nasilničko
ponašanje iz čl. 399. Krivičnog Zakonika.
Zamjenik ODT-a Šćepanović Vesna je izjavila, da prije davanja završne riječi
želi da precizira Optužni predlog u pogledu pravne kvalifikacije krivičnog
djela koja će sada da glasi – ‘’ čime bi kao saizvršioci izvršili krivično
djelo nasilničko ponašanje iz čl. 399. u vezi čl. 23. Krivičnog Zakonika’’. U
završnoj riječi je ostala u svemu pri preciziranom Optužnom predlogu, jer je
dokazima izvedenim na glavnom pretresu nesporno utvrdjeno da su okrivljeni
počinili precizirano krivično djelo. Ovo posebno što iz izjava oštećenih
M.Y.M.i K.M., a takodje i iz izjava svjedoka nesporno se utvrdjuje, da je
čitav predmetni dogadjaj izazvao i inicirao okrivljeni B.M., na način što je
bez ikakva razloga napao oštećenog M. K.a, što je za dalju posledicu imalo
tuču izmedju njega i oštećenog M. K.a, u koju se poslije izvjesnog vremena
uključio i okrivljeni B.D.e, na način bliže opisan u dispozitivu Optužnog
predloga, a sve to je na kraju rezultiralo lakim tjelesnim povredama koje su
kritičnom prilikom zadobili oštećeni, a koje se utvrdjuju iz nalaza i
mišljenja vještaka medecinske struke dr. S.M.a. Sa svega naprijed iznijetog
predložila je sudu da okrivljene oglasi krivim za djelo za koje su optuženi, a
imajući u vidu izvode iz KE za okrivljene. Takodje predložila sudu da istima
izrekne kazne zatvora, srazmjerne težini izvršenog krivičnog djela i krivici
njihovih počinilaca.
Oštećeni M.Y.M.u završnoj riječi je izjavio, da se pridružuje krivičnom
gonjenju protiv okrivljenih i postavlja imovinsko - pravni zahtjev, koji će
ostvarivati u parnici. A pridružuje se iz razloga što niti se okrivljeni niti
njihovi roditelji nijesu interesovali za njegovo i njegovog sina zdravlje,
niti za slučaj koji se desio, niti se neko od njihovih prijatelja pojavio kod
njega i njegovog sina da bi ublažio bol, što je uobičajeno na ovim prostorima.
Oštećeni K.M. u završnoj riječi je izjavio, da se pridružuje krivičnom
gonjenju protiv okrivljenih i postavlja imovinsko - pravni zahtjev, koji će
ostvarivati u parnici.
Okrivljeni B.M. u svojoj odbrani tokom postupka je naveo, da u maju mjesecu
2011.godine a tačnog datuma se ne sjeća, a zna da je bilo u popodnevnim
časovima kada se kretao Ulicom pored Sportske hale u naselju Nikoljac. Istakao
je, da je išao u pravcu Kladionice '' Olimp'', koja se nalazi nedaleko od
Sporske hale i išao je trotoarom. I u trenutku dok se mimoilazio sa dva lica
koja je poznavao samo izvidjenja. Jedan od njih – mladji, čije ime nezna,
ramenom ga je udario u predjelu njegovog ( mog ) ramena. Učinilo mu se da ovo
nije bilo slučajno već namjerno, s obzirom na jačinu udarca i na način kako je
išao. Tako da je reagovao na način što je ovo lice sa rukama odgurnuo od sebe,
a u tom momentu nije ga udarao. A brzo je reagovalo drugo lice koje je bilo u
društvu sa njim, za koje je kasnije saznao da mu je otac i on ga je uhvatio
rukama oko struka i gurao ga preko ulice sa namjerom da ga odgura na drugu
stranu ulice. Medjutim, takvu situaciju je iskoristio ovaj momak koji ga je
predhodno udario ramenom i prišao i stisnutom šakom nekoliko puta udario ga u
predjelu glave. On je uspio nekako da se otrgne od tog čovjeka koji ga je
držao i uzvratio je udarce ovom momku, a na način što ga je nekoliko puta
stisnutom šakom udario u predjelu glave, a nije ga udarao nogama. Istakao je i
to, da nije udarao ovog starijeg čovjeka koji ga je predhodno držao i nije
imao ni priliku za to. Ubrzo se stvorila gužva oko njih, izašlo je više lica
koja su bila u Kladionici '' Olimp'' i ubrzo se pojavio jedan policajac, a sve
je to dosta kratko trajalo a prisutna lica su ih razdvajala. Na postavljena
pitanja je odgovorio, da nezna kako se zove policajac koji ih je razdvajao i
da nije primijetio da je B.D.e udario nekog od ova dva lica. Posebno je
istakao, da nije upućivao uvredljive riječi ovim licima, tačnije nije im
govorio riječi koje su naznačene u Zahtjevu za sprovodjenju istrage protiv
njega. Nije im psovao majku Muslimansku, kako je to naznačeno u zahtjevu i
nije ni znao šta su oni po nacionalnosti, a ova lica poznavao samo izvidjenja
i nikada nije imao neku svadju i sukob sa njima. U završnoj riječi je izjavio,
da nije kriv za početak tuče, a ostalo neka sud odluči vezano za njegovu
krivicu, i ako sud nadje da je kriv, moli da ga što blaže kazni.
Okrivljeni B.D.e u svojoj odbrani tokom postupka je naveo,da tog dana kada se
desio predmetni slučaj nalazio se u Kladionici ‘’ Olimp’’ koja se nalazi u
Naselju Nikoljac u blizini Sportske hale. U jednom momentu neko je ušao u
Kladionicu i rekao da se B.M., njegov brat od strica potukao sa nekim licima.
On je izašao iz Kladionice i vidio je na trotoaru u blizini Sporske hale M.a
kako se tuče sa njemu dva nepoznata lica. On je prišao da ih razvadi i
nastojao je da ova dva lica odvoji od M.a i zna da ih je vukao i pokušavao da
stane izmedju M.a i njih i spriječi tuču, a ne sjeća se da je udario bilo koga
i nije tačno da je držao jedno od ovih lica kako bi ga M. tukao. Sve je to
kratko trajalo i odmah se umiješao jedan policajac i tako se završio ovaj
dogadjaj jer ih je policajac razdvojio. On nezna kako je počeo predmetni
dogadjaj i nezna šta se sve dešavalo do momenta kada je on izašao iz
Kladionice. Takodje nezna ko su ova dva lica sa kojima je M. imao nesporazum,
a on inače od ranije ih nije poznavao. A kao što je rekao njegova namjera je
bila da ih razdvoji i da spriječi tuču a vukao je i gurao M.a i njih, a nije
udarao nikoga. U završnoj riječi je izjavio, da se ne osjeća krivim i tražio
je da ga sud oslobodi od optužbe.
Radi utvrdjivanja odlučnih činjenica i krivice okrivljenih, sud je u dokaznom
postupku na glavnom pretresu u svojstvu svjedoka saslušao oštećene M.Y.M.i
K.M., na saglasni predlog stranaka pročitao iskaze svjedoka R.M.a, dat na
zapisniku kod istražnog sudije od 30.01.2012.godine, B.I.a, dat na zapisniku
kod istražnog sudije od 30.01.2012.godine, K.P.a, dat na zapisniku kod
istražnog sudije od 30.01.2012.godine, B.J.a, dat na zapisniku kod istražnog
sudije od 30.01.2012.godine, izvršio uvid u izvještaj specijaliste JZU Opšta
Bolnica B.Polje br. 4110 od 22.05.2011.godine na ime K.M., izvršio uvid u
otpusnu listu sa epikrizom JZU Opšta Bolnica B.Polje br. 1895/2011 od
23.05.2011.godine na ime M. Y.a M., izvršio uvid u otpusnu listu sa epikrizom
JZU Opšte Bolnice B.Polje br. 1917/2011 od 26.05.2011.godine na ime M. Y.a M.,
izvršio uvid u izvještaj specijaliste JZU Opšta Bolnica B.Polje br. 1666 od
30.06.2011.godine na ime M. Y.a M., izvršio uvid u prijavu o povredi na radu
Doma zdravlja u B.Polju od 15.06.2011.godine na ime M. Y.a M., pročitao nalaz
i mišljenje vještaka medicinske struke dr. M.a S.a dat na zapisniku kod
istražnog sudije od 30.01.2012.godine, izvršio uvid u izvod iz KE na ime
okrivljenog B.M.a, izdat od strane Uprave Policije PJ B.Polje br. 1773 od
26.10.2011.godine i izvršio uvid u izvod iz KE na ime okrivljenog B.D.a, izdat
od strane Uprave Policije PJ B.Polje br. 1772 od 26.10.2011.godine.
Cijeneći odbrane okrivljenih i dokaze pojedinačno i u medjusobnoj vezi shodno
čl. 370. st. 3. ZKP-a, sud je utvrdio činjenično stanje kao u izreci presude.
Naime, iz iskaza svjedoka – oštećenog M.Y.M.se utvrdjuje, da je kritičnog dana
u popodnevnim satima našao se sa sinom u gradu, a poslije završetka radnog
vremena. Te su njih dvojica krenuli kući u N.N.. Dok su prolazili pored
Sporske hale i išli trotoarom tada je jedan momak u momentu dok se mimoilazio
sa njima gurnuo njegovog sina rukama i kazao nešto u smislu ‘’ što se ne
sklonite sa puta i opsovao majku Muslimansku’’. Tom prilikom su oni išli
trotoarom jedan pored drugog, a ovo lice – momak im je dolazio u susret iz
pravca Nikoljca. On se iznenadio i nije znao šta je razlog za takvo ponašanje
i rekao ‘’ o čemu se radi’’ i stao izmedju tog momka i njegovog sina.
Medjutim, isti je nasrnuo na njega na način što je zamahivao rukama u njegovom
pravcu i uspio je da ga udari više puta koji udarci ga nijesu jače
povrijedili. U tom momentu prišlo mu je jedno lice sa ledja i udarilo ga
pesnicom u predjelu glave iznad uva i nogom u predjelu ledja od kojih udaraca
je pao na asfalt i na kratko izgubio svijest. Nakon toga dva momka su ga
podigla sa asfalta i jedan od njih mu je držao ruke na ledja a ovaj momak koji
je na početku nasrnuo na njegovog sina iskoristio je tu situaciju i pesnicom
ga udario u predjelu nosa, zatim je uslijedilo još nekoliko udaraca, ali nezna
od strane kojeg lica, obzirom da nije imao naočare, koje su mu pale prilikom
pada na asfalt. Kazao je, da u razgovoru sa sinom mu je isti rekao, da ova
lica ne poznaje od ranije i da nije u svadji sa njima te nezna razlog zašto su
ih ova lica napala koja su pobjegla sa lica mjesta u momentu dolaska policije.
A iz iskaza svjedoka – oštećenog K.M. se utvrdjuje, da tog dana vraćao se iz
grada sa svojim ocem i išli su pješke Ulicom N.M.a prema naselju Rogojevići,
gdje su u to vrijeme stanovali. Tada su nosili neke kese u kojima su se
nalazile namirnice i Lap-top. Dok su prolazili pored Sporske hale u susret
njima dolazio im je jedan momak, kojeg do tada nije poznavao. I dok su se
mimoilazili taj momak ga je sa obje ruke odgurnuo na način što ga je svojim
rukama u predjelu njegovih grudi odgurnuo u pravcu oca, koji je išao pored
njega i pri tom je rekao ‘’ što se ne mičeš sa ulice, pička ti materina
Muslimanska’’. A on je reagovao na način što mu je rekao ‘’ šta to govoriš’’.
Medjutim, taj momak ga je još jednom odgurnuo rukama a odmah zatim udario
pesnicom u predjelu lica, a on reagovao tako što je tom momku uzvratio udarac,
a njegov otac pokušao da ih razvadi – gurao je ‘’ i mene i njega’’ i nastavio
je da spriječi kontakt izmedju njih. Medjutim, taj momak je nasrtao i na njega
i na oca, zalijetao se na njih i nogama i rukama i uspijevao da ih udari tako
da su zadobili od njega nekoliko udaraca. Tada je jedan policajac pokušao da
ih razdvoji i uspio je u jednom momentu da odvoji to lice – M.a. Medjutim, dok
je policajac pozivao interventnu, do njih su dotrčala još nekolika lica iz
Kladionice koja se nalazila u blizini. I jedno lice za koje je kasnije saznao
da se zove B.D.e, čim je stiglo zaletio se prema njegovom ocu i udario ga
pesnicom u predjelu glave iznad uva a nakon toga nogom ga je udario u ledja i
njegov otac pao na trotoar i on se na kratko onesvijestio, a njega su držala
neka lica. Kada je njegov otac pao, B.D.e i još jedan momak, za kojeg su mu
rekli da se zove B.I., podigli su njegovog oca i dok su ga držali M. B. ga je
udario nekoliko puta pesnicom u predjelu glave i nogom u predjelu stomaka.
Nakon toga B.D.e je pitao ‘’ dje je onaj’’, pa kada ga je vidio, uspio je da
ga udari pesnicom u predjelu glave i nogom u predjelu tijela i zamahivao nogom
više puta da ga udari i nekad bi uspio a nekada i ne, s obzirom da je bilo
više lica koji su nastojali da spriječe sve to. Poslije toga je došla policija
i oni su ih prevezli do službe Hitne pomoći, zbog povreda koje su zadobili.
Predhodne iskaze – oštećenih sud je u podpunosti prihvatio, jer su isti jasni
i uvjerljivi i ničim dovedeni u sumnju i kao takvi po ocjeni ovog suda
neusmjereni na otežavanje krivice okrivljenih.
Pored toga isti su podkrijepljeni medicinskom dokumentacijom i nalazom i
mišljenjem vještaka med.struke dr. S.M.a, dat na zapisniku kod istražnog
sudije od 30.01.2012.godine, koji se izjasnio, da je od medecinske
dokumentacije za oštećenog M.Y.M.priložena odpusna lista sa Hiruškog
odjeljenja Opšte bolnice B.Polje od 23.05.2011.godine, odpusna lista sa
Internog odjeljenja Opšte bolnice B.Polje od 26.05.2011.godine i ljekarski
izvještaj specijaliste neurologa Opšte bolnice u B.Polju od 30.06.2011.godine.
A klinički su bile vidljive povrede, u predjelu desne slepočnice, nagnječenje
prečnika oko 5 cm, otok nosa sa tragovima krvi u nozdrvama, nagnječenje mekih
tkiva u predjelu pete metakarpalne kosti lijeve šake, oguljotine kože u
predjelu lijevog koljena prečnika oko 3 cm, a postojala je i bolna
osjetljivost na pipanje u predjelu lijevog stopala. Povrijedjeni je kompletno
dijagnostički na odjeljenju obradjen. Uradjen je RTG snimak glave, lijeve šake
i desnog skočnog zgloba kao i CT glave. Navedene povrede kako pojedinačno tako
i zbirno spadaju u laku tjelesnu povredu koje su najvjerovatnije nastale i to:
povrede na glavi od udarca tupo-tvrdom mehaničkom silom u šta spada i pesnica,
a mogle su nastati od više udaraca pesnicom, dok su povrede u predjelu lijeve
šake, lijevog koljena i lijevog stopala najvjerovatnije nastale pri padu. A za
oštećenog M. K.a od med.dokumentacije priložen je ljekarski izvještaj iz
Urgentnog bloka OB B.Polje od 22.05.2011.godine, kada je oštećeni pregledan
zbog povreda zadobijenih u tuči. Na pregledu se žalio na glavobolju a klinički
su bile vidljive povrede: -nagnječenje u predjelu lijeve slepočnice prečnika
oko 4 cm, više oguljotina kože na zadnjoj strani vrata dužine oko 3 cm, više
oguljotina kože na ledjima sa lijeve strane dužine oko 5 cm, polukružna
oguljotina kože na gornjoj polovini lijeve nadlaktice dužine oko 20 cm.
Navedene povrede kako pojedinačno tako i zbirno spadaju u laku tjelesnu
povredu, koje su najvjerovatnije nastale od udaraca tupo-tvrdom mehaničkom
silom, tako da su povrede na glavi mogle nastati od udaraca pesnicom a povrede
na ledjima i lijevoj nadlaktici od udaraca nogom obuvenom u obuću. Inače nalaz
vještaka sud je cijenio kao objektivno i stručno dat.
Sud nije prihvatio odbranu okrivljenog B.M.a koji je istakao, da kritičnom
prilikom je samo odgurnuo jedno lice – mladje, u trenutku dok se mimoilazio sa
dva lica, jer je mladje lice njega udarilo ramenom u predjelu njegovog ramena,
a obzirom da mu se učinilo da ga to lice nije slučajno udarilo već namjerno i
brzo je reagovalo drugo lice, koje ga je uhvatilo rukama oko struka i guralo
ga preko ulice, pa je takvu situaciju iskoristilo ovo lice – momak koji ga je
ramenom predhodno udario i prišao i stisnutom šakom nekoliko puta ga udario u
predjelu glave, a on uspio da se nekako otrgne od čovjeka koji ga je držao i
uzvratio udarce tom momku a da nije udarao ovog starijeg čovjeka koji ga je
držao. Te da tom prilikom nije upućivao uvredljive riječi ovim licima, kako je
to naznačeno u optuženju. Takodje sud nije prihvatio odbranu okrivljenog
B.D.a, koji je istakao, da je tog dana kada je izašao iz Kladionice vidio da
se tuče njegov brat od strica M. sa dva nepoznata lica i on pošao da ih
razvadi. A ne sjeća se da je bilo koga udarao.
Naime, po ocjeni ovog suda takve odbrane okrivljenih su usmjerene u cilju
izbjegavanja krivice. Pored toga iste su opovrgnute iskazima oštećenih koji su
do detalja opisali kritični dogadjaj kao i radnje koje su se dešavale vezano
za isti, čiji iskazi su u cjelosti podkrijepljeni med.dokumentacijom i nalazom
i mišljenjem vještaka medicinske struke u pogledu nanošenja povreda kod
oštećenih. S druge strane okrivljeni B.M. nije imao nikakve povrede a koje bi
očigledno imao da ga je oštećeni K., stisnutom šakom udario nekoliko puta u
predjelu glave kritičnom prilikom.
Dakle, kod ovih dokaza tj. imajući u vidu predhodno izloženo od strane ovog
suda je utvrdjeno, da su okrivljeni B.M. i B.D.e, dana 22.05.2011.godine oko
16,15 h, u Naselju Nikoljac u Bijelom Polju, vršenjem nasilja, izazivanjem
tuče i drskim i bezobzirnim ponašanjem, ugrozili spokojstvo oštećenih M.Y.M.i
K.M., na način što je okrivljeni B.M., u trenutku dok su se mimoilazili na
trotoaru sa obje ruke dohvatio oštećenog K.a za rame, odgurnuo ga i kazao mu
‘’ što se ne mičeš sa ulice, pička ti materina Muslimanska’’, nakon čega mu je
prišao i pesnicom ga udario u predjelu glave i lica, kojom prilikom mu je
nanio laku tjelesnu povredu u vidu nagnječenja u predjelu lijeve slepočnice
prečnika oko 4 cm, više oguljotina na zadnjoj strani vrata dužine oko 3 cm,
više oguljitina kože na ledjima sa lijeve strane dužine oko 5 cm, i polukružnu
oguljotinu na gornjoj polovini lijeve nadlaktice dužine oko 20 cm, da bi kada
je oštećeni M. krenuo da ih razdvoji, okrivljeni B.M. nasrnuo na njega i više
puta ga udario pesnicama u predjelu glave i nogama u predjelu tijela, u kom
mometu je okrivljeni B.D.e oštećenom M. prišao sa ledja i udario ga pesnicom u
predjelu glave iznad uva, a nogama u predjelu ledja, od koje siline udaraca je
oštećeni M. pao na asfaltnu podlogu sa koje ga je podigao B.D.e i držao ga,
što je okrivljeni B.M. iskoristio i više puta oštećenog M.a udario pesnicama u
predjelu glave, u nos i oko, a nogom u predjelu stomaka, kojom prilikom je
oštećeni M. zadobio lake tjelesne povrede u vidu nagnječenja u predjelu desne
slepočnice prečnika oko 5 cm, otoka nosne piramide spolja sa tragovima
krvarenja, nagnječenja mekih tkiva u predjelu pete metakarpalne kosti lijeve
šake i oguljotine kože u predjelu lijevog koljena, prečnika oko 3 cm, a što
znači da su u radnjama okrivljenih sadržani svi elementi bića krivičnog djela
nasilničko ponašanje u saizvršilaštvu iz čl. 399. u vezi čl. 23. Krivičnog
Zakonika. Okrivljeni su u konkretnom slučaju postupali s umišljajem jer su
bili svjesni da na taj način čine krivično djelo, i isto su htjeli, a ovo kod
činjenice da su kritičnom prilikom bez ikakvog razloga ugrozili spokojstvo
oštećenih i napali iste.
Za konkretno krivično djelo u Krivičnom Zakoniku propisano je, da će se
učinilac kazniti zatvorom od 6. mjeseci do 5. godina.
Prilikom odlučivanja o vrsti i visini kazne za okrivljene, sud je imao u vidu
sve okolnosti predvidjene čl. 42 KZ, koje utiču na to da kazna bude veća ili
manja, pa je na strani okrivljenih od olakšavajućih okolnosti našao da se radi
o mladjim licima, da je B.M. student, a B.D.e nezaposlen, dok im je kao
otežavajuću okolnost cijenio njihovu raniju osudjivanost i to: - B.M.
presudama Višeg suda u B.Polju K.br. 43/08 po čl. 300 st. 1. KZ i presudom
Kž.br. 930/08 po čl. 375. st. 3. u vezi st. 1. KZ. A B.D.e presudama Osnovnog
suda u Herceg Novom K.br. 185/08 po čl. 403. st. 3. u vezi st. 2. KZ, i
presudom K.br. 276/08 po čl. 399. KZ, i presudom Višeg suda u Bijelom Polju
K.br. 28/10 po čl. 300 st. 1. KZ. Imajući u vidu predhodno utvrdjene okolnosti
ovaj sud je okrivljene osudio na kaznu zatvora u trajanju od po 6 / šest /
mjeseci, koja kazna po stanovištu ovog suda se pokazuje kao neophodna i
adekvatna težini učinjenog djela i stepenu krivice okrivljenih u uvjerenju da
će sa istom postići svrha kažnjavanja iz čl. 32. u vezi čl. 4. st. 2. KZ, da
okrivljeni više ne vrše ovakva i slična krivična djela.
Sud je cijenio i ostale izvedene dokaze - iskaze svjedoka R.M.a, B.I.a, K.P.a
i B.J.a, te prijavu o povredi na radu Doma zdravlja B.Polje od
15.06.2011.godine na ime M. Y.a M., pa je našao da su isti bez uticaja na
drugačije odlučivanje u ovoj krivičnoj stvari imajući u vidu ukupno činjenično
stanje. Naime, svjedok R.M. je izmedju ostalog kazao, da se ne može tačno
izjasniti na okolnosti kako je počeo kritični dogadjaj iz razloga što je bio
udaljen oko 30 m. A svjedok B.I. je istakao, da je od kritičnog dogadjaja bio
udaljen oko 50 m, i da je primijetio gužvu ispred Sportske hale i da je
prepoznao B.M.a i Dragoja i doktora M.a i primijetio policajca u uniformi, a
nije prilazio bliže do njih. A svjedok K.P.je posvjedočio, da se ne može
izjasniti kako je počeo dogadjaj, obzirom da je radio kao konobar u ‘’Kafe
baru br. 9’’ i to u bašti, a kad je obratio pažnju, vidio je da se dvojica
momaka guraju i čupaju, a jedan stariji čovjek pokušao da ih razdvoji, za
kojeg misli da je doktor i da je dotrčao policajac koji je odvojio B.M.a od
ovog lica, te se na momenat sve smirilo a poslije kraćeg vremena ponovo došlo
do gužve, a on se vratio svojim obavezama u Lokalu. A svjedok B.J. je kazao,
da nije bio blizu kada se desio kritični dogadjaj i nije mu poznato kako je
počeo taj dogadjaj. A vidio je da je dotrčao policajac i još neka lica, a on
nije prilazio iz razloga što je odmah došao B.I., koga je on čekao i njih
dvojica su otišli u pravcu grada.
Shodno čl. 226. ZKP-a, sud je obavezao okrivljene da na ime paušala plate ovom
sudu iznose od po 30,00 €, pri čemu je sud vodio računa o trajanju postupka i
imovinskim prilikama okrivljenih, kao i na ime troškova krivičnog postupka
solidarno iznos od 44,00 eura, koji troškovi su isplaćeni vještaku medicinske
struke, kao naknada za vještačenje, tokom vodjenja krivičnog postupka, shodno
čl. 229 ZKP-a.
Oštećeni, M.Y.M.i K.M. radi ostvarivanja imovinsko pravnog zahtjeva upućuju se
na parnicu, shodno čl. 239. ZKP-a.
Sa iznijetih razloga odlučeno je kao u izreci presude shodno čl. 374. ZKP-a.
OSNOVNI SUD U BIJELOM POLJU
Dana: 28.02.2012. godine
Zapisničar, S u d i j a,
Ljiljana Popović s.r. Rahmo Banda s.r.