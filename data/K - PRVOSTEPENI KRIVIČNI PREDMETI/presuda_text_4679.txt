 
Posl. br. K. 96/12/11
U IME CRNE GORE 
OSNOVNI SUD U KOTORU po sudiji pojedincu Momirki Marović, uz učešće
namještenika suda Ana-Marije Petković, kao zapisničara, u krivičnom predmetu
protiv B. S. iz B. L., kojem se sudi u odsustvu po rješenju ovog suda Kv.
br. 417/11 od 3.12.2011 godine, zbog krivičnog djela teška krađa u pokušaju iz
čl. 240. st. 1. tač. 1. u vezi čl. 20. Krivičnog zakonika, koji se vodi po
optužnici Osnovnog državnog tužilaštva u Kotoru Kt. 252/11 od 01.09.2011
godine, nakon održanog glavnog i javnog pretresa u prisustvu zamjenika
Osnovnog državnog tužioca u Kotoru Ljiljane Milić i branioca po službenoj
dužnosti okrivljenog, adv. M. O., dana 16.3.2012 godine donio i javno objavio  
P R E S U D U 
Okrivljeni B. S.  od oca B. i majke B. rođene B., rođenog ......... godine u
N. U. – Nj., stalno nastanjen u B. L., sada nepoznatog boravišta  
Kriv je  
        Zato što je sredinom februara 2011 godine u mjestu D. S. opština K., u namjeri da prisvajanjem tuđih pokretnih stvari za sebe pribavi protivpravnu imovinsku korist, u iznosu većem od 150 eura, obijanjem dospio u unutrašnjost kuće oštećenog A. M., na način što je upotrebom šrafcigera odvalio prozor od kupatila koji se nalazi u prizemlju kuće, nakon čega je ušao u unutrašnjost iste, izvršio premetačinu, a zatim otvorio balkonska vrata kroz koja je izašao i uputio se u nepoznatom pravcu ne oduzevši ništa.

        \- čime je izvršio krivično djelo teške krađe u pokušaju iz čl. 240. st. 1. tačka 1. u vezi čl. 20. Krivičnog zakonika.

        Pa ga sud na osnovu napred navedene krivično pravne odredbe i odredbi čl. 3, 5, 8, 13, 15, 32, 33, 36, 42, 45, 46 KZ-a , te člana 368 i 374 ZKP

O S U ĐU J E  
        Na kaznu zatvora u trajanju od četiri mjeseca koju će okrivljeni izdržati nakon pravosnažnosti presude.

        Dužan je okrivljeni na ime sudskog paušala platiti iznos od 50,00 eura, i na ime troškova krivičnog postupka 600 eura sve u roku od 15 dana od dana pravosnažnosti presude, na žiro račun ovog suda br. 832-16-52 i dokaz o uplati dostviti sudu s pozivom na posl. br. K. 96/12/11.

O b r a z l o ž e n j e  
Osnovni državni tužilac je optužnicom Kt. 252/11 od 01.09.2011 godine optužio
okrivljenog B. S. zbog krivičnog djela teška krađa u pokušaju iz čl. 240. st.
1. tačka 1. u vezi čl. 20. Krivičnog zakonika.
Postupajući po ukidnom rješenju Višeg suda u Podgorici Kž.br- 205/2012 i
podnijetoj optužnici sud je zakazao glavni pretres i isti održao dana
16.3.2012 godine u prisustvu zamjenika Osnovnog državnog tužioca u Kotoru
Ljiljane Milić, koja je prilikom čitanja optužnice i istu precizirala na način
kao u izreci, te branioca po službenoj dužnosti okrivljenog adv. M. O. Istog
dana nakon održanog glavnog i javnog pretresa sud je donio i javno objavio
odluku u ovoj krivičnopravnoj stvari.
U završnoj riječi zamjenik Osnovnog državnog tužioca u Kotoru Ljiljana Milić
je navela u svemu kao u završnoj riječi na ranije okončanom glavnom pretresu,
i  predložola da sud okrivljenog oglasi krivim i kazni po zakonu izricanjem
kazne predviđene u zakonu.
U završnoj riječi branilac okrivljenog adv. M. O. je izjavila u svemu jednako
kao i u ranijoj završnoj riječi i u žalbi, te potraživala troškove postupka.
Okrivljeni u toku postupka nije pružio odbranu obzirom da je nedostupan sudu i
državnim organima pa mu je iz tog razloga određeno suđenje u odsustvu
rješenjem Kv. 417/11 od 03.11.2011 godine.
Sud je u dokaznom postupku radi utvrđenja činjeničnog stanja i krivice
okrivljenog proveo slijedeće dokaze: Pročitao je zapisnik o daktiloskopskom
vještačenju br. 325/11 forenzičkog centra od 04.04.2011. godine, Izršio je
uvid u zapisnik o uviđaju UP PJ Kotor sa fotodokumentacijom br. 41/11 od
22.02.2011. godine, uvid u izvještaj o pregledu lica mjesta i uzrokovanja
tragova u kući oštećenog A. M. od 22.02.2011. godine, Na saglasnost stranaka
pročitao je iskaz oštećenog A. M. i iskaz svjedoka R.D. sa zapisnika pred
istražnim sudijom ovog suda od 15.06.2011. godine.
Uvidom u zapisnik o daktiloskopskom vještačenju br. 325/11 Forenzičkog centra
od 04.04.2011 godine, utvrđeno je da trag papilarnih linija na staklenoj flaši
sa natpisom „Viljamovka“ koja je pronađena na stolu u dnevnom boravku kuće
oštećenog, nakon izvršene fotografske obrade i upoređenja sa otiscima
papilarnih linija B. S., potiče od palca desne ruke okrivljenog B. S.
Uvidom u zapisnik o uviđaju UP PJ Kotor sa fotodokumentacijom br. 41/11 od
22.02.2011 godine, utvrđeno je da je zapisnik sastavljen u S. u kući M. A. iz
Beograda, da su balkonska vrata otvorena i da nema tragova nasilnog ulaska, da
je prozor od WC u prizemlju obijen, da je u unutar objekta vidna premetačina
ali da nema oštećenja ili nestanka pokretnih stvari, te da je pretpostavka da
je NN lice ili više njih sa vanjske strane kuće, tj. kroz prozor WC-a, ušlo u
kuću gdje je prespavalo i zatim otvorilo balkonska vrata i napustilo kuću.
Dalje, uvidom u fotodokumentaciju sud je utvrdio stanje na licu mjesta nakon
izvršenja krivičnog djela, odnosno stanje konstatovano zapisnikom, a između
ostalog je vidljiva predmetna boca na stolu dnevne sobe.
Uvidom u izvještaj o pregledu lica mjesta i uzrokovanja tragova u kući
oštećenog A. M.od 22.02.2011 godine utvrđeno je da se kuća nalazi u mjestu S.,
da je sa zadnje strane kuće prozor od kupatila zajedno sa škurom zatečen
otvoren i da su na štoku prozora u dijelu brave vidljiva manja oštećenja u
vidu cijepanja drveta, da je u unutrašnjosti izvršena totalna premetačina, da
je u dnevnoj sobi zatečen krevet u kojem je neko boravio, kao i da je pronađen
trag papilarnih linija na staklenoj flaši od rakije „Viljamovka“ koja, po
izjavi oštećenih nije stajala na stolu kao i tegle od pekmeza i ajvara.
Oštećeni A. M. je izjavio da nije zainteresovan za ovaj postupak jer mu ništa
nije ukradeno, da nije nikada čuo ime okrivljenog, da je predmetna kuća
njegova vikendica a da je tokom godine nastanjen u Beogradu, a krađu je
primjetio njegov komšija R. koji je po njegovom ovlašćenju i podnio prijavu
policiju, da se ne pridružuje krivičnom gonjenju i ne postavlja imovinsko
pravni zahtjev.
Svjedok R. D. je pred istražnim sudijom ovog suda dana 15.06.2011 godine
izjavio da povremeno dolazi u S. gdje ima staru kuću, da je sredinom februara
primjetio da je kuća oštećenog, koja se nalazi pored njegove, provaljena i da
je istog odma obavjestio a nakon njegovog ovlašćenja i pozvao policiju, da je
konstatovao strašan nered a da je M. izvršio provjeru i da je utvrdio da mu
ništa nije ukradeno, da je lopov ušao tako što je odvalio prozor na kupatilu a
izašao je kroz balkonska vrata i ostavio ih otvorena.
Cijeneći sve provedene dokaze, kako pojedinačno tako i njihovoj međusobnoj
povezanosti i uslovljenosti, sud je utvrdio činjenično stanje bliže navedeno u
izreci presude.
Ovakvo činjenično stanje sud je utvrdio iz svih provedenih dokaza a
prvenstveno iz izvještaja o pregledu lica mjesta i uzrokovanja tragova,
zapisnika o uviđaju UP PJ Kotor sa foto dokumentacijom i iskaza oštećenog A.
M., a prije svega iz zapisnika o daktiloskopskom vještačenju.
Naime, iz izvještaja o pregledu lica mjesta i uzrokovanja tragova kao i
zapisnika o uviđaju sa fotodokumentacijom sud je nespono utvrdio da je NN lice
provalilo u kuću oštečenog A. kroz prozor od WC-a, izvršilo premetačinu, bez
oduzimanja stvari i istu napustilo kroz balkonska vrata jer nije bilo predmeta
podesnih za oduzimanje. Sud je takođe, na osnovu navedenih dokaza, nesporno
utvrdio da je NN lice boravilo u kući, a što potvrđuju i flaša „Viljamovke“ i
tegle ajvara i pekmeza koje su pronađene na stolu dnevne sobe. Dalje, iz
iskaza oštećenog A. sud je takođe nespornim utvrdio da iz kuće ne nedostaje
ništa iz čega proizilazi da je djelo ostalo u pokušaju.
Na kraju, iz zapisnika o daktiloskopskom vještačenju br. 325/11 Forenzičkog
centra od 04.04.2011. godine sud je kao nesporno utvrdio da trag papilarnih
linija na staklenoj flaši sa natpisom „Viljamovka“, koja je pronađena na stolu
u dnevnom boravku kuće oštećenog, nakon izvršene fotografske obrade i
upoređenja sa otiscima papilarnih linija B.S., potiče od palca desne ruke
okrivljenog B. S., iz čega nesporno proizilazi da je okrivljeni izvršio
krivično djelo stavljeno mu na teret. Naime, navedeni dokaz upućuje da je
upravo okrivljeni boravio u kući oštećenog, odnosno da je u istu provalio, te
da po stanovištu suda ne postoji mogućnost da je neko drugi tu flašu dirao
osim okrivljenog ili da je neko eventualno podmetnuo istu radi zavaravanja
tragova. Ovo tim prije, što i sam oštećeni A. M. navodi da ne poznaje
okrivljenog, niti je ime istog ikada čuo u životu, što znači da samim tim u
njegovoj vikendici nijesu ni mogli biti pronađeni tragovi papilarnih linija
lica koje on ne poznaje i kome on nije  dozvolio da boravi u istoj.
Prilikom utvrđivanja ovakvog činjeničnog stanja sud je imao u vidu da je
branilac okrivljenog u završnoj riječi naveo da nema dokaza da je okrivljeni
obio kuću, da se radi o vikendici gdje niko ne stanuje, da nema svjedoka koji
su vidjeli da okrivljeni ulazi kroz prozor od kupatila a izlazi kroz balkonska
vrata, da okrivljeni nije saslušan, da je daktiloskopsko vještačenje
nepouzdano, kao i da je flaša na kojoj je pronađen otisak okrivljenog, mogla
poticati sa neke druge slične lokacije u kojoj je boravio okrivljeni, jer
upravo u takvim kućama boravi mnogo lica. Ovakve navode sud nije mogao
prihvatiti jer su isti, po mišljenju suda, nelogični i nepotkrepljeni valjanim
činjenicama, te kao takvi usmjereni ka izbjagavanju krivice okrivljenog, jer
po stanovištu suda okolnost što drugi tragovi nijesu pronađeni, nije od
značaja obzirom da su na licu mjesta na staklenoj flaši sa natpisom "
Viljamovka" koja je pronađena na stolu u dnevnom boravku, pronađeni otisci
papilarnih linija od palca desne ruke B. S., ukazuju da je tu boravilo lice-
okrivljeni, jer nije logično da se na tom mjestu nađu baš otisci papilarnih
linija od palca desne ruke B. S.. Ove okolnosti upućuju da je okrivljeni
boravio u navedenoj vikendici vlasništvo oštećenog, odnosno da je u istu ušao
pošto je prethodno upotrebom šrafcigera odvalio prozor od kupatila koji se
nalazi u prizemlju kuće, nakon čega je ušao u unutrašnjost iste, izvršio
premetačinu, a zatim otvorio balkonska vrata kroz koja je izašao i uputio se u
nepoznatom pravcu ne oduzevši ništa. Sud smatra da obzirom da je okrivljeni
obijanjem dospio u unutrašnost kuće vlasništvo oštećenog, i izvršio
premetačinu iste, da je imao namjeru da upravo sebi pribavi protivpravnu
imovinsku vrijednos u iznosu većem od 150 eura, odnosno da oduzme pokretne
stvari vlasništvo oštećenog vrijednosti preko 150 eura, pa kako nije pronašao
predmete podobne za oduzimanje, to je otvorio balkonska vrata i izašao iz
kuće. Dakle, imajući u vidu da okrivljeni kritične prilike obijanjem dospio u
unutrašnjost kuće vlasništvo oštećenog, iz koje nije otuđio ni jedan predmet,
ni manje vrijednosti od 150 eura, a očigledno se iz fotodokumentacije vidi da
je kuća bila useljena, to je očigledno da je njegova namjera bila upravljena
na oduzimanje predmeta veće vrijednosi od 150 eura, a koji su podobni za lakše
nošenje sa sobom kao što su npr: nakit, novac..., pa kako iste nije pronašao,
to je napustio lice mjesta ne oduzevši ništa, tako da se u konkretnom slučaju
ne može raditi o krivičnom djelu iz člana 246. KZ, a prije svega imajući u
vidu način izvršenja djela, ni o namjeri pribavljanja protivpravne imovinske
koristi u vrijednosti manjoj od 150 eura, jer je svakako takvih predmeta u
kući bilo dosta ali očigledno nijesu bili podobni za oduzimanje.  
Odredbom čl. 240. st. 1. tačka 1. u vezi sa čl. 20. Krivičnog zakonika je
propisano da krivično djelo teška krađa u pokušaju postoji kada učinilac djela
krađe istu izvrši obijanjem ili provaljivanjem zatvorenih zgrada, soba, kasa,
ormana, ili drugih zatvorenih prostora ili drugim savlađivanjem većih
prepreka, odnosno ko sa umišljajem započne izvršenje krivičnog djela ali ga ne
dovrši. Kako je okrivljeni postupao sa umišljajem, svjestan značaja svojeg
djela i želeći njegovo izvršenje, odnosno postupao je u namjeri da oduzme tuđe
pokretne stvari i za sebe pribavi protivpravnu imovinsku korist, ali je
objekat napustio bez oduzimanja predmeta jer nije bilo podesnih stvari za
oduzimanje, pa je djelo ostalo u pokušaju, tako su se u radnjama okrivljenog
ostvarila sva bitna obilježja bića navedenog krivičnog djela.
Prilikom odluke o vrsti i visini krivične sankcije koju okrivljenom B. S.i
treba izreći, sud je pošao od toga da je za krivično djelo teške krađe u
pokušaju iz čl. 240. st. 1. tačka 1. u vezi čl. 20. Krivičnog zakonika zakonom
zaprijećeno kaznom zatvora u trajanju od jedne do osam godina. U konkretnom
slučaju sud je okrivljenom izrekao kaznu zatvora u trajanju od četiri mjeseca,
primjenjući odredbe čl. 20. st. 3. odnosno čl. 45. i 46.  Krivičnog zakonika o
ublažavanju, smatrajući da će se izrečenom kaznom ostvariti svrha kažnjavanja,
odnosno da je ista adekvatna težini učinjenog djela i stepenu krivice
okrivljenog, te da će se njome postići ciljevi specijalne i generalne
prevencije i u dovoljnoj mjeri uticati na okrivljenog i druge eventualne
učinioce da ubuduće ne čine ovakva i slična krivična djela.
Sud je na osnovu naprijed navedenih krivičnopravnih odredbi i čl. 3, 5, 8, 13,
15, 32, 33, 36, 42, 45 i 46 KZ-a , kao i odredbi čl. 368 i 374 ZKP-a odlučio
kao u izreci.
Sud je okrivljenog obavezao da na ime sudskog paušala uplati iznos od 50,00
eura, i na ime troškova krivičnog postupka 600 eura i to na ime troškova za
branioca po služnenoj dužnosti, sve u roku od 15 dana od dana pravosnažnosti
presude, na žiro račun ovog suda br. 832-16-52 i dokaz o uplati dostavi sudu s
pozivom na posl. br. K. 96/11/11.  
OSNOVNI SUD U KOTORU
Dana 16.3.2012 godine 
       Zapisničar
Sudija
Ana-Marija Petković
Momirka Marović 
             PRAVNA POUKA:  Protiv ove presude ima se pravo žalbe u roku od
15 dana od dana prijema iste, Višem sudu u Podgorici, a preko ovog suda. 