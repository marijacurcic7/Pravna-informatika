 
                                                                                                Posl. br. K. 358/11/11

U IME CRNE GORE!  
        Osnovni sud u Kotoru, kao nadležni prvostepeni krivični sud, po sudiji Marović Momirki, uz učešće zapisničara Ana-Marije Petković, u krivičnom predmetu protiv okrivljenog A. M. zbog krivičnog djela prevare iz čl. 244. st. 3. u vezi st. 1. Krivčnog zakonika, koji se vodi po optužnici ODT Kotor Kt. br. 632/10 od 08.02.2011 godine, nakon održanog glavnog i javnog pretresa dana 30. 1. 2012 godine, u prisustvu zamjenika ODT Kotor Danke Živković, okrivljenog A. M., njegovog branioca adv. V. R., oštećenog Š. Ž., donio je dana 31.1.2012 godine i javno objavio sledeću

PRESUDU  
        Okrivljeni A. M. od oca Š., i majke B. H., rodjen ...... godine u B., stalno nastanjen u S., opština N. S., pasoš br. ........ izdat 24. 01. 2008. godine od MUP BIH S., sa boravkom u B., R. bb, osnivač i direktor firme " S. C. " DOO B., oženjen, otac dvoje pun. djece, po zanimanju elektromehaničar, vojsku služio 1981 godine u B.,

Kriv je  
        Što je u periodu od 13. 04. 2009. godine u B., kao izvršni direktor i vlasnik DOO " S.c. " B. , u namjeri da sebi pribavi protivpravnu imovinsku korist, lažnim prikazivanjem činjenica da će na kat. parcelama ..... i ..... KO B., sagraditi objekat i predati u posjed oštećenom stan br. 3 na III spratu pov. cca 52 m2, a sa unapred stvorenom namjerom da to ne učini, doveo u zabludu oštećenog Š. Ž. iz B. i naveo ga da na štetu svoje imovine dana 14. 04. 2009. godine , na račun firme okrivljenog uplati 10.000 eura na ime I rate kupoprodajne cijene i zaključi predugovor koji je ovjeren pred Osnovnim sudom u Kotoru dana 23. 09. 2009 godine OV.I br. ....., kao i anex predugovora ovjeren istog dana pred istim sudom br. ....., kojim se obavezao da će isplaćeni novac, ukoliko ne otpočne sa radovima do 01.10.2009 godine vratiti, što nije učinio, već je održavajući u zabludu oštećenog, istom krajem decembra 2009 godine izdao ka obezbjedjenje mjenicu br. ....  na iznos od 12, 000 eura, ne predavši mu mjenično ovlašćenje, čime ga je onemogućio da istu realizuje i time povrati predhodno dat novac, nakon čega je prekinuo kontakt sa oštećenim pribavivši protivpravnu imovinsku korist u iznosu od 10,000 eura

        \- čime je učinio krivično djelo prevare iz čl. 244. st. 3. u vezi st. 1. Krivičnog zakonika

        pa ga  sud na osnovu naprijed navedene krivičnopravne odredbe , te odredbi čl. 3, 5, 8, 13, 15, 32, 33, 36, 42, 45 i  46 KZ -a, te čl. 368. i 374. ZKP-a

                                                    OSUDJUJE

        Na kaznu zatvora u trajanju od tri mjeseca koju će okrivljeni izdržati nakon pravosnažnosti presude.

        Okrivljeni je dužan da na ime sudskog paušala uplati iznos od 55, 00 eura u roku od 15 dana od dana pravosnažnosti presude na žiro račun Osnovnog suda Kotor broj 832-16-52 i da dokaz o uplati dostavi sudu s pozivom na posl. br. K. 358/11/11.

                                              Obrazloženje

        ODT Kotor je aktom Kt. br. 632/10 od 08. 02. 2011 godine optužio A. M. zbog krivičnog djela prevare iz čl. 244. st. 3. u vezi st. 1. Krivčnog zakonika. Postupajući po podignutoj optužnici sud je zakazao i održao glavni pretres dana 30.01.2012 godine u prisustvu zamjenika ODT Kotor Danke Živković, okrivljenog A. M., njegovog branioca adv. V. R., oštećenog Š. Ž., i dana 31.1.2012 godine nakon vijećanja i glasanja donio odluku u ovoj krivično pravnoj stvari.  
        U završnoj riječi zamjenik ODT Kotor Danka Živković je izjavila da ostaje pri podnijetoj optužnici, i završnoj riječi datoj na ranijem glavnom pretresu, pa je predložila da ga sud oglasi krivim i kazni po zakonu.  
        U završnoj riječi oštećeni Š. Ž. je izjavio da se pridružuje krivičnom gonjenju, odnosno da bi odustao od gonjenja , ukoliko bi mu okrivljeni vratio novac.  
        U završnoj riječi branilac okrivljenog je izjavio da na strani okrivljenog nema prevarne namjere, pa je predložio da sud okrivljenog oslobodi od optužbe.  
        U završnoj riječi okrivljeni je izjavio da ostaje kod navoda svoje odbrane i završne riječi svog branioca.  
        U svojoj odbrani okrivljeni A. je pred istražnim sudijom ovog suda naveo da ne priznaje izvršenje krivičnog djela i da se ne osjeća krivim. Istakao je da je ušao u zajednički posao sa svjedokom R. i da su sklopili ugovor o zajedničkoj gradnji. Pojasnio je da je porušio njegovu staru kuću i rasčistio plac i da zbog nedostatka finansija nije ni imao da plati za idejni projekat. Naveo je da je idejni projekat  postojao kao takav, da mu je bio dostupan ali da nije bio ovjeren dok ne uplati 10,000 eura. Naveo je da je u razgovoru sa oštećenim  Š. došao do zaključka da je isti spreman da kupi stan samo na osnovu uvida u idejni projekat. Pojasnio je da je ponudio oštećenom  Š.upravo to, kojom prilikom je isti pristao. Naveo je da su zaključili prvo ugovor a zatim i anex i da mu je nakon toga oštećeni Š. isplatio 10, 000 eura na račun firme. Naveo je da je od tog novca platio projekat i još neke dokumente. Pojasnio je da, kako je upao u krizu i nije uspio da dobije sve dokumente, objekat nije počeo da gradi. Oštećeni Š. mu je tražio novac, i da mu je, kako gotovinu nije imao dao mjenicu na 12, 000 eura računajući i 2, 000 eura zbog kamate u trenutku kada je račun njegove firme bio aktivan. Pojasnio je da je do blokade računa došlo naknadno i da, kada je krenuo da se naplati nije mogao. Istakao je da to što nije dao mjenično ovlašćenje oštećenom Š. nije bio razlog što se nije naplatio, već to što je račun bio blokiran naknadno ali ne u momentu kada je izdao mjenicu. Naveo je da je u medjuvremenu imao razgovore sa oštećenim Š. i isplatio mu 1000, 00 eura, tako da mu je ostao dužan 11, 000 eura. Istakao je da zna da je Š. oštećen ali da nije imao prevarnu namjeru. Obećao je oštećenom da će mu isplatiti preostali iznos do 1. maja naredne godine u nekoliko rata, kako bude dolazio do novca.

Na glavnom pretresu dana 6.4.2011 godine je ostajući kod odbrane date pred
istražnim sudijom, dodao da je ugovor o zajedničkoj gradnji zaključio početkom
februara a koji je ovjeren pred Osnovnim sudom u Cetinju. Pojasnio je da je
mjesec dana nakon što je ugovor zaključen počeo sa izvodjenjem radova i to
radova na pripremi terena, iskopima i rušenju starog objekta koji se nalazio
na predmetnom placu. Istakao je da su ga pripremni radovi koštali sa idejnim
projektom nešto preko 50,000 eura. Naveo je da je gradnju predmetnog objekta
zamislio tako da istu obavi kroz kompenzaciju sa drugim firmama, a sve uz
saglasnost sa vlasnikom parcele tj. braćom R.. Pojasnio je da su mu braća R.,
kada su čuli kako namjerava da izvrši radove, rekli da su tako i oni mogli da
grade na svojoj parceli i da su znali za ovakve namjere okrivljenog, da sa
njim ne bi zaključili ugovor o zajedničkoj gradnji. Pojasnio je da su tada
prekinuli saradnju ali da ugovor o raskidu nikada nisu zaključili. Istakao je
da je kasnije saznao da da su braća R. nastavili sa gradnjom objekta na toj
parceli sa drugim ugovaračima, tako da smatra da je on oštećen i to za iznos
od oko 50, 000 eura a na ime izvodjenja pripremnih radova. Naveo je da njegova
namjera nije bila prevarna, da je oštećeni izvršio uvid u projekat i ugovor o
zajedničkoj gradnji i da nikada nije izbjegavao kontakt sa oštećenim. Istakao
je da  je po ugovoru o zajedničkoj gradnji on taj koji je imao obavezu da
pribavi gradjevinsku dozvolu i da je pribavio idejni projekat koji je ovjeren
od strane O. B., ali da je trebao pribaviti još neke saglasnosti i da zbog
toga gradjevinska dozvola nije bila izdata. Pojasnio je da je oštećeni  bio
upoznat sa cjelokupnom dokumentacijom i da je on novcem koji je dobio od
oštećenog platio idejni projekat a koji je koštao 8, 000 eura firmi "A." iz
B., a sa čim je oštećenog upoznao. Istakao je da su mu, kada je zaključio
ugovor o zajedničkoj gradnji braća R. predali UT uslove koje je on zajedno sa
idejnim projektom odnio na uvid u Sekretarijat za urbanizam O. B. kod
izvjesnog G., a koji je iste usaglasio sa idejnim projektom. Naveo je da se ne
sjeća da su mu izdati novi UT uslovi i da je idejni projekat plaćen od novca
koji mu je isplatio oštećeni. Pojasnio je da je prema ugovoru o zajedničkoj
gradnji njegova obaveza bila izvodjenje kompletnih grubih radova i to objekta
u kvadraturi od 1.200 m2 plus garaže i da je ta investicija po njegovoj
procjeni iznosila oko 300, 000 eura. Istakao je da je, kada je zaključio
ugovor, imao na računu novčana sredstva ali ne u iznosu od 300, 000 eura i da
ne može odrediti koliko i da li je imao 10, 000 eura, obzirom da je u tom
periodu već izvodio neke radove i to pripremne radove i to izvezao 350 kamiona
zemlje sa parcele i srušio staru kuću, a koji radovi su ga koštali 50.000
eura. Pojasnio je da nije pokrenuo bilo kakav postupak, odnosno da nije tužio
braću R. za isplatu pripremnih radova, već je nastojao da se dogovore. Istakao
je da je smatra, obzirom da su braća R. u medjuvremenu otpočeli sa gradnjom na
tom placu, da će mu isplatiti novac za pripremne radove. Naveo je da je
otpočeo sa pripremnim radove iako nije imao gradjevinsku dozvolu, a sve uz
usmenu saglasnost iz O. B., i da dalju gradnju nije preduzimali obzirom da
nije imali gradjevinsku dozvolu za izvodjenje radova i obzirom da u toku ljeta
nije dozvoljena gradnja. Pojasnio je da je u Opštini preduzeo radnje na
pribavljanju saglasnosti, a da konkretan zahtjev za izdavanje gradjevinske
dozvole nije podnijet obzirom da je bilo neophodno prvo pribaviti sve
saglasnosti. Naveo je da su u vrijeme potpisivanja ugovora sa oštećenim
izvodjeni pripremni radovi na parceli, konkretno radovi na izgradnji bunara.
Naveo je da ugovor o zajedničkoj gradnji nije ovjeren od strane suda i da se u
mjesecu avgustu ili septembru 2009. godine u kafani "V. P." u B. sastao sa
advokatom braće R. B. R. iz C.kojom prilikom je potpisao aneks o raskidu
ugovora o zajedničkoj gradnji. Istakao je da je, nakon što je raskinuo
saradnju sa  braćom R. u dva navrata isplatio oštećenom iznose novca  od  po
1000, 00 eura i to iznos od 1000, 00 eura do davanja izjave pred istražnim
sudijom ovog suda i iznos od 1000, 00 eura nakon davanja izjave pred istražnim
sudijom ovog suda i da je spreman da plati još jedan iznos od 1000, 00 eura .
Naveo je da nije izdao mjenično ovlašćenje oštećenom kada je izdao i mjenicu
obzirom da mu je račun već bio u blokadi.
Na glavnom pretresu dana 30.9.2011 godine okrivljeni je dodao i da mu je iznos
od 10.000.- Eura, oštećeni uplatio na račun firme i da je on od tog iznosa
novca uplatio 8.800.-Eura firmi "A." B.za izradu idejnog projekta. Ova firma
"A." B. je izradila idejni projekat za objekat i isti ovjerila u opštini B., i
kada je raskinut ugovor o zajendičkoj gradnji i to jednostrano od strane braće
R., on je taj ovjereni idejni projekat, predao braći R.. Navodi da mu namjera
nije bila prevarna, a to potvdjuje i činjenica da je uplatu sa računa svoje
firme na ime izrade idejanog projekta firme "A." B., takodje izvršio preko
računa o čemu postoji dokaz. Prvo je zaključio ugovor o zajedničkoj gradnji sa
braćom R., zatim je uslijedio ugovor sa Š. a nakon pola godine od prilike i
raskid ugovora od strane braće R., s tim da je u ove pola godine ulazio u
ljetni period kada je na tom  području bila zabrana gradnje. Osim sa Š. ni sa
kim drugo nije zaključio ugovor o kupoprodaji stana za predmetnu zgradu.
            Sud je u dokaznom postupku koji je proveden radi rasvetljenja činjeničnog stanja i krivice okrivljenog: saslušao oštećenog Š. Ž. i svjedoka R. M., pročitao predugovor o kupovini stana zaključen pred Osnovnim sudom u Kotoru pod posl .br. Ov I. ... od 23. 09. 2009. godine, aneks predugovora o o kupovini stana u izgradnji ovjeren pred ovim sudom pod posl. br. Ov I...... od 23. 09. 2009 godine, potvrdu o registraciji Privrednog suda u Podgorici na ime firme " S. C. " DOO B., izvršio uvid u nalog za naplatu na iznos od 10.000 eura izdat dana 14. 04. 2009 godine, u mjenicu broj....na iznos od 12.000 eura, u ugovor o zajedničkoj gradnji zaključen pred Osnovnim sudom u C. pod posl. br. I. Ov.br. ..... od 04.02.2009 godine, u račun broj ...izdat od srane firme " S. C.... " DOO B. na ime Š. Ž., u dopis CB CG br. .... od 23. 08.2010 godine, u potvrdu CKB Filijala Budva broj ... od 29.12.2010 godine i u potvrdu Prve banke CG br. ...... od 29. 12. 2010. godine, uvid u finansijsku karticu firme " S.c." B. za period od 1.1.2009 godine do 31.12.2011 godine, uvid u izvještaj Centralnog registra privrednog suda u P.i od 12.10.2011 godine br. …., uvid u spise predmeta ovog Sdua  I. br. … i konstatuje da su isti formirani po predlogu za izvršenje  Izvršnog povjerioca  Š. Ž.  koji predlog je isti podnio ovom sudu 14.4.2011 godine, protiv Izvršnog dužnika  "S.C." iz B.,  uvid u izvod sa računa br. ….. "S. c." B. za period 13.4.2009. godine do 30.9.2011 godine, CKB banke fil. B. platni promet  br….. od 17.12.2011 godine.
            Nije bilo predloga za dopunu dokaznog postupka.
            Oštećeni Š. Ž. je izjavio je pred istražnim sudijom ovog suda da je njega okrivljeni ubijedio da će sagraditi objekat i predati mu stan br. 3. na III spratu. Istakao je da je nakon toga potpisao predugovor i aneks i uplatio okrivljenom na račun 10, 000 eura. Pojasnio je da okrivljeni nije u ugovorenom roku počeo sa radovima i da mu je predao mjenicu na iznos od 12,000 eura kako bi se obeštetio za predhodno navedenih 10.000 eura. Pojasnio je da mu nije dao mjenično ovlašćenje, uz izgovor da će to uraditi sledećeg dana. Istakao je da ga okrivljeni ni na koji način nije obeštetio osim što mu je dao 1,000 eura i da zgrada ni do danas nije ni započeta. Naveo je da se slabo razumije u dokumentaciju i da mu je okrivljeni pokazivao nekakve papire ali da on ne zna šta. Istakao je da mu je okrivljeni rekao da je pitanje vremena kada će zgrada početi da se radi. Pojasnio je da je, iz razloga što je okrivljeni bio ubjedljiv, zaključio i ugovor i aneks i isplatio okrivljenom 10, 000 eura.
            Oštećeni Š. je na glavnom pretresu dana 6.4.2011 godine, navodeći u svemu kao pred istažnim sudijom dodao da mu je prilikom zaključenja ugovora sa okrivljenim, isti dao na uvid ugovor o zajedničkoj gradnji i rekao da je idejni projekat gotov mada nije izvršio uvid u idejni projekat. U tom periodu kada je zaključio ugovor okr. je već bio počeo sa izvođenjem radova, odnosno počeo je da kopa na parceli. Prije nego što je potpisao ugovor a znajući da je okr. zaključio ugovor o zajedničkoj gradnji sa R., konsultovao se sa R. u smislu da im je rekao da namjerava da zaključi ugovor i da vidi što oni misle o tome. Novac u iznosu od 10.000,00 € je predao okrivljenom dan nakon što je potpisao ugovor i to na način što je taj novac putem priznanice uplatio na ime firme okrivljenog "S. C.". Radovi su bili otpočeli, međutim sa izvođenjem istih je prekinuto, pa ga je okrivljeni obavijestio da će radove nastaviti a nakon što prođe ljetnja sezona u B., obzirom da je tada gradnja zabranjena, ali nakon što je i sezona prošla i nakon što radovi nisu nastavljeni zaključili su anex ugovora po kojem je okr. bio obavezan da vrati novac, ukoliko ne nastavi sa gradnjom. Navodi da mu je okr. krajem 2009. godine dao mjenicu ali koju on nije mogao da realizuje, obzirom da mu okrivlejni nije izdao i mjenična ovlašćenja, a govorio mu je da će mu to mjenično ovlašćenje predati za nekoliko dana i to se sve tako odugovlačilo. Čak je pristao i da mu okrivljeni isplaćuje novac u iznosima kako kad bude imao i mogao, a obzirom da mu je okrivljeni obećao da će mu u toku sezone 2010. godine kada ima priliv posla na taksiju isplaćivati novčane iznose. navodi da mu je okrivljeni u toku sezone 2010 godine isplaćivao u 5,6 navrata novčane iznose i to u ukupnom iznosu od 1.000,00 € i da mu je krajem januara mjeseca ove godine ispaltio još jednom ukupni iznos od 1.000,00 €. Dodaje da je često pozivao okrivlejnog putem telefona i da je isti izbjegavao dosta puta kontakt sa njim. Dodaje da je kod ovog suda bio pokrenuo parnični postupak zbog duga protiv okrivljenog koji postupak je pravosnažno okončan pod posl.br.P. ..... Pojašnjava da mu je okrivljeni i prije podnošenja krivične prijave nekoliko puta isplaćivao manje novčane iznose i to u ukupnom iznosu od 760,00  € a nakon podnošenja krivični prijave krajem avgusta mjeseca 2010. godine mu je isplatio ukupno 240,00 €, ali sve ove iznose u toku sezone 2010. godine. Dodao je da iako je dobio mjenicu od okrivljenog obzirom da nije imao mjenično ovlašćenje to nije mogao da se naplati preko žiro računa firme okrivljenog, a ne zna i nije mu poznato da li je bilo novca u tom momentu na žiro račun firme okrivljenog, jer tom informacijom nije ni mogao raspolagati. Takođe odgovara da se neposredno pred ovo suđenje čuo sa svojim advokatom koji ga zastupa u parničnom postupku i da mu je advokat rekao da mu treba dati punomoćje za preduzimanje daljih radnji, obzirom da je dobio pravosnažnu presudu, te da mu nije poznato koje radnje advokat dalje treba da preduzme. Oštećeni navodi i da je tačno da mu je okrivljeni ponudio pored 10.000,00 € koje mu je isplatio vrati i 2.000,00 € na ime kamate za dug.
Na glavnom pretresu dana 30.9.2011 godine oštećeni Š. je dodao da mu
okrivljeni novac još uvjek nije vratio, iako postoji pravosnažna izvršna
parnična presuda. Naveo je da jeste pokrenuo izvršni postupak i da je predlog
za izvršenje podnjet ovom sudu dana 14.4.2011 godine, te da je donijeto
rješenje o izvršenju pod brojem I.121/11 i to dana 27.4.2011.g., te da su  od
C. b. C. G. dana 22.6.2011 godine, dobili potvrdu o redosledu naplate
odredjenog prioriteta, ali mu nije jasno kako taksi firma okrivljenog i dalje
posluje obzirom da mu je račun u blokadi. Misli da još uvjek nijesu tražili u
izvršnom postupku naplatu putem plenidbe pokretnih stvari, jer su se nadali da
će se naplatiti preko žiro računa, ali vjerovatno će to u skorije vrijeme
tražiti.
            Svjedok R. M. je izjavio pred istražnim sudijom ovog suda da, kada su on i njegov brat M.odlučili da poruše staru porodičnu kuću i da na tom placu naprave zgradu, došli u kontakt sa okrivljenim i nakon pregovora zaključili ugovor o zajedničkoj gradnji 04.02.2009 godine. Pojasnio je da je njihova obaveza bila da okrivljenom daju zemlju a obaveza okrivljenog da gradi zgradu, i da im, kada stigne do završenih grubih radova prenese u vlasništvo 50 % kvadrature. Istakao je da je okrivljeni po potpisivanju ugovora izjavio da je dobio zeleno svijetlo iz O. B. da može da počne da gradi bez papira, čemu se on oštro protivio. Naveo je da ga je okrivljeni uvjeravao da je sve sigurno i da su mu najodgovorniji ljudi to dozvolili i obećali da će naknadno da dobije gradjevinsku dozvolu. Pojasnio je da su okrivljenom on i njegov brat dozvolili da poruši njihovu staru kuću nakon čega je okrivljeni rasčistio teren i došao razočarano i rekao da nema ništa od obećanja iz O. i da bez papira ne može dalje da radi. Istakao je da je okrivljeni u tom trenutku od papira imao samo idejni projekat. Istakao je da je ubijedjen da je okrivljeni i prema njima imao prevarnu namjeru, jer se radi o izuzetnoj lokaciji. Naveo je da je okrivljenom bila namjera da poruši njihovu staru kuću, da ih ugovorom veže da istu ne prodaju nekom drugom, i da okrivljeni nije imao obećanja iz O. B.. Istakao je da je, misleći da okrivljeni čeka dobijanje dozvole, bio iznenadjen kada je kroz B. čuo priče da je okrivljeni već prodao neke stanove u predmetnoj   nepostojećoj zgradi i da se nije iznenadio kada mu se nakon svega obratio oštećeni Š.. Naveo je da je rekao oštećenom Š. da on nema ništa sa prodajom stanova i da ne zna kako su svi kupci bili tako naivni da okrivljenom daju pare za stan u zgradi koja ne postoji i za koju nije dobijena ni dozvola za gradnju. Pojasnio je da njegov plac u istom stanju kao i 2009. godine odnosno da je porušena stara kuća, raščišćen teren i da nema zgrade. Istakao je da je do formalnog raskida ugovora izmedju okrivljenog i njih, došlo 01.10.2009 godine, da mu nije poznato da li je okrivljeni imao neke druge pregovore, i da oni nijesu angažovali drugog izvodjača. Svjedok je na glavnom pretresu dodao da prije nego što je sa okrivlejnim zaključio ugovor o zajedničkoj gradnji, da je imao UT uslove izdate na njegovo ime i ime njegovog brata. Ugovorom je bilo predviđeno da građevinsku dozvolu, iskope, rušenje, izvođenje svih građ. radova na objektu i to grubih radova izvede okrivljeni. Svjedok navodi da je molio okrivljenog da ne ruši kuću, dok ne pribavi građevinsku dozvolu. Okrivljeni je od svih radova izveo samo rušenje kuće i iskopao rupu dužine 3 metra, a gabarita 360 m2. i potporni zid, a po nalogu inspekcije. Navodi i da je okrivljeni bio pribavio idejni projekat, dok nije bio gotov glavni projekat za objekat. Navodi da je nakon rušenja kuće on sa svojom porodicom otišao da živi u podstanare, i da ga okrivljeni za svo ovo vrijeme nikada nije pozvao ni pitao kako on živi i njegova porodica, već da je stalno on pozivao okrivljenog i pitao ga dokle su stigli sa sređivanjem papira, našto mu je okrivljeni odgovarao da arhitekte rade svoj posao, a kada je on kontaktirao te arhitekte koje mu je naveo okrivljeni, isti su mu rekli da ne obavljaju nikakav posao za okrivljenog. Navodi da kada je prošla sezona 2009 godine i kada je vidio da se sa radovima dalje ne nastavlja da je angažovao adv. R. iz C., koji je sačinio anex ugovora koji je okrivljeni potpisao i advokat mu je rekao da je to dovoljno, da nije neophodna ovjera tog ugovora, obzirom da je okrivljeni potpisao anex i stavio pečat svoje firme na isti. Navodi da mu se jeste Š. jednom obraćao vezano za ugovor koji je zaključio sa okrivljenim i to je bilo nakon što je okrivljeni izveo radove koje je naprijed pomenuo. Dodaje da je 10.10.2010 godine dobio građ. dozvolu na svoje ime i ime svojeg brata za izgradnju objekta na njegovoj parceli, te da UT uslovi nikada nijesu bili izdati na ime okrivljenog. Dodaje da je uvijek on pozivao okrivljenog kako bi se raspitivao dokle su stigli sa pripremom dokumentacije, a da njega okrivljeni nijednom nije pozvao, kako bi ga obavijestio o bilo čemu u vezi sa pripremnom dokumentacije. Tek nakon što je pribavio građevinsku dozvolu, zaključio je novi ugovor o gradnji sa firmom DOO "L." iz B., čiji je valsnik S. L.. Navodi da je čak nudio i mogućnost okrivlejnom da ugovor o zajedničkoj gradnji ustupi nekom drugom koji bi te radove nastavio i pribavio dokumentaciju, što okrivljeni nije uradio. Svjedok je naveo i da prije nego što su zaključili novi ugovor o gradnji sa firmom DOO "L." da su poslali dopis okrivljenom u kojem ga obavještavaju da jednostrano prekidaju saradnju sa njim i da su pred P.s. u P.i pokrenuli postupak protiv okrivljenog, radi naknade štete, te i da je tačno da je sa okrivljenim obavljao razgovor u smislu da ako okrivljenom zapne sa gradnjom da može od dobavljača od kojeg nabavlja određeni materijal zaključiti ugovor o kupoprodaji stana na ime duga za taj građ. materijal koji od istog dobavlja, a najviše se prednje odnosilo na komunalije tj. da će ih završiti putem kompenzacije.
Branilac okrivljenog je prigovorio iskazu svjedoka, a posebno u dijelu u kojem
je isti u suprotnosti sa navodima odbrane okrivljenog.
             Uvidom u predugovor o kupovini stana pod posl .br. Ov I. ..... je utvrdjeno da su dana 23.09.2009 godine Firma "S. C." D.O.O. B. kao prodavac i Ž.Š.iz B.kao kupac zaključili predugovor o kupovini stana od 47, 39 m2 +4,59 m2 terase  u izgradnji, a na kat.par.... upisane u LN.... KO B., po dogovorenoj cijeni od 52, 500 eura i da su istim regulisana ostala prava i obaveze ugovarača.
            Uvidom u aneks predugovora o kupovini stana u izgradnji pod posl. br. Ov I. .... pred ovom sudom dana 23.9.2009 godine, kojim aneksom se dopunjuje član 5. predugovora o kupovini stana pod posl .br. Ov I. ...., utvrdjeno je da se "S. –c." D.O.O. obavezuje da, ukoliko ne pribavi potrebnu dokumentaciju i ne otpočne sa radovima do 01.10.2009 godine, a ukoliko kupac bude insistirao, izvrši povrat sredstava u iznosu od 10.000 eura zajedno sa zakonskim kamatama od dana uplate do dana povrata novca
            Uvidom u potvrdu o registraciji P. S. u P. na ime firme " S. C. " DOO B. je utvrdjeno da je "S. C." -društvo za proizvodnju, promet i usluge D.O.O. registrovalo promjenu podataka dana 14. 04. 2008 godine, te da je izvršni direktor M. A..
            Uvidom u nalog za naplatu na iznos od 10.000 eura, utvrdjuje da je oštećeni Š. Ž.dana 14.04.2009 godine uplatio iznos od 10.000 eura na račun Firme "S. C." D.O.O. B..
            Uvidom u mjenicu broj AA0653220 na iznos od 12.000 eura, utvrdjeno je da je ista izdata od strane A. M.-" S. C." D.O.O. u korist Š.Ž. na iznos od 12.000 eura.
            Uvidom u ugovor o zajedničkoj gradnji zaključen pred O. S. u C. pod posl. br. I. Ov.br. .... je utvrdjeno da je isti sačinjen dana 04. 02. 2009.godine izmedju R.M. i R. M. iz B.s jedne strane i Firme " S. C. " D.O.O. iz B. koju zastupa direktor A. M. sa druge strane i da je predmet ovog ugovora zajednička izgradnja stambeno -poslovnog objekta u B., na adresi .......
            Uvidom u račun broj .... je utvrdjeno da je isti  izdat na osnovu predugovora o kupovini stana kojom prilikom je fakturisana prva avansna situacija i to od strane firme " S. C. " DOO B. na ime Š. Ž. na iznos od 10, 000 eura.
            Uvidom u dopis CB CG br. .... od 23. 08. 2010. godine je utvrdjeno da pravno lice D.O.O. " S. C. " iz B. posjeduje račune za obavljanje platnog prometa u zemlji .......kod P. B.CG i ........ kod C. K. B. i račune za obavljanje platnog prometa sa inostranstvom ........ i ......... kod istih institucija.
            Uvidom u potvrdu CKB F. B. Broj.... od 29.12.2010 godine je utvrdjeno da je Firma " S. C. " D.O.O. B. u periodu od 01.01.2009 godine do 27.12.2010 godine imala promet u iznosu od 185.605, 80 eura, a da je na dan 29.12.2010 godine imala stanje od 16, 91 eura i da je u blokadi od juna 2009 godine.
            Uvidom u potvrdu P. B. CG br. .... od 29.12.2010 godine, je utvrdjeno da Firma " S. C. " D.O.O. B. ima otvoren račun kod P. B. po brojem ....., po kojem je ostvario promet u periodu od 01. 01. 2009 godine do 31. 12. 2009 godine u iznosu od 322,52 eura ,da u periodu od 01. 01. 2010. godine do 29. 12. 2010. godine nije imao prometa i da je račun blokiran sa stanjem od 320, 52 eura.
            Uvidom u finansijsku karticu firme " S.c." B. za period od 1.1.2009 godine do 31.12.2011 godine, utvrđuje se da je ta firma uplatila iznos od 8.099,99 eura, na račun firme " A." doo, B.i to dana 25.3.
            Uvidom u izvještaj C. r.p.s.u P.od 12.10.2011 godine br. ….,utvrđuje se da je pod registarskim brojem ….. registrovana firma " S. C." DOO B., te da je osnovač iste A. M..
            Uvidom u spise predmeta ovog Suda  I. br. …., utvrđuje se da su isti formirani po predlogu za izvršenje Izvršnog povjerioca  Š. Ž. protiv izvršnog dužnika " S. c." B., koji predlog je podnijet ovom sudu 14.4.2011 godine, a na osnovu izvršne isprave-presude O. s.u K. P. br. 1147/10/10 od 15.12.2010 godine. Takođe je utvrđeno da je sud u tom postupku dozvolio izvršenje rješenjem I. br. …. od 27.4.2011 godine.
            Uvidom u izvod sa računa br. . "S.c." B., C.b. fil. B., platni promet  br….. od 17.12.2011 godine, utvrđuje se da je u periodu od 14.4.2009 godine do 2.7.2009 godine bilo prometa preko žito računa navedene firme, a posebno da je dana 14.4.2009 godine od strane Šikm. Ž.na žiro račun ove firme uplaćen iznos od 10.000,00 eura.           
            Cijeneći sve provedene dokaze kako pojedinačno tako i u uzajamnoj povezanosti, kao i u odnosu na odbranu okrivljenog, sud je utvrdio da je okrivljeni učinio krivično djelo prevare iz čl. 244. st. 3. u vezi st. 1. Krivičnog zakonika.
            Ovo zbog toga što je za ovo krivično djelo potrebno da neko u namjeri da sebi pribavi protivpravnu imovinsku korist lažnim prikazivanjem činjenica koga dovede u zabludu i time ga navede da ovaj na štetu svoje imovine nešto učini, pa kako je okrivljeni A. M. kao izvršni direktor i vlasnik DOO " S. C." B., u namjeri da sebi pribavi protivpravnu imovinsku korist, lažnim prikazivanjem činjenica da će na kat. parcelama ... i .... KO B., sagraditi objekat i predati u posjed oštećenom stan br. 3 na III spratu pov. cca 52 m2, a sa unapred stvorenom namjerom da to ne učini, doveo u zabludu oštećenog Š.Ž. iz B. i naveo ga da na štetu svoje imovine dana 14. 04. 2009 godine , na račun firme okrivljenog uplati 10, 000 eura na ime I rate kupoprodajne cijene i zaključi predugovor koji je ovjeren pred Osnovnim sudom u Kotoru dana 23. 09. 2009. godine OV.I br. ..., kao i anex predugovora ovjeren istog dana pred istim sudom br. ...., kojim se obavezao da će isplaćeni novac, ukoliko ne otpočne sa radovima do 01.10.2009 godine vratiti, što nije učinio, već je održavajući u zabludu oštećenog, istom krajem decembra 2009 godine izdao kao obezbjedjenje mjenicu br..... na iznos od 12.000 eura, ne predavši mu mjenično ovlašćenje, čime ga je onemogućio da istu realizuje i time povrati predhodno dat novac, nakon čega je prekinuo kontakt sa oštećenim pribavivši protivpravnu imovinsku korist u iznosu od 10,000 eura, time je ostvario bitne elemente bića navedenog krivičnog djela. Da je namjera okrivljenog prevarna posebno potvrđuje i činjenica da kada je izdao oštećenom mjenicu, a to je bilo krajem 2009 godine, i da je u tom momentu znao da mu je račun kod C. u blokadi, jer mu je račun bio u blokadi od juna mjeseca 2009 godine, a što je utvrđeno na osnovu dopisa  C. F.B.broj ..... od 29.12.2010 godine, a što mu je svakako moralo biti poznato iz razloga što je osnovač i izvršni direktor firme " S. C..
            Sud je utvrdio činjenično stanje kao u izreci presude prije svega na osnovu iskaza oštećenog Š. Ž. koji je na detaljan način opisao kako je stupio u saradnju sa okrivljenim, potpisao predugovor o kupoprodaji stana i aneks istog, te uplatio sredstva u iznosu od 10.000 eura na račun firme okrivljenog "S.c.i" DOO B., u kojoj firmi je okrivljeni izvršni direktor. Iskaz oštećenog Š. sud je prihvatio kao istinit, a isti je potkrijepljen i pismenim dokazima predugovorom, aneksom predugovora, nalogom za uplatu, mjenicom i dopisima P. Ba. i C. Broj.... od 29.12.2010 godine.  
            Sud smatra da su navodi okrivljenog koji ne spori postojanje duga, ali osporavanje prevarne namjere, usmjereni na izbjegavanje njegove krivice, i u suprotnosti sa svim izvedenim dokazima, pa sud takvu odbranu okrivljenog nije prihvatio. Prednje, prije svega iz razloga, što je opšte poznato da nije dozvoljeno otpočinjanje izvođenja građevinskih radova na izgradnji objekta, bez prethodno pribavljene građevinske dozvole, a ni pripremnih radova, bez postojanja dozvole za izvođenje pripremnih radova koju izdaju nadležni opštinski organi, u konkretnom slučaju O. B.. Dakle što se tiče konkretnog slučaja, nesporno je utvrđeno, a kako iz same odbrane okrivljenog tako i iz iskaza svjedoka R., da okrivljeni niti je pribavio građevinsku dozvolu, iako je to bila njegova obaveza utvrđena ugovorom o zajedničkoj gradnji koji je zaključen izmedju R. M. i R. M. s jedne strane i Firme " S. C. " D.O.O. iz B. koju je on zastupao, a otpočeo je sa pripremnim radovima, iako je upravo obaveza okrivlenog bila da prethodno pribavi građevisku dozvolu. Dalje sam okrivljeni je naveo da nije imao sredstava da ovjeri idejni projekat, te da je upravo novac u iznosu od 10.000 eura,a koje je uplatio oštećeni na ime rate za stan, a na osnovu predugovora o kupoprodaji stana, bio namijenjen za plaćanje idejnog projekta, što kod suda dodatno potkrepljuje uvjerenje da je namjera okrivljenog bila prevarna, jer obzirom da nije raspolagao novcem na računu firme u kojoj je isti izvršni direktor, ukazuje da isti nije raspolagao sredstvima ni za otpočinjanje izgradnje predmetnog objekta, a ni za pribavljanje građevinske dozvole. Dakle okrivljeni je bio svjestan da ne raspolaže sredstima za izgradnju objekta, a u kojem bi se nalazio stan, za koji je već zaključio predugovor o kupoprodaji sa oštećenim, i od istog primio novac u iznosu od 10.000 eura na ime rate za isti, tim prije što je i sam izjavio da jedan takav projekat kao što je izgradnja objekta i pribavljanje projektne dokumentacije, odnosno jedna takva investicija a prema ugovoru o zajedničkoj gradnji iznosi oko 300.000,00 eura. Ovakvim zaključenjem predugovora sa ošt. Š.raspolagao je stanom koji je u tom trenutku nije ni postojao, a prethodno ne pribavivši ni građevinsku dozvolu, koja svakako obuhvata glavni projekat, već je upravo idejni projekat finansiran sredstvima samog oštećenog, a pri tom izvodeći radove na rušenju kuće, iako ga je vlasnik kuće odnosno R. molio da kuću ne ruši dok ne dobije građevinsku dozvolu.
            Navode okrivljenog da je otpočeo sa pripremnim radovima na raščišćavanju terena, uklanjanju postojećeg objekta i iskopa temelja za novi objekat, sud nije mogao prihvatiti, jer je nesporno u toku postupka utvrđeno da nije prethodno pribavio građevisnku dozvolu, a samim tim njegova svijest je obuhvatala saznanje da bez prethodno pribavljene građevinske dozvole ne može ni otpočeti sa izvođnjem građevinskih radova, pa ni pripremnih radova u kojem slučajuje ako nije pribavio građevinsku dozvolu, morao pribaviti dozvolu za izvođenje pripremnih radova koju izdaju nadležni opštinski organi, iz čega po mišljenju suda proizilazi da je isti trebao biti svjestan rizika preuzimanja takvih radnji.    
            Iako okrivljeni u svojoj odbrani navodi da je preduzimao radnje u cilju pribavljanja raznih saglasnosti koje su neophodne radi pribavljanja dokumentacije za dobijanje građevinske dozvole, sud nije takve navode prihvatio, jer je taj dio njegove odbrane u suprotnosti sa iskazom svjedoka R., koji navodi da je više puta pitao okrivljenog kada će otpočeti sa radovima, i isti je govorio da je u toku sređivanje papira kod arhitekte, i da kada je kontaktirao upravo arhitektu kojeg je okrivljeni naznačio, isti mu je rekao da ne radi nikakav posao za okrivljenog. Iz iskaza svjedoka R. proizilazi da je isti kada je prošla sezona 2009 godine i kada je vidio da se sa radovima dalje ne nastavlja, angažovao adv. R. iz C., koji je sačinio anex ugovora o raskidu ugovora o zajedničkoj gradnji i koji je okrivljeni potpisao dana 1.10.2009 godine, te da je 10.10.2010 godine dobio građ. dozvolu na svoje ime i ime svojeg brata za izgradnju objekta na njegovoj parceli, te da UT uslovi nikada nijesu bili izdati na ime okrivljenog, što dodatno uvjerava sud da je je namjera okrivljenog bila prevarna upravo iz razloga što je dana 23.9.2009 godine sa oštećenim zaključio predugovor i aneks predugovora, i to upravo kada je već znao da sa izgradnjom objekta ne može ni početi, jer nije ni pribavio građevinsku dozvolu, a sve pri činjenici i da mu je račun firme od juna 2009 godine u blokadi u što se sud uvjerio uvidom u dopis C. Broj.... od 29.12.2010 godine.
            Dakle, sud smatra da ovavko ponašanje okrivljenog koji 14.4.2009 godine prima od oštećenog 10.000,00 eura, na ime I rate kupoprodajne cijene stana, a koji u tom momentu ne postjeduje ni građevinsku dozvolu za objekat, a nakon toga sa istim tek 23.9.2009 godine potpisuje predugovor i aneks ugovora, iako ni tada ne posjeduje građevinsku dozvolu a račun firme mu je u blokadi, pazatim u decembru 2009 godine izdaje istom mjesnicu bez ovlašćenja, smišljeno na dovođenje i održavanje oštećenog u zabludi da na štetu svoje imovne preda novac u iznosu od 10.000,00 eura.
            Ovakvo kontinuirano ponašanje okrivljenog, koji zna da ni ne može otpočeti sa izgradnjom zgrade, a o tome ne obavještava oštećenog, niti mu govori da je R. sa njim raskinuo ugovor o zajedničkoj gradnji već mu izdaje mjenicu bez ovlaštenja kao garanciju potraživanja, iako zna da mu je račun firme u blokadi, a koji račun je u blokadi od juna 2009.godine ukazuju sudu na njegovu svjest o nemogućnosti da ispoštuje ugovor sa oštećenim, a pri tom mu ni jednom ne govori da ne može ispuniti ugovor već ga stalno održava u zabludi.
            Dovododjenjem u vezi dopisa C. B.broj ... od 29.12.2010.godine i broj .... od 17.12.2011 godine proizilazi da je račun firme okrivljenog u blokadi od juna 2009.godine, a blokada je uslijedila po dospjelosti na naplatu potraživanbja a u postupku
I...... od juna mjeseca a što je utvrdjeno na osnovu uvida u izvod za promet i
stanje računa firme "S.c." DOO b.za period od 13.4.2009 godine do 30.9.20011
godine, a koji izvod je dostavljen sudu iz C. B. ... od 17.12.2011 godine, a
sve na traženje suda da se izvod iz stanja na računu te firme dostavi za
period od 13.4.2009.godine do 30.9.2011 godine.
            Iz naprijed navedenog a obzirom da je firma "S.c." društvo sa ograničenom odgovornošću a okrivljeni je njen osvnivač i izvršni direktor, to je okrivljeni bio svjestan da se oštećeni može naplatiti samo iz sredstava kojima raspolaže fimra, pa ipak istom nije rekao da je račun  u blokadi od juna 2009.godine, a pri činjenici da u septembru  su potpisali predugovor i aneks ugovor, a u decembru 2009 godine mu izdaje mjenicu bez ovlašćenja.
            Sud ne prihvata odbranu okrivljenog da je mislio da korz kompenzaciju sa drugim firmama vrši gradnju objekta, jer smatra da je taj dio njegove odbrane takodje smišljen na izbjegavanje krivice, jer i po njegovim samim njegovim rječima, u pitanju je investicija vrijedna oko 300.000.- eura, a on pri tom nema sredstava za idejni projekat, pa i pored toga ipak oštećenom prodaje stan u objektu koji će tek navodno  biti izgradjen a za isti ne posjeduje gradjevinsku dozvolu, a koje sve činjenice su obuhvaćene svješću okrivljenog.
            Da je radnje okrivljenog usmjerene na dovođenje oštećenog u zabludu i održavanje u zabludu, ukazuje i činjenica da je okrivljeni oštećenom izdao i mjenicu dana i to krajem 2009 godine, održavajući ga u zabludi da će novac vratiti, ali bez mjeničnog ovlašćenja kako bi onemogućio realizaciju iste, a  tom periodu mu je račun kod C. B., bio u blokadi, a što je utvrđeno na osnovu uvida u potvrdu C. na osnovu koje je utvrđeno da je račun firme okrivljenog u blokadi od juna 2009 godine. dakle sud smatra da je kod okrivljenog postojala svijest, o dovođenju i održavanju oštećenog u zabludu da mu na štetu svoje imovine dana 14.4.2009 godine na račun firme uplati iznos od 10.000,00 eura, a na ime rate za kupovinu stana, iako je znao da nema sredstava da otpočne sa gradnom objekta, niti je za izvođenje radova pribavio za to potrebnu građevinsku dozvolu. Činjenicu da je okrivljeni otpočeo sa otlpatom primjenom novca od oštećenog u iznosu od 2.000 eura i to u ratama, sud može cijeniti kao olakšavajuću okolnosti, obzirom da su se te otplate duga vršile nakon godinu dana od kada je oštećeni novac uplatio na ime firme okrivljenog i kada je već bilo zasigurno utvrđena da oštećeni niti može da da mjenicu na naplatu, jer mu okrivlejni nije izdao mjenično ovlašćenje, niti da je sa gradnom objekta otpočeto. 
            Okrivljeni je postupao sa umišljajem svjestan značaja svojeg djela i želeći njegovo izvršenje.
            Odlučujući o vrsti i visini krivične sankcije sud je imao u vidu da je za ovo krivično djelo u zakoniku propisana kazna zatvora od jedne do osam godina. U konkretnom slučaju sud se opredijelio za kaznu zatvora u trajanju od tri mjeseca koju će okrivljeni izdržati nakon pravosnažnosti presude. Kao olakšavajuće okolnosti sud je cijenio da je okrivljeni porodičan čovjek, otac dvoje djece, dok je kao naročito olakšavajuće okolnosti cijenio da okrivljeni ne spori potraživanje prema oštećenom, i da je otpočeo sa otplatom duga. Sud smatra da je upravo ova efektivna kazna zatvora, adekvatna težini učinjenog krivičnog djela, stepenu krivice i ličnosti okrivljenog, te da će se upravo ovom kaznom dovoljno uticati na okrivljenog da ubuduće ne vrši ovakva i slična krivična djela, te i da će se istom ostvariti i svrha generalne prevencije.
            Imajući u vidu naprijed navedeno, to je sud na osnovu naprijed navedene krivičnopravne odredbe, te odredbi čl. 3, 5, 8, 13, 15, 32, 33, 36, 42, 45 i  46 KZ -a, te čl. 368. i 374. ZKP-a, riješio kao u izreci.
            Sud je okrivljenog obavezao da na ime sudskog paušala uplati iznos od 55, 00 eura u roku od 15 dana od dana pravosnažnosti presude na žiro račun Osnovnog suda Kotor broj 832-16-52 i da dokaz o uplati dostavi sudu s pozivom na posl. br. K. 358/11/11.  
OSNOVNI SUD U KOTORU
Dana, 31. 01. 2012 godine  
    Zapisničar,                                                                         S u d i j a,

Ana-marija Petković
Momirka Marović  
        PRAVNA POUKA: Protiv ove presude se ima pravo žalbe u roku od 15 dana od dana prijema iste Višem sudu u Podgorici, a preko ovog suda.
