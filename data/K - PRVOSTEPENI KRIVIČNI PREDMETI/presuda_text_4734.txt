OSNOVNI SUD U ROŽAJAMA
K.br. 241/10
U IME CRNE GORE
Sudija Osnovnog suda u Rožajama Milosav Zekić, uz učešće zapisničara Aide
Luboder , rješavajući po Optužnici Osnovnog državnog tužilaštva iz Rožaja
Kt.br. 245/10 od 25.11.2010.g. podnijeta protiv okrivljenih Denisa Košute,
Fatmira Murića, Denisa Stojkovskoj i Jetmira Tahiraj iz Rožaja, kao
saizvršilaca, zbog krivičnog djela teška teška krađa iz čl. 240.st.1. tač. 1.
u vezi čl. 23. st. 2. Krivičnog zakonika nakon održanog glavnog i javnog
pretresa u prisustvu Zamjenika Osnovnog državnog tužioca Aldina Kalača,
oštećenog Semira Murića, okrivljenih Denisa Košute, Denisa Stojkovskog i
Jetmira Tahiraj, branioca okrivljenog Denisa Košute adv. Sefera Međedovića,
branioca okrivljenih Fatmira Murića,Denisa Stojkovskog i Jetmira Tahiraja adv.
Hamida Nurkovića postavljenog po službenoj dužnosti okrivljenom Fatmiru kome
se sudi u odsustvu i okrivljenim Denisu i Jetmiru dok su u pritvoru, a u
odsustvu okrivljenog Fatmira, dana 22.12.2011.g. donio je i javno objavio
P R E S U D U
Okrivljeni,
DENIS KOŠUTA, JMBG 2711988272036 , od oca Hazbije i majke Vasvije, rodj. Šahić
, rodjen 27.11.1988.g. u Rožajama , živi u selu Pripeč, drž. CG, razumije
crnogorski jezik, njegov jezik je bosanski, pismen, završio osnovnu školu,
nezaposlen, neoženjen,siromašnog imovnog stanja, neosudjivan.
FATMIR MURIĆ, JMBG 1409990272017, od oca Ćazima i majke Ismete, rodj. Pljakić,
rodjen 14.09.1990.g. .g. u Rožajama gde i živi, siromašnog imovnog stanja,
neosuđivan.
DENIS STOJKOVSKI, JMBG 0901992272012 , od oca Duška i majke Šemside, rodj.
Osmanović , rodjen 09.01.1992.g. u Rožajama , živi u naselje Ibarac , drž. CG,
razumije crnogorski jezik, njegov jezik je bosanski, pismen, završio SSS,
zaposlen, ostvaruje mjesečnu zaradu u iznosu od 200,00 eura
neoženjen,siromašnog imovnog stanja, osudjivan presudom Osnovnog suda u
Rožajama K.br. 235/10 od 24.01.2011.g., zbog krivičnog djela nedozvoljeno
držanej oružja i eksplozivnih materija iz čl. 403. st. 1. KZ, na kaznu zatvora
u trajanju od tri mjeseca uslovno za jednu godinu.
JETMIR TAHIRAJ, JMBG 2706991931128 , od oca Sadika i majke Šeme, rodj. Agović
, rodjen 27.06.1991.g. u Peći , živi u Rožajama, drž. CG, razumije crnogorski
jezik, njegov jezik je albanski, pismen, završio SSS, nezaposlen,
neoženjen,siromašnog imovnog stanja, neosudjivan.
K R I V I S U
Što su:
neutvrđenog dana početkom mjeseca septembra 2010. godine, u selu Bać, Opština
Rožaje, zajednički, oduzeli tuđu pokretnu stvar, putničko motorno vozilo marke
«Suzuki» vlasništvo Murić Semira, u namjeri da njenim prisvajanjem sebi
pribave protivpravnu imovinsku korist u iznosu od 218,00 Eura, na način što su
najprije podigli vozilo kako bi na istom postavili prednje gume koje nije
imalo, vozilo vukli drugim vozilom do mjesta zv. Zeleni, kako bi ga stavili u
pogon,
-čime su kao saizvršioci izvršili krivično djelo krađa iz čl. 239. st. 1. u vezi čl. 23. st. 2. Krivičnog zakonika. 
pa ih sud primenom pomenutih zakonskih propisa i čl. 4. 13,15, 32, 39. st. 2.
tač. 5. i 42. KZ i čl. 374. ZKP.
O S U Đ U J E
Na NOVČANU KAZNU u iznosu od po 1.200,00 (hiljadu i dvije stotine) eura. Ako
osudjeni ne plate novčanu kaznu u roku od 3 mjeseca po pravosnažnosti ove
presude, ista će se zamijeniti kaznom zatvora, tako što će se za svakih
započetih 25,00 eura novčane kazne odrediti jedan dan kazne zatvora, s tim što
se okrivljeima Denisu Stojkovskom i Jetmiru Tahiraj u izrečenu novčanu kaznu
ima uračunati vrijeme provedeno u pritvoru od 07.12. do 22.12.2011.g., tako
što će im se dan pritovora računati kao 25,00 eura novčane kazne.
Obavezuju se okrivljeni da plate ovome sudu na ime troškova krivičnog postupka
i to: okrivljeni Denis Košuta iznos od 27,50 eura, a okrivljeni Fatmir Murić,
Denis Stojkovski i Jetmir Tahiraj iznos od po 71,33 eura, kao i da plate na
ime paušala iznos od po 30,00 eura, u roku od 15 dana po pravosnažnosti ove
presude.
O b r a z l o ž e nj e
Osnovno državno tužilaštvo iz Rožaja, podnijelo je ovome sudu optužnicu Kt.br.
245/10 od 25.11.2010.g. protiv okrivljenih Denisa Košute, Fatmira Murića,
Denisa Stojkovskog i Jetmira Tahiraja iz Rožaja, kao saizvršilaca, zbog
krivičnog djela teška krađa iz čl. 240.st.1. tač. 1. u vezi čl. 23. st.
2.Krivičnog zakonika (KZ).
Na glavnom pretresu zamjenik ODT-a Aldin Kalač je izmijenio činjenični opis i
pravnu kvalifikaciju djela kao u dispozitivu ove presude, tako što je
okrivljenima stavio na teret krivično djelo krađa iz čl. 239.st.1. u vezi čl.
23. st. 2.KZ koji su izvršili kao saizvršioci i izmijenio naziv optužnog akta,
tako što je umjesto optužnice stavio optužni predlog. Predložio je da sud
okrivljene oglasi krivim zbog krivičnog djela koje im je izmijenjenom optužbom
stavljeno na teret i da ih osudi na kaznu zatvora u trajanju od po 60 dana.
Na osnovu čl. 324. st. 2. Zakonika o krivičnom postupku (ZKP) okrivljenom
Fatmiru Muriću je suđeno u odsustvu, obzirom da isti nije dostižan državnim
organima, a sud je, imajući u vidu težinu krivičnog djela koje mu je stavljeno
na teret i društvenu opasnost istog, našao da postoje naročito važni razlozi
da mu se sudi u odsustvu.
Oštećeni Semir Murić je u završnoj riječi istakao da se ne pridružuje
krivičnom gonjenju ODT-a u odnosu na okrivljene, niti postavlja odštetni
zahtjev jer su mu okrivljeni nadoknadili štetu.
Branilac okrivljenog Denisa Košuta adv. Sefer Međedović je u završnoj riječi
predložio da sud njegovog branjenika oslobodi od optužbe jer nije izvršio
krivično djelo za koje je optužen, obzirom da je predmetno vozilo bilo
odbačeno na državnom zemljištu, tako da se na istom pravo svojine može steći
bez saglasnosti vlasnika, a sporan je i umišljaj bez koga nema krađe.
Branilac okrivljenih Fatmira Murića, Denisa Stojkovskog i Jetmira Tahiraj adv.
Hamid Nurković je u završnoj riječi predložio da sud njegove branjenike
oslobodi od optužbe jer u njihovim radnjama nema bitnih obeležja bića
krivičnog djela koje im je izmijenjenom optužbom stavljeno na teret, tim prije
što se u konkternom slučaju radi o napuštenoj stvari a ne stavri koje je bilo
vlasništvo oštećenog.
Okrivljeni Denis Košuta je u svojoj odbrani istakao: da je septembra mjeseca
2010.g. zajedno sa Fatmirom Murićem, Denisom Stojkovskim i Jetmirom Tahiraj
prolazio kolima kojim je upravljao Fatmir, kroz selo Bać, Opština Rožaje. Da
su tom prilikom pored rijeke vidjeli jedno vozilo marke "Suzuki" koje nije
imalo vrata, stakala, sjedišta, prednjih guma, pa je Fatmir zaustavio vozilo i
sa Jetmirom pošao do vozila, a zatim su iz Fatmirovog vozila uzeli dvije gume
i postavili ih na ovom vozilu, nakon čega su uzeli sajlu koju su zakačili za
ovo vozilo i isto izvukli do puta, kojom prilikom je on upravljao Fatmirovim
vozilom u kojem se nalazio i Denis Stojkovski, dok su se Fatmir i Jetmir
nalazili u ovom drugom vozilu koje su izvukli do puta a zatim su ga prevezli-
odšlepovali do mjesta zv. Zeleni gde su ga ostavili. Istakao je da su smatrali
da je ovo vozilo napušteno, mada je on znao da je vozilo Semira Murića, jer mu
je njegova majka isto nudila na prodaju, sa čim je upoznao Fatmira, našta mu
je on odgovorio da će ga neko vrijeme ostaviti u mjestu zv. Zeleni da bi
provjerio da li će se neko javiti kao vlasnik. Predložio je da ga sud oslobodi
od optužbe jer nije izvršio djelo koje mu je stavljeno na teret.
Okrivljeni Denis Stojkovski u svojoj odbrani je istakao: da je septembra
mjeseca 2010.g. bio u društvu sa Denisom Košuta, Fatmirom Murićem i Jetmirom
Tahiraj, kojom prilikom su se vozili Fatmirovim vozilom . Da ih je Fatmir
poveo pored korita rijeke Ibar u selu Bać, Opština Rožaje da bi uzeli jedno
vozilo koje je bilo ostavljeno pored rijeke. Kada su došli na to mjesto vidio
je vozilo marke "Suzuki" pored korita rijeke Ibar koje nije imalo jedna vrata,
prednje staklo i još neke djelove kao ni dvije prednje gume. Da su on i Denis
Košuta ostali u Fatmirovom vozilu, dok su Fatmir i Jetmir uzeli dvije gume
koje je donio Jetmir kolima, pošli do ovog vozila i postavili gume na istom,
nakon čega su pomoću sajle izvukli vozilo do puta kojom prilikom je Denis
Košuta upravljao Fatmirovim vozilom a Fatmir vozilom koje su izvlačili i isto
su dotjerali do mjesta zv. Zeleni i ostavili ga pored puta. Nijesu se
dogovarali sa Fatmirom šta da urade sa ovim vozilom, niti su se dogovarali da
isto oduzmu kritičnog dana, već su mu samo pravili društvo i pomogli mu da ga
izvuče do puta i preveze do mjesta zv. Zeleni. Da su nakon toga on i Denis
Košuta bili sa Fatmirom kod Murata Demića gde se Fatmir pogađao sa njim da mu
proda ovo vozilo i da mu je prodao i otjerao isto nakon tri-četiri dana.
Predložio je da ga sud oslobodi od optužbe jer nije izvršio djelo koje mu je
stavljeno na teret.
Okrivljeni Jetmir Tahiraj u svojoj odbrani je istakao: da je početkom
septembra mjeseca 2010.g. bio u društvu sa Denisom Košuta, Fatmirom Murićem i
Denisom Stojkovskim i da su se vozili po gradu Fatmirovim vozilom kojim je on
upravljao. Da im je Fatmir predložio da pođu do sela Bać i uzmu jedno
napušteno vozilo, nakon čega su svratili kod Fatmirove kuće i uzeli dvije gume
da bi ih stavili na to vozilo. Kada su došli u Bać vidio je pored rijeke Ibar
vozilo koje nije imalo vrata, dio sedišta i druge djelove, kao ni prednje
gume. Nakon toga su svi četvorica sašli do vozila i pomogli Fatmiru da postavi
prednje gume, tako što su njih trojica držali auto da ne skreše sa dizalice
dok je Fatmir postavljao gume. Kada su postavili gume Fatmir je uzeo sajlu
koju je zakačio za svoje vozilo i ovo vozilo, nakon čega su Denis Košuta i
Denis Stojkovski ušli u Fatmirovo vozilo kojim je upravljao Denis Košuta, dok
su on i Fatmir ušli u ovo napušteno vozilo kojim je upravljao Fatmir i isto su
odvukli do puta i odšelpovali ga do mjesta zv. Zeleni, gdje su ga ostavili
pored puta. Kasnije je čuo da je Fatmir ovo vozilo prodao Muratu Demiću.
Predložio je da ga sud oslobodi od optužbe jer nije izvršio djelo koje mu je
stavljeno na teret.
Po ovoj krivičnopravnoj stvai sud je izveo dokaze: saslušao svjedoka -
oštećenog Semira Murića, svedoke Saliha Murića, Murata Demića, pročitao
izvještaj kriminalističke tehnike Ispostava Rožaje br. Sl/10 od 17.10.2010.g.,
nalaz i mišljenje vještaka mašinske struke Sameta Murića dat na zapisniku iz
istrage Ki br. 86/10 od 19.11.2010.g.,izvršio uvid u fotodokumentaciju
Ispostave Rožaje br. Sl/10 od 17.10.2010.g., uvid u spise predmeta ovoga suda
K.br. 235/10, i uvid u izvode iz kaznenih evidencija na ime okrivljenih Denisa
Košuta, Fatmira Murića, Denisa Stojkovskog, dok nije izvršio uvid u izvod iz
kaznene evidencije na ime okrivljenog Jetmira Tahiraja rođenog na Kosovu, jer
je od predloga za izvođenje ovog dokaza odustao zamjenik ODT-a, a sud je našao
da bi se pribavljanjem ovog dokaza samo nepotrebno odugovlačio postupak, a
činjenično stanje bi ostalo neizmijenjeno.
Cijeneći odbrane okrivljenih Denisa Košute, Denisa Stojkovskog i Jetmira
Tahiraj i sve izvedene dokaze, kako pojedinačno tako i u međusobnoj vezi, na
osnovu čl. 370. st. 3. ZKP, sud je utvrdio sledeće činjenično stanje:
Da je oštećeni Semir Murić posedovao putničko motorno vozilo marke "Suzuki" te
da mu jeu kritičnom periodu prilikom vožnje nestalo goriva, pa ga je ostavio
pored puta tj. pored rijeke Ibar. Da su zatim sa ovog vozila nepoznata lica
skinula felge sa gumama, staklo i dr. djelove. Nakon toga početkom septembra
mjeseca 2010.g. okrivljeni Fatmir Murić predložio je okrivljenima Denisu
Košuta, Denisu Stojkovskom i Jetmiru Tahiraj da pođu i oduzmu navedeno vozilo
i isto prodaju, a znali su da je vozilo vlasništvo oštećenog, što su oni
prihvatili i zajedno pošli Fatmirovim vozilom i postavili prednje gume sa
felgama, koje su predhodno uzeli kod Fatmirove kuće i izvukli vozilo do puta,
azatim ga dovezli do mjesta zv. Zeleni, gdje su ga ostavili dok ne nađu kupca,
nakon čega su isto prodali Muratu Demiću. Utvrđeno je da je vrijednost ovog
vozila u momentu oduzimanja istog iznosila 218,00 eura.
Ove činjenice utvrđuju se iz iskaza oštećenog Semira Murića, svjedoka Saliha
Murića, Murata Demića, nalaza i mišljenja vještaka mašinske struke Sameta
Muriće i navoda iz izvještaja o krim. tehničkom pregledu lica mjesta i
fotodokumentacije.
Naime iz iskaza svjedoka Semira i Saliha Murića proizilazi da je oštećeni
Semir posedovao putničko motorno vozilo marke "Suzuki" koje je bilo u voznom
stanju a nije imalo zadnje staklo. Da je oštećenom jedne prilike nestalo
goriva pa je vozilo ostavio pored puta tj. pored rijeke Ibar na livadi
udaljenoj oko 10 m od puta. Da je nakon nekoliko dana oštećeni vidio da je
vozilo oduzeto i saznao da su sa istog prije oduzimanja bile skinute felge sa
gumama, vrata, stakla pa su slučaj prijavili u policiju, jer vozilo nikom
nijesu poklonili. Sazna li su da su vozilo oduzeli okrivljeni, i da se isto
nalazi kod Murata Demića gdje su ga našli, kojom prilikom im je Murat kazao da
su ga došlepali neki momci u tom stanju. Nakon toga kod njihove kuće je došao
okrivljeni Fatmir i platio oštećenom vozilo.
Iskaz ovih svjedoka sud je prihvatio kao jasne objektivne i uvjerljive, a
dovodeći iste u vezu sa iskazom svjedoka Murata Demića iz kojeg proizilazi da
mu je okrivljeni Fatmir Murić sa još jednim licem dovezao nesipravno vozilo
bez šofer šajbne, sjedišta, akomulatora, vrata i prodao u staro gvožđe, te da
je kasnije saznao da je vozilo vlasništvo oštećenog Semira Murića koji je
kasnije dolazio kod njega i interesovao se ko mu je prodao isto, te u vezu sa
nalazom i mišljenjem vještaka mašinske struke Sameta Murića iz kojeg
proizilazi da je vrijednost predmetnog vozila u vrijeme oduzimanja iznosila
218,00 eura, kao i iskazima okrivljenih u dijelu u kojem ne spore odlučne
činjenice, zaista se nedvosmisleno utvrđuje prednje činjenično stanje.
Sud je cijenio iskaze okrivljenih Denisa Košute, Denisa Stojkovskog i Jetmira
Tahiraj, u dijelu u kojem ne spore činjenice da su zajedno sa okrivljenim
Fatmirom na njegov predlog u kritičnom periodu pošli na lice mjesta i
učestvovali u izvlačenje predmetnog vozila koje se nalazilo pored rijeke,
pomoću sajle, do puta i prevozu istog do mjesta zv. Zeleni, a okrivljeni Denis
Košuta i da je znao da je ovo vozilo vlasništvo oštećenog i da je sa tim
upoznao Fatmira, a okrivljeni Denis Stojkovski i da su on Denis Košuta i
Fatmir bili kod Murata Demića radi prodaje ovog vozila, pa je njihove iskaze u
ovom dijelu, prihvatio obzirom da su isti uvjerljivi i nalaze oslonca u
dokazima izvedenim u postupku.
Međutim iskaze okrivljenih Denisa Košuta, Denisa Stojkovskog i Jetmira Tahiraj
u dijelu u kojem ističu da su smatrali da je vozilo napušteno i da je isto
okrivljeni Fatmir imao namjeru da proda kao staro gvožđe, te da su mu oni samo
pomagali da ga izvuče i preveze do mjesta zv. Zeleni a nijesu imali namjeru da
ga oduzmu, sud nije prihvatio obzirom da su njihovi iskazi u ovom dijelu
neobjektivni, neuvjerljivi, protivrečni sami sa sobom i ne nalaze oslonca u
dokazima izvedenim u postupku, tim prije što je i sam okrivljeni Denis Košuta
istakao da je znao da je ovo vozilo vlasništvo oštećenog o čemu je upoznao
okrivljenog Fatmira, a samim tim i ostale okrivljene koji su bili sa njima,
tako da su znali da se ne radi o napuštenom vozilu već o vozilu vlasništvo
oštećenog, te su se dogovorili da ga oduzmu tj.da ga izvuku do puta, prevezu
do Rožaja i prodaju ga, pri čemu je svako od njih imao svoju ulogu u radnjama
koje su preduzimali prilikom izvlačenja, prevoza i prodaje istog, a dovodeći
to u vezu sa iskazima saslušanih svedoka, zaista se nesumljivo zaključuje da
predmetno vozilo nije bilo napušteno i da ga nije oduzeo samo okrivljeni
Fatmir, već su u njegovom oduzimanju učestvovali i ostali okrivljeni, koji
pokušavaju da prebace odgovornost na okrivljenog Fatmira, da bi izbegli
sopstvenu odgovornost, pa sud njihove iskaze u tom dijelu nije prihvatio.
Dakle u postupku je utvđeno da su okrivljeni Denis Košuta, Fatmir Murić, Denis
Stojkovski i Jetmir Tahiraj neutvrđenog dana početkom mjeseca septembra 2010.
godine, u selu Bać, Opština Rožaje, zajednički, oduzeli tuđu pokretnu stvar,
putničko motorno vozilo marke «Suzuki» vlasništvo Murić Semira, u namjeri da
njenim prisvajanjem sebi pribave protivpravnu imovinsku korist u iznosu od
218,00 Eura, na način što su najprije podigli vozilo kako bi na istom
postavili prednje gume koje nije imalo, vozilo vukli drugim vozilom do mjesta
zv. Zeleni, kako bi ga stavili u pogon.
U konkretnom slučaju okrivljeni su bili svjesni svog djela tj. svjesni da na
opisani način oduzimaju vozilo oštećenog u namjeri da njegovim prisvajanjem
sebi pribave protivpravnu imovinsku korist u naznačenom iznosu i svjesni da
zajednički učestvuju u navedenim radnjama i to su htjeli pa su postupali sa
direktnim umišljajem kao saizvršioci.
Iz ovakvog iznijetog i utvrđenog činjeničnog stanja, nesumljivo proizilazi da
su u radnjama okrivljenih sadržani svi bitni elementi krivičnog djela krađa iz
čl.239.s.t.1. u vezi čl. 23. st. 2. KZ, koje su izvršili kao saizvršioci.
Sa navedenih razloga sud nije prihvatio teze odbrana branilaca okrivljenih, da
njihovi branjenici nijesu vršili krivično djelo koje im je stavljeno na teret,
obzirom da se radilo o odbačenoj-napuštenoj stvari, koja nije bila vlasništvo
oštećenog, te da okrivljeni Denis Košuta nije postupao sa umišljajem, obzirom
da je u postupku utvrđeno da je predmetno vozilo bilo vlasništvo oštećenog i
da su isto oduzeli okrivljeni koji su postupali sa umišljajem, te da su zato
krivi i krivičnopravno odgovorni.
Za izvršeno krivično djelo sud je okrivljene oglasio krivim i osudio ih na
novčanu kaznu u iznosu od po 1.200,00 eura. U izrečenu kaznu okrivljenim
Denisu Stojkovskom i Jetmiru Tahiraju se na osnovu čl. 51. KZ, ima uračunati
vrijeme provedeno u pritvoru od 07.12. do 22.12.2011.g., tako što će im se dan
pritvora računati kao 25,00 eura novčane kazne.
Prilikom odlučivanja o izboru vrste i visine kazne, sud je imao u vidu sve
okolnosti koje utiču da kazna bude veća ili manja iz čl. 42. KZ, pa je
okrivljenim od olakšavajućih okolnosti cijenio njihovo siromašno imovno
stanje, činjenicu da se oštećeni nije pridružio krivičnom gonjenju ODT-a, niti
je postavio odštetni zahtjev, jer mu je šteta nadoknađena, kao i raniju
neosuđivanost okrivljenih Denisa Košute i Fatmira Murića, dok raniju
osuđivanost okrivljenog Denisa Stojkovskog nije cijenio kao otežavajuću
okolnost, obzirom da se ne radi o istovrsnim krivičnim djelima.
Cijeneći navedene okolnosti kao i stepen nastupele posledice, okolnosti pod
kojima je djelo izvršeno i držanje okrivljenih nakon izvršenog djela, sud je
našao da je imalo mjesta izricanju ovakve vrste i visine kazne, ubijeđen da su
izrečene novčane kazne u naznačenom iznosu srazmjerne težini učinjenog
krivičnog djela i stepenu krivice okrivljenih i dovoljne za ostvarenje svrhe
kažnjavanja iz čl. 32. KZ u okviru opšte svrhe krivičnih sankcija iz čl. 4.
istog zakona.
Na osnovu čl. 229. u vezi čl. 226. st.2. tač.1. i st. 4. ZKP, sud je obavezao
okrivljene da plate ovome sudu na ime troškova krivičnog postupka i to:
okrivljeni Denis Košuta iznos od 27,50 eura na ime troškova za vještačenje, a
okrivljeni Fatmir Murić, Denis Stojkovski i Jetmir Tahiraj iznos od po 71,33
eura, na ime troškova za vještačenje i troškova za branioca postavljenog po
službenoj dužnosti.
Na osnovu čl. 229. u vezi čl. 226. st. 2. tač. 9. i st. 3. ZKP, sud je
obavezao okrivljene plate ovome sudu na ime paušala iznos od po 30,00 eura.
Sa izloženog odlučeno je kao u dispozitivu ove presude.
OSNOVNI SUD U ROŽAJAMA, dana 22.12.2011.2011.g.
Zapisničar, S U D I J A,
Aida Luboder s.r. Milosav Zekić s.r.
PRAVNA POUKA: Protiv ove presude može se izjaviti žalba u roku od 8 dana od
dana prijema iste i to Višem sudu u Bijelom Polju, a preko ovog suda.