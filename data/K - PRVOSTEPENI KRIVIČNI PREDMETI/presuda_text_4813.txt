OSNOVNI SUD U BERANAMA
K.br. 50/11 
U IME NARODA
      Osnovni sud u Beranama, kao prvostepeni krivični sud, sudija Aleksandar Ćulafić, kao sudija pojedinac, uz učešće namještenika suda Mirosave Lekić, kao zapisničara, u postupku po optužnom predlogu ODT-a u Beranama, Kt.br. 158/10 od 20.01.2011. godine, protiv okrivljenih Š. R. i Š. R., iz Berana, zbog krivičnog djela protivpravno zauzimanje zemljišta iz čl. 254 st. 2 Krivičnog zakonika, po održanom, glavnom i javnom pretresu u prisustvu okrivljenih Š. R. i Š. R., a u odustvu uredno pozvanog ODT-a u Beranama, dana 06.07.2011. godine, donio je i javno objavio

P R E S U D U
           Okrivljeni Š. R. JMBG …, od oca B. i majke J., rođene S., rođen
… godine u B., sa mjestom prebivališta u selu B., opština B., oženjen, otac
petoro djece, pismen, sa završenom VSŠ, diplomirani pravnik, vojsku služio u
Beogradu, državljanin Crne Gore, neosuđivan.  
      **Okrivljeni Š. R. JMBG …** , od oca B. i majke J., rođene S., rođen … godine u B., sa prebivalištem u selu B., opština B., nezaposlen, oženjen, otac troje djece, pismen sa završenom srednjom školom, vojsku služio 1972/73 godine u Pljevljima, državljanin Crne Gore, neosuđivan.

       \- na osnovu čl. 363 st. 1 tač. 3 ZKP-a CG,

OSLOBAĐAJU SE OD OPTUŽBE
           - da su:  
      \- neutvrđenog dana, oktobra mjeseca 2010. godine, u mjestu B., opština B., protivpravno zauzeli dio lokalnog puta na katastarskoj parceli br. …, upisane u listu nepokretnosti … KO D., na ime DS O. B. na način što su drvenom ogradom ogradili i zauzeli površinu od 52 m2,

      \- čime bi kao saizvršioci izvršili krivično djelo protivpravno zauzimanje zemljišta iz čl. 254 st. 2 Krivičnog zakonika Crne Gore

      \- jer nije dokazano da su okrivljeni izvršili krivično djelo za koje su optuženi.

      Troškovi krivičnog postupka padaju na teret budžetskih sredstava suda.

O b r a z l o ž e nj e
      Optužnim predlogom Osnovnog državnog tužioca u Beranama, Kt.br. 158/2010 od 20.01.2010. godine, okrivljenom Š. R. i Š. R., iz B., stavljeno je na teret izvršenje krivičnog djela protivpravno zauzimanje zemljišta iz čl. 254 st. 2 Krivičnog zakonika.

      Glavni pretres je održan i zaključen u prisustvu okrivljenih Š. R. i Š. R., a u odsustvu uredno pozvanog ODT-a u Beranama, shodno čl. 453 ZKP-a.

      Okrivljeni Š. R., u svojoj odbrani u bitnom je istakao da je njegov otac kupio imanje 1958. godine. Nakon kupovine imanja, otac je poklonio 2 ara zemlje kako bi tuda prošao put, te od tada tu postoji drvena ograda - plot, koju je postavio njegov otac, a ista ograda se nalazi na istom mjestu i dan danas. Prilikom avionskog snimanja tokom 1974. godine, zabilježeno je da na pomenutom imanju postoji ograda. Kako se na njihovoj parceli nalazi prodavnica, dio ograde su uklonili kako bi moglo da se priđe prodavnici. Istakao je da on nije postavio ni pomjerao ogradu, a popravljao ju je na način što ako satrune taraba ili kolac, na njegovo mjesto bi postavljao drugi, s obzirom da se radi o drvenoj ogradi.

      U završnoj riječi je izjavio da nije izvršio krivično djelo stavljeno mu na teret, pa je tražio da ga sud oslobodi od optužbe.

      Okrivljeni Š. R., u svojoj odbrani u bitnom je istakao da je njegov otac kupio isto imanje 1958. godine. Nakon ovoga, radi probijanja puta, dao je dio zemljišta i istog dana pomjerio ogradu na štetu svog zemljišta. Tokom 2002. ili 2003. godine, na svojoj parceli su napravili prodavnicu - kiosk i tada su uklonili ogradu ispred kioska, radi parkinga, tako da u jednom dijelu parcela više nije ograđena. Istakao je da ogradu ni on, ni njegov brat R. nijesu postavljali, niti pomjerali, već je ogradu postavio njihov pok. otac. Inače, tarabu ili kolac bi zamijenio ako se slomi, ali istu ogradu koju je njegov otac postavio nije pomjerao od 1960. godine. Prije 10-tak godina, kada je rađena kanalizacija, skinuli su tarabe sa kolčeva koji su ostali i nakon što je kanalizacija prošla, iste tarabe su vratili na kolčeve.

      U završnoj riječi je izjavio da nije izvršio krivično djelo stavljeno mu na teret, pa je tražio da ga sud oslobodi od optužbe.

      Radi utvrđenja odlučnih činjenica i donošenja pravilne i zakonite odluke, sud je na glavnom pretresu izveo dokaze: saslušao svjedoke Ć. M., R. V., D. V., Ć. B. saslušao vještaka geometra M. V.; pročitao nalaz i mišljenje vještaka V. M. datog u predmetu Kri.br. 153/2010 od 28.12.2010. godine i izvršio uvid u skicu parcele u razmjeri 1:500 istog vještaka; pročitao rješenje Uprave za nekretnine PJ Berane br. … od 22.06.2011. godine; pročitao izvještaj službenog lica br. … od 18.05.2011. godine i izvršio uvid u skicu stanja po premjeru iz 1974. i 1996. godine; pročitao zapisnik Komunalne inspekcije Opštine B. br. … od 23.11.1996. godine; pročitao zapisnik Komunalne inspekcije Opštine B. … od 29.11.2009. godine; pročitao rješenje Područnog organa za prekršaje Pp.br. … od 06.02.1998. godine; pročitao akt Mjesne zajednice Beranselo od 10.11.1980. godine; pročitao zapisnik Opštine Berane br. … od 15.05.2006. godine; pročitao zapisnik Opštine Berane br. … - 1 od 09.06.2006. godine; pročitao zapisnik Opštine Berane br. … od 190.06.2006. godine; pročitao zapisnik Opštine Berane br. … od 19.06.2006. godine; pročitao zapisnik Opštine Berane br. … od 03.10.2006. godine; izvršio uvid u kopiju plana Uprave za nekretnine KO D. od 21.04.2010. godine; izvršio uvid u list nepokretnosti br. … od 21.04.2010. godine; izvršio uvid u list nepokretnosti br. … od 21.04.2011. godine; izvršio uvid u list nepokretnosti br. … od 21.04.2011. godine; izvršio uvid u list nepokretnosti Uprave za nekretnine br. … od 21.04.2011. godine; izvršio uvid u list nepokretnosti Uprave za nekretnine br. … od 21.04.2011. godine; izvršio uvid u list nepokretnosti Uprave za nekretnine br. … od 21.04.2011. godine; izvršio uvid u list nepokretnosti Uprave za nekretnine br. … od 21.04.2011. godine; izvršio uvid u list nepokretnosti Uprave za nekretnine PJ Berane br. … od 21.04.2011. godine; pročitao zapisnik o uviđaju suda na licu mjesta u predmetu Kri.br. 153/2010 od 25.11.2010. godine, te pribavio i izvršio uvid u izvod iz KE na ime okrivljenih.

      Cijeneći odbranu okrivljenih i dokaze pojedinačno i u međusobnoj vezi, shodno čl. 360 ZKP-a CG, sud je stao na stanovište da sprovedenim dokazima nije dokazano, niti utvrđeno da su okrivljeni oktobra mjeseca 2010. godine protivpravno zauzeli dio lokalnog puta na kat. parceli … i time izvršili krivično djelo protivpravno zauzimanje zemljišta, a ovo sa razloga što odbrana okrivljenih, u kojoj ističu da ovo krivično djelo nijesu izvršili, nije obezvrijeđena izvedenim dokazima.

      Naime, okrivljeni ne priznaju izvršenje krivičnog djela, a nema ni jednog dokaza na osnovu kojeg bi se moglo utvrditi da su izvršili krivično djelo stavljeno im na teret optužnim predlogom. Tako je vještak V. M. u svom nalazu i mišljenju od 28.12.2010. godine, naveo da se imovina okrivljenih nalazi u mjestu B. i graniči se sa glavnim seoskim putem D. – B., te da su na terenu sa sjeverne strane postavljene tarabe na dva dijela - na jednom dijelu u dužini od 8 m, a na drugom dijelu u dužini od 6,5 m, dok je ostali dio u dužini od 9,90 m i 3,20 m neograđen. Pored sporne parcele prolazi asfaltni put u širini od 3 m i kanal u širini od 1 m, a sporna parcela se vodi kod Uprave za nekretnine PJ B. kao katasterska parcela br. … nekategorisani putevi i upisana je u LN … KO D. kao DS opštine B., pa je isti mišljenja da je dio sporne parcele br. … u površini od 52 m2 upisan u LN … KO D. pripojen kat. parceli …, koja je upisana u LN … KO D. na ime Š. N. B.. Na glavnom pretresu vještak je izjavio da se prilikom izrade nalaza potkrala greška, tako da umjesto 52 m2 treba da stoji 17 m2, a mjere i granice ostaju iste. Na terenu je utvrdio da je dio društvenog zemljišta sa parcele …, koja je upisana u listu nepokretnosti br. … KO D., kao društvena svojina opštine B., kao nekategorisani putevi, pripojena parceli …, upisana u listu br. … KO D. na ime Š. B.. Dio od 17 m2 bio je ograđen u sklopu sa ostalom parcelom okrivljenih, kako je to na skici naglasio. Nakon ovoga, od strane Uprave za nekretnine dostavljeno mu je rješenje br. … od 22.06.2011. godine, u kojem je, pored ostalog, ustanovljeno da je na parceli br. …, prilikom snimanja 1996. godine, napravljena greška u površini od 33 m2. Istakao je da, da je imao ovo rješenje na uvid prilikom vještačenja, ne bi našao da se radi o protivpravnom zauzeću zemljišta. Ako se uzme ovo rješenje Uprave za nekretnine, da je greškom površina od 33 m2 izuzeta okrivljenima, a koju činjenicu nije imao u vidu prilikom davanja nalaza i mišljenja, jer tada nije postojalo rješenje Uprave za nekretnine, to na osnovu ovoga rješenja smatra da ne postoji protivpravno zauzimanje zemljišta od strane okrivljenih, te da se radi o njihovom zemljištu, s obzirom da je službeno lice Uprave za nekretnine, decidno naglasilo da je parcela br. … umanjena za površinu od 33 m2, pored puta i skinuta površina od parcele … u površini od 33 m2, a pripojena parceli …. Objasnio je da će služba Uprave za nekretnine, u postupku koji će sprovesti, povratiti pored površine koju okrivljeni drže još razliku od 16 m2, pored one povšine koju je on identifikovao. Po ocjeni ovog vještačenja, sud je imao u vidu da su konstatacije koje su date u nalazu i mišljenju vještaka, da su okrivljeni protivpravno zauzeli 52 m2 zemljišta od parcele br. … upisane u LN … KO D., na ime DS Opštine Berane, netačne - greškom date, ali s obzirom na objašnjenje na glavnom pretresu, kao konačan zaključak u vezi odlučne činjenice ima se uzeti za utvrđeno da je vještak M. V. našao da okrivljeni nijesu izvršili protivpravno zauzimanje zemljišta. To proizilazi iz njegove jasne izjave date na glavnom pretresu da je Uprava za nekretnine greškom izuzela površinu od 33 m2 okrivljenima, a koju činjenicu nije imao u vidu prilikom  davanja nalaza i mišljenja, jer tada nije posjedovao rješenje Uprave za nekretnine, a na osnovu ovoga rješenja smatra da ne postoji protivpravno zauzimanje zemljišta od strane okrivljenih. Sud je u potpunosti prihvatio nalaz i mišljenje vještaka dat na pretresu, jer je isti dat po osnovu pravila struke i nauke i po osnovu službenih podataka kojima raspolaže Uprava za nekretnine PJ B., a koji nalaz je u saglasnosti sa rješenjem Uprave za nekretnine PJ B. br. … od 22.06.2011. godine, kao i sa izvještajem službenog lica Uprave za nekretnine PJ Berane br. … od 18.05.2011. godine i skicom stanja po premjeru iz 1996. i stanja po premjeru iz 1974. godine.

      Tako iz rješenja Uprave za nekretnine PJ B. br. … od 22.06.2011. godine, sud je utvrdio da je Uprava za nekretnine svojim rješenjem usvojila zahtjev Š. R., iz Berana i dozvolila promjenu upisa u LN br. … KO D., na način što se umjesto površine od 1216 m2 upisuje površina od 1313 m2, dok iz izvještaja ing. geod. V. V., službenog lica Uprave za nekretnine PJ B. br. … od 18.05.2011. godine i skicom stanja po premjeru iz 1996. i stanja po premjeru iz 1974. godine, sud je našao da je u odnosu na snimak iz 1974. godine, površina umanjena za 97 m2, jer po snimku iz 1974. godne, površina iste parcele je iznosila 1313 m2, upisana u posjedovnom listu br. … KO D., na kat. parcelama br. … i … zv. B., te da formiranjem katastra nepokretnosti 1996. godine, površina je umanjena za 97 m2 te je upisano 1216 m2 na ime Š. B., te da se granica parcele Š. B. u ova dva premjera razlikuje i to u pravcu puta sada kat. parcele … upisane kao nekategorisani put na ime Opštine Berane, za površinu od 33 m2.

      Iz zapisnika o uviđaju suda sa lica mjesta, sud je utvrdio da su dana 25.11.2010. godine, prilikom vršenja uviđaja prisutni bili okrivljeni Š. R. i Š. R., kao i vještak geometar M. V., iz B., te da je dat nalog vještaku geometru M. V. da da nalaz i mišljenje da li su Š. R. i Š. R. protivpravno zauzeli zemljište - seoski put i u kojoj površini, pa je isti uzeo sve potrebne podatke neophodne za davanje nalaza i mišljenja.

      Iz zapisnika Skupštine Opštine Berane br. … od 23.11.2006. godine, zapisnika Komunalne policije Opštine Berane br. … od 29.11.2009. godine, zapisnika Opštine Berane br. … od 15.05.2006. godine, zapisnika Opštine Berane br. …, zapisnika Opštine Berane br. … od 19.06.2006. godine, zapisnika Opštine Berane br. … od 19.06.2006. godine i zapisnika Opštine Berane br. … od 03.10.2006. godine, sud nije mogao utvrditi pravno relevantne činjenice vezane za kritični događaj, osim činjenice da su komunalna policija i inspektor za saobraćaj sačinjavali zapisnike u vezi uzurpacije puta i pražnjena fekalija.

      Iz rješenja Područnog organa za prekršaje Pp.br. … od 06.02.1998. godine, sud nije mogao utvrditi pravno relevantne činjenice.

      Iz dopisa Mjesne zajednice B. od 10.11.1980. godine, Skupštine Opštine Ivangrad, sud nije mogao utvrditi pravno relevantne činjenice, osim da je donijeta odluka na zboru građana B. marta 1976. godine, da putevi kroz B. budu širine 5 m i ta odluka je objavljena u službenom listu SCG, te da je komisija izvršila svoj zadatak i proširila sve puteve na terenu B..

      Iz listova nepokretnosti Uprave za nekretnine Berane br: … od 21.04.2010. godine; … od 21.04.2011. godine; … od 21.04.2011. godine; … od 21.04.2011. godine; … od 21.04.2011. godine; … od 21.04.2011. godine;  … od 21.04.2011. godine; … od 21.04.2011. godine, sud nije mogao utvrditi pravno relevantne činjenice vezane za kritični događaj, osim činjenice da se ista imovina vodi na M. Đ., R. V., Š. B., Ć. G., D. V., R. i B., K. V., B. Ž. i Vladu Crne Gore.

      Sud je cijenio iskaze svjedoka Ć. M., R. V. i Ć. B., koji su istakli da su okrivljeni protivpravno zauzeli državno zemljište i to dio puta, te da su pomjerili ogradu u pravcu puta, pa iste iskaze sud nije prihvatio sa razloga što su isti u suprotnosti sa nalazom i mišljenjem vještaka M. V., kao i sa rješenjem Uprave za nekretnine PJ Berane br. … od 22.06.2011. godine i izvještajem službenog lica br. … od 18.05.2011. godine, te su po ocjeni ovoga suda usmjereni na otežavanje krivičnog položaja okrivljenih.

      Iz iskaza svjedoka D. V., sud nije mogao utvrditi pravno relevantne činjenice vezane za kritični događaj, jer je isti svjedok istakao da ne zna kada su okrivljeni ogradu postavili i da li su izvršili protivpravno zauzimanje zemljišta.

      Dakle, na osnovu nalaza i mišljenja vještaka V. M., koji je izmijenjen na glavnom pretresu, sud nije mogao prihvatiti kao podoban dokaz izvršenja krivičnog djela protivpravnog zauzimanja zemljišta od strane okrivljenih, jer je jedini dokaz koji upućuje na okrivljene kao izvršioce. S toga kako nema neposrednih dokaza da su optuženi izvršili krivično djelo za koje su optuženi, već se činjenično stanje utvrđuje na osnovu posrednih dokaza, osnov za oslobađajuću presudu može predstavljati samo takav niz činjenica utvrđenih na osnovu posrednih dokaza, koje su nesumnjivo utvrđene i međusobno čvrsto i logički povezane, tako da predstavljaju zavoren krug i sa punom sigurnošću upućuju na jednini mogući zaključak da su upravo okrivljeni izvršili krivično djelo koje je predmet optužbe i da se izvedenim dokazima isključuje svaka druga mogućnost. Kako je vještak na glavnom pretresu izmijenio svoj nalaz i mišljenje, a koji je i jednini dokaz koji upućuje na okrivljene kao moguće izvršioce krivičnog djela, to je sud donio oslobađajuću presudu po čl. 363 st. 1. tač. 3 ZKP-a CG, ne zbog toga što je utvrđeno da su okrivljeni nevini ( da nijesu učinili djelo za koje su optuženi), već zbog toga što nije utvrđeno da su krivi ( što nije dokazno da su učinili krivično djelo za koje su optuženi). Pri tome se sud držao pravila "in dubio pro reo" ( u sumnji u korist krivca), što znači da činjenice koje idu na štetu okrivljenih ostanu sumnjive ili uopšte neutvrđene potpuno, sud mora uzeti da činjenice ne stoje, dok u slučaju kad činjenice idu u korist okrivljenih ostanu sumnjive ili nijesu potpuno dokazane, sud mora uzeti da one stoje. Drugačije kazano, činjenice koje idu na štetu okrivljenih moraju biti potupno dokazane, a činjenice koje idu u korist okrivljenih uzimaju se za dokazane i onda kada u pogledu njihove dokazanosti postoji sumnja.

      Kako se radnja krivičnog djela protivpravno zauzimanje zemljišta iz čl. 254 st. 2 Krivičnog zakonika sastoji u protivpravnom zauzimanju tuđeg zemljišta, a koju radnju sud na osnovu utvrđenog činjeničnog stanja nije utvrdio da su izvršili okrivljeni, to imajući u vidu navedeno, sud je iste oslobodio od optužbe.

      Troškovi krivičnog postupka padaju na teret budžeta Crne Gore, shodno čl. 203 ZKP-a CG.

      Iz iznijetih razloga odlučeno je kao u izreci presude shodno čl. 363 st.3 ZKP-a Crne Gore.

OSNOVNI SUD U BERANAMA,
Dana 06.07.2011.   godine  
Zapisničar
Sudija
Mirosava Lekić
Aleksandar Ćulafić  
PRAVNA POUKA:
Protiv ove presude nezadovoljna stranka
ima pravo žalbe u roku od 8 dana od
dana prijema iste preko ovog suda
Višem sudu B. Polje.  