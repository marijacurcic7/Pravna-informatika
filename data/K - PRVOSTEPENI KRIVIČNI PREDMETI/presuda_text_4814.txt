OSNOVNI SUD U BERANAMA
K.br. 53/11 
U IME NARODA
      Osnovni sud u Beranama, kao prvostepeni krivični, po sudiji Milovanu Spasoviću, kao sudiji pojedincu, sa zapisničarem Momirke Fatić, u krivičnom predmetu protiv okrivljenih **R. R. i R. O.,** iz B., zbog krivičnog djela šumske krađe iz čl. 324 st. 2 u vezi st.1 Krivičnog zakonika, u saizvršilaštvu, po optužnom predlogu Osnovnog državnog tužioca iz Berana Kt.br. 367/2010 od 21.01.2011. godine, nakon održanog usmnog, glavnog i javnog pretresa u prisustvu okrivljenih R. R. i R. O.,   predstavnika oštećene Uprave za šume S. Ć., a u odsustvu uredno pozvanog ODT-a u Beranama, donio je i javno objavio dana 17.06.2011. godine

P R E S U D U
I
      Okrivljeni **R. R.,** od oca M. i majke G., rođene O., rođen … godine, u B., gdje i živi, selo D., opština B., državljanin CG, nezaposlen, neoženjen, pismen, završio SSS, srednjeg imovnog stanja, neosuđivan.

K r i v    j e : 
           Što je : 
      U julu i avgustu mjesecu 2010. godine, u državnoj šumi, kojom gazduje Uprava za šume Pljevlja PJ B., u mjestu zv."Z.G." na parceli br. … "O.", upisane u listu nepokretnosti br…. KO V., vlasništvo države Crne Gore, bez doznake i odobrenja, radi krađe, oborio 135 stabala bukve, u količini od 46,73 m3 i time oštećenoj Upravi za šume Pljevlja-PJ Berane, pričinio štetu u vrijednosti od 508,32 €.

      \- Čime je izvršio krivično djelo šumske krađe iz čl. 324 st. 2 u vezi st.1 Krivičnog zakonika.

      \- Pa mu sud za izvršeno krivično djelo na osnovu navedenog zakonskog propisa, te primjenom čl.32. 36. 39.  42\. 52. 53.i 54.  KZ, kao i primjenom čl.364.ZKP-a,

I z r i č e
USLOVNU OSUDU
      Kojom mu utvrđuje kaznu zastvora u trajanju od 3 (tri) mjeseca i istovremeno određuje da se ista neće izvršiti ako okrivljeni za vrijeme od 1 (jedne) godine od dana pravosnažnosti presude ne učini novo krivično djelo i **osuđuje** na novčanu **NOVČANU KAZNU**   u iznosu od 200,00 € (dvije stotine eura) koju je dužan platiti u roku od 15 dana od dana pravosnažnosti presude. Ukoliko okrivljeni ne plati novčanu kaznu u roku od 15 dana od dana pravosnažnosti presude ista će se zamijeniti kaznom zatvora tako što će za svakih započetih 25,00 € (dvadeset pet eura) novčane kazne odrediti 1 (jedan) dan kazne zatvora.

      Okrivljeni se obavezuje da na ime troškova krivičnog postupka plati sudu iznos od 175,00 € ( sto sedamdeset pet), kao i da na ime paušala plati sudu iznos od 30,00 € (trideset), a sve u roku od 15 dana od dana pravosnažnosti presude pod prijetnjom prinudnog izvršenja.

      Oštećena Uprava za šume Pljevlja PJ Berane, se radi ostvarivanja imovinsko pravnog zahtjeva za naknadu štete upućuje na parnicu shodno čl. 212 st. 2 ZKP-a.

II
       Okrivljeni **O. R.,** od oca V. i majke M., rođene D., rođenog … godine, u Beranama, gdje i živi, selo D., Opština B., državljanin CG, nezaposlen, oženjen, otac četvoro djece, pismen, završio SSŠ, siromašnog imovnog stanja, osuđivan presudom Osnovnog suda u Beranama, K.br…. od 11.11.2008. godine, po čl.220 st.1 KZ, 3 (tri) mjeseca zatvora uslovno za 1 (jednu) godinu.

OSLOBAĐA SE OD OPTUŽBE
      Da je:

      U periodu između 14. i 19. jula 2010.godine, 2010. godine, u državnoj šumi, kojom gazduje Uprava za šume Pljevlja PJ B., u mjestu zv. "Z. G." na parceli br…. "O.", upisane u listu nepokretnosti br. … KO V. vlasništvo države Crne Gore, bez doznake i odobrenja, radi krađe, oborio 168 bukovih stabala, u količini od 53,65 m3 i time oštećenoj Upravi za šume Pljevlja-PJ Berane, pričinio štetu u vrijednosti od 583,68 €.

      \- Čime bi kao saizvršilac izvršio krivično djelo šumske krađe iz čl. 324 st.2 u vezi st.1 KZ.

      **POŠTO** nije dokazano da je izvršio krivično djelo za koje je optužen u smislu čl. 363 tač.3 ZKP-a.

      Oštećena Uprava za šume Pljevlja PJ B. se radi ostvarivanja imovinsko pravnog zahtjeva za naknadu štete upućuje na parnicu, shodno čl. 212 st.3 ZKP-a.

O b r a z l o ž e nj e
      Osnovno državno tužilaštvo u Beranama, podnijelo je optužni predlog Kt.br. 367/2010 od 21. januara 2011. godine  protiv okrivljenih R. R. i O. R., obojice iz B., da su kao saizvršioci izvršili krivično djelo šumske krađe iz čl.324 st.2 u vezi st.1Krivičnog zakonika.

      Na glavni pretres od 17.06.2011. godine, nije pristupio ODT u Beranama, iako je uredno pozvan, pa je sud glavni pretres održao i zaključio u njenom odsustvu shodno čl.453. st.l. ZKP-a.

      Predstavnik oštećene Šumske uprave Berane dipl. pravnik Ć. S., u završnoj riječi je izjavila da se pridružuje krivičnom gonjenju protiv okrivljenih i da postavlja imovinsko pravni zahtjev za naknadu štete.

      Izjašnjavajući se o navodima iz optužnog predloga Osnovnog državnog tužioca iz Berana, okrivljeni **R. R.** je tokom postupka u svoju odbranu naveo da nijesu tačni navodi ODT-a u Beranama, da je izvršio krivično djelo koje mu je stavljeno na teret, da nije vršio sječu u državnoj šumi, već da je sječu vršio u privatnoj šumi vlasništvo njegove babe R. Z., a da su bukova stabla sjekli, kako on, tako i okrivljeni O. R., kojeg je angažovao da mu vrši sječu bukovih stabala, te s obzirom da nije imao novca da mu plati za izvršeni rad, dao mu je jedan kamion drva. Dalje je naveo da kada su sjekli bukova stabla bio je prisutan lugar N. R., a da je okrivljenom O.R. kazao prije nego što su počeli sa sijeku bukova stabla da je to šuma vlasništvo njegove babe R. Z.. U završnoj riječi je izjavio da nije izvršio krivično djelo koje mu je stavljeno na teret pa moli sud da ga oslobodi krivične odgovornosti.

      Izjašnjavajući se o navodima iz optužnog predloga Osnovnog državnog tužioca iz Berana, okrivljeni **O. R.,** je tokom postupka u svoju odbranu naveo, da nije izvršio krivično djelo šumske krađe koje mu je stavljeno na teret, da je nezaposlen, otac četvoro djece koje mora da izdržava, privremeno se bavi fizičkim poslom kada ga neko pozove, te da je tačno da ga je tog dana pozvao R. R. kako bi mu pomogao u spremanju ogrijevnog bukovog drveta u mjestu "Z. G.". Dalje je naveo, da je pomagao R. R. i prilikom sječe i prilikom utovara, kao i rezanja drvne mase, a prilikom utovara drvne mase na kamion okrivljeni R. R. je vodio razgovor sa lugarom N. R.. Ističe, da mu je okrivljeni R.R. ponudio da u njegovoj šumi posijeku jedan utovar drvne mase kako bi mu na taj način platio za usluge prethodnog dana. Naveo je da im je lugar N. R. kazao da je mjesto gdje vrše sječu privatna šuma, a da su prethodnog dana vršili sječu u državnoj šumi. Istakao je da ne zna koliko je stabala oborio, a da prvog dana kada je došao da pomaže okrivljenom R. R. bilo je oborenih bukovih stabala, a koja bukova stabla su utovarili na kamion. Ističe, da mu je kamion drva u količini od 6 do 7 kubika, a koji mu je dao R. R. za izvršenu uslugu prethodnog dana, potjerao do kuće prevoznik Šćekić Igor, a da je kamion bio vlasništvo V. R.. U završnoj riječi je izjavio da nije izvršio krivično djelo koje mu je stavljeno na teret pa moli sud da ga oslobodi od   krivične odgovornosti.

      Radi pravilnog i zakonitog presuđenja ove krivično pravne stvari sud je na glavnom pretresu u dokaznom postupku izveo sledeće dokaze: saslušao svjedoka N. R.; izvršio uvid u prijavu za šumsku štetu Uprave za šume Pljevlja PJ Berane br. … od 02.08.2010. godine; pročitao zapisnik o uviđaju suda sa lica mjesta iz predmeta Kri.br. ... od 11.12.2010. godine, pročitao nalaz i mišljenje vještaka geodetske struke iz predmeta Kri.br. ... od 13.11.2010. godine i 14.01.2011. godine i istog saslušao; izvršio uvid u posjedovni list br. … od 12.01.2011. godine, izvršio uvid u prijavu za šumsku štetu br. … od 25.08.2010. godine; izvršio uvid u spise predmeta Kri.br. ...; pročitao nalaz i mišljenje vještaka šumarske struke P. K. iz predmeta Kri.br. .... od 11.12.2010. godine, te i istog saslušao, saslušao svjedoka T. Ž. i izvršio uvid u izvještaj iz kaznene evidencije za okrivljene.

      Nakon sprovedenog dokaznog postupka, cijeneći navode optužbe, odbranu okrivljenih, te izvedene pobrojane dokaze, cijeneći ih u smislu čl. 17 i 360 ZKP-a, a dovodeći ih u vezu jedne sa drugim, sud je stao na stanovište da su činjenice iz činjeničnog opisa izreke presude pod st.1. u svemu dokazane, da je okrivljeni R. R. izvršio krivično djelo šumske krađe iz čl. 324 st. 2 u vezi st.1 KZ, pa ga je oglasio krivim i krivično odgovornim, dok je pod st. 2 optuženog O. R. oslobodio od optužbe na osnovu čl. 363 tač.3 ZKP-a pošto nije dokazano da je kao saizvršilac izvršio krivično djelo stavljeno mu na teret.

      Iz iskaza svjedoka **N. R.,** se vidi da je dana 20.08.2010. godine, negdje poslije 17,45 časova, sa svojim kolegom R. M. obilazio teren i tom prilikom na šumskom putu zatekli V. R., R. R., Š. I. i O. R., da bi mu R. R. kazao da su sjekli bukova drva u privatnoj šumi, te da su istog dana odvezli jedan kamion bukovog drveta, nakon čega je sišao u šumu i na mjestu sječe kako bi se uvjerio da li se radi o privatnoj ili o državnoj šumi izvršio premjer bukovih panjeva i utvrdio da je posječeno 68 bukova stabla, u iznosu od 26,60 m3 u bruto masi, te i da je o svemu tome obavijestio šefa zaštite šuma V. K. i kontrolora M. D.. Dalje je naveo da su sječu vršili u kontinuitetu i to još 57 bukovih stabala, a koja stabla nijesu bila obuhvaćena prijavom za šumsku štetu, te da je tih 57 panjeva pokazao vještaku šumarske struke P. K. prilikom izlaska suda na lice mjesta. Istakao je da su iz Uprave za šume Plejvlja PJ Berane u mjestu "Z. G." postavljali granične znake, koji su bili potrebni radi avionskog snimanja, a koji znaci su odvajali državnu od privatne šume. Te da su granične znake postavili uz livadu R. Z. da bi ga kasnije iz Uprave za šume Berane i to D. M., K. V. i T. Ž. obavijestili da je državna šuma i gdje su posječena 33 panja, a koji se nalaze uz livadu R. Z..

      Iz iskaza svjedoka **T. Ž.** se vidi da je tačno da je u šumi u mjestu zv. "Z. G." lugar N. R. i B. R. sa mještanima sela V., Z. postavljali biljege koji su odvajali državnu od privatne šume R. Z.. Dalje je naveo da su kasnije iz Uprave za šume Pljevlja PJ Berane utvrdili da su biljege izmještene, tj. jedan dio biljega je bio pomjeren dok su ostali bili na lice mjesta.

      Iz zapisnika o uviđaju suda sa lica mjesta iz predmeta Kri.br. 299/10 od 11.12.2010. godine, a u prisustvu vještaka šumarske struke P. K. i vještaka geometra B. V., lugara N. R. i okrivljenih je utvrđeno da je sječa izvršena u mjestu zv. O., opština Berane, velikog obima i to 168 bukovih stabala, dok se iz nalaza i mišljenja vještaka geometra V. B. iz predmeta Kri.br. 299/2010 te i njegovog pojašnjenja sa glavnog pretresa vidi da je dana 13.11.2011. godine, sa sudom, uz prisustvo okrivljenih, vještaka šumarske struke, predstavnika Uprave za šume PJ Berane T. Ž. i reonskog lugara N. R. bio na lice mjesta, te da su bili postavljeni znaci od strane Uprave za šume Berane, radi avionskog snimanja, koje je trebalo da se obavi, a koji znaci su odvajali privatnu od državne šume, te da mu nije poznato kako su ti znaci postavljeni, ali da je sječa svih bukovih stabala izvršena na parceli …, a koja parcela je upisana u listu nepokretnosti …KO V. i vlasništvo je Crne Gore, a što je utvrđeno po rješenju o razgraničenju br. … od 21.09.1964. godine, te u tom dijelu gdje je izvršena sječa na ime R. Z., nije evidentirana nikakva imovina - šuma, a imovina koja je glasila na R. Z. je ostavinskim rješenjem prenešena na naslednike R. M., R. B., R. R. i R. D., a što je utvrđeno uvidom u katastarski aparat Uprave za nekretnine PJ Berane, te posjedovnog lista … KO V. Berane.

      Sud je prihvatio nalaz i mišljenje vještaka geometra V. B., koji je dat stručno i savjesno, da je sječa izvršena u državnoj šumi vlasništvo Crne Gore, na parceli … upisane u listu nepokretnosti … KO V.. Pritom sud nije prihvatio odbranu okrivljenog R. R. da je sječa bukovih stabala izvršena u šumi vlasništvo njegove babe R. Z..

      Iz nalaza i mišljenja vještaka šumarske struke P. K., iz predmeta Kri.br. 299/10 od 11.12.2010. godine i njegovog pojašnjenja sa glavnog pretresa od 11.05.2011. godine, je utvrđeno da je dana 13.11.2010. godine, prilikom izlaska suda na lice mjesta, uz prisustvo okrivljenih, vještaka geometra B. V., predstavnika Uprave za šume PJ Berane T. Ž. i reonskog lugara N. R., našli granične znake postavljene od Uprave za šume PJ Berane, a koji znaci su razdvajali privatnu od državne šume i isti su bili dimenzija 25 x 25 cm, od šperovanog drveta, te da broj panjeva od posječenih bukovih stabala iznosi 168, ali da je jedan dio od tih posječenih bukovih stabala i to 33 panja ukupne drvne mase od 6, 92 m3 vrijednosti 75,36 €, se nalazio od graničnog znaka i pripadao je privatnoj svojini do planinskog pašnjaka vlasništva R. Z., i isti su u osnovnom nalazu obilježeni sa zvjezdicama, dok preostali panjevi od 135 stabala bukve, bruto drvne mase 46,73 m3 vrijednosti od 508,32 €, su posječeni u državnoj šumi i isti nijesu u osnovnom nalazu obilježeni kao prethodni panjevi. Dalje je utvrđeno da je sječa svih 168 stabala bukve izvršena u julu i avgustu mjesecu 2010. godine, a koji panjevi od posječenih bukovih stabala su obuhvaćeni prijavom za šumsku štetu br…. od 02.08.2010. godine i prijavom za šumsku štetu br…. od 25.08.2010. godine.

      Sud je u potpunosti prihvatio nalaz i mišljenje vještaka šumarske struke P. K. koji je dat stručno i savjesno, pri čemu je uz prisustvo suda izvršio premjer 168 panjeva od posječenih bukovih stabala, te da su se 33 panja od posječenih bukovih stabala, u količini od 6,92 m3, nalazili iza graničnih znaka postavljenih od strane Uprave za šume PJ Berane, i to do planinskog pašnjaka R. Z., dok su se 135 panjeva od posječenih bukovih stabala nalazili ispred postavljenog graničnog znaka, a koji znaci su navodno razdvajali privatnu od državne šume, te da su sječu svih posječenih bukovih stabala izvršila dva lica u julu i avgustu mjesecu 2010. godine,  a što je utvrđeno izlaskom suda na lice mjesta i izvedenim dokazima. Po mišljenju suda sasvim je logično da umjesto 168 bukovih stabala u količini od 53,65 m3, kako to stoji u optužnom predlogu ODT-a u Beranama od 21.01.2011. godine, okrivljeni R. R. odgovara za bespravnu sječu 135 stabala bukve, u količini od 46,73 m3, pritom imajući u vidu i nalaze i mišljenja vještaka geometra B. V., vještaka šumarske struke P. K., da su postojali granični znaci, koji su navodno odvajali privatnu od državne šume, a što je utvrđeno i iz iskaza svjedoka N. R. i T. Ž..

      Pravnom analizom naprijed utvrđenog činjeničnog stanja sud je našao da su se u opisanim radnjama okrivljenog R. R. stekla sva bitna obilježja bića krivičnog djela šumske krađe iz čl. 324 st. 2 u vezi st. 1 KZ, jer nije bilo osnova koji bi isključivali postojanje krivičnog djela i krivice okrivljenog. Naime, tokom postupka je nesumnjivo utvrđeno da je okrivljeni R. R., u julu i avgustu mjesecu 2010. godine, u državnoj šumi, kojom gazduje Uprava za šume Pljevlja PJ Berane, u mjestu zv."Z. G." na parceli br. … "O.", upisane u listu nepokretnosti br…. KO V., vlasništvo države Crne Gore, bez doznake i odobrenja, radi krađe, oborio 135 stabala bukve, u količini od 46,73 m3 i time oštećenoj Upravi za šume Pljevlja-PJ Berane, pričinio štetu u vrijednosti od 508,32 €.

      Djelujući na opisani način okrivljeni je postupao sa umišljajem i pored takve svijesti htio postizanje zabranjene posledice, dok u odnosu na 33 stabla, okrivljeni nije mogao znati da isti pripadaju državnoj šumi, a iz razloga jer su postojali granični znaci postavljeni od strane Uprave za šume PJ Berane, a koji granični znaci su navodno razdvajali privatnu šumu vlasništvo R. Z., od državne šume.

      Prilikom odlučivanja o izboru vrste i visine krivične sankcije, koju u konkretnom slučaju treba primijeniti prema okrivljenog za naprijed navedeno krivično djelo, sud je uzeo u obzir sve okolnosti u smislu čl. 42 KZ. Tako je od olakšavajućih okolnosti sud okrivljenom R. R., cijenio i uzeo u obzir da je nezaposlen, te da do sada nije osuđivan, a što je utvrđeno na osnovu izvoda iz KE UP PJ Berane. Otežavajućih okolnosti na strani okrivljenog nije bilo, pa mu je sud na osnovu čl. 53 i 53 Krivičnog zakonika, utvrdio kaznu zatvora u trajanju od 3 mjeseca, i istovremeno odredio da se ista neće izvršiti ako okrivljeni za vrijeme od 1 godine od dana pravosnažnosti presude ne učini novo krivično djelo. Istovremeno sud je okrivljenom i izrekao novčanu kaznu u iznosu od 200,00 €, a koju je dužan platiti u roku od 15 dana od dana pravosnažnosti presude. Sud je uvjerenja da će se ovom vrstom i visinom kazni u okviru opšte svrhe izricanja krivičnih sankcija predviđenih čl. 4 st. 2 KZ postići svrha kažnjavanja propisana čl. 32 istog zakona.

      Sud je uvjerenja da je utvrđena i izrečena kazna srazmjerna težini izvršenog krivičnog djela i stepenu krivične odgovornosti okrivljenog, te da će ovako izrečena novčana kazna, kao i utvrđena kazna zatvora pozitivno djelovati na prevaspitavanje okrivljenog i da će ista na njega uticati da ubuduće ne vrši krivična djela.

      Odluka o troškovima krivičnog postupka zasnovana je na odredbi čl. 202 st. 1 ZKP-a i predstavlja izdatke koje je sud imao prilikom uviđaja na licu mjesta u iznosu od 43,00 €, te naknade i nagrade  vještacima šumarske i geodetske struke u iznosu od po 66,00 €, dok je paušalni iznos odmjeren s obzirom na trajanje i složenost krivičnog postupka, te imovnog stanja okrivljenog shodno čl. 199 st. 9 ZKP-a.

      Oštećena Uprava za šume Pljevlja - PJ Berane, se radi ostvarivanja imovinsko pravnog zahtjeva za naknadu štete upućuje na parnicu shodno čl.2l2.st.2.ZKP-a.

      S obzirom na jasno utvrđeno činjenično stanje, odbranu okrivljenog O. R. i istu upoređujući sa ostalim izvedenim dokazima, da je bio angažovan od strane okrivljenog R. R. da mu vrši sječu i pomaže prilikom utovara drvne mase, uz određenu novčanu nadoknadu, sud je okrivljenog O. R., za krivično djelo šumske krađe iz čl. 324 st. 2 u vezi st. 1 KZ, koje mu je optužbom ODT-a stavljeno na teret, pošto navodi optužbe nijesu dokazani, na osnovu čl. 363 tač 3 ZKP-a oslobodio od optužbe.

      Oštećena Uprava za šume Pljevlja - PJ Berane, se radi ostvarivanja imovinsko pravnog zahtjeva za naknadu štete upućuje na parnicu shodno čl.2l2.st.3 ZKP-a.

      Na osnovu iznijetog odlučeno je kao u izreci presude.

OSNOVNI SUD U BERANAMA
Dana, 17.06.2011. godine 
Zapisničar
S  U  D  I  J  A,
Momirka Fatić
Milovan Spasović 
PRAVNA POUKA
Protiv ove presude nezadovoljna stranka ima
pravo žalbe u roku od 8 (osam) dana od dana
prijema iste i to Višem sudu u Bijelom Polju,
a preko ovog suda.  