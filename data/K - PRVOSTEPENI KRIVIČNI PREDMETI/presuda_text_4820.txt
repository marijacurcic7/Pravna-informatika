OSNOVNI SUD U BERANAMA
K.br. 104/11 
U IME NARODA
Osnovni sud u Beranama, kao prvostepeni krivični, u vijeću sastavljenom od
sudije Ane Kenjić-Djukić, kao predsjednika vijeća i sudija porotnika Stajke
Miletić i Slobodana Lalevića, kao članova vijeća, uz sudjelovanje zapisničara
Marine Obadović, u krivičnom predmetu protiv optuženog D. K. , iz B., zbog
krivičnog djela gradjenje objekta bez gradjevinske dozvole iz čl. 326 a
Krivičnog zakonika, po optužnici Osnovnog državnog tužilaštva u Beranama Kt.
br. 10/2010 od 08.11.2010. godine, nakon održanog glavnog i javnog pretresa, u
prisustvu ODT-a Berane Dragoljuba Popovića, optuženog i njegovog branioca adv.
N. Š., donio je dana 02.06.2011.godine, a javno objavio, u odsustvu stranaka,
dana 03.06.2011. godine,  
P R E S U D U
Optuženi D. K.,   JMBG …, od oca R. i majke J., rodjene Ć., rodjen …
godine, u Z. opština P., stalno nastanjen u naselju J., opština B.,
državljanin Crne Gore, oženjen, otac troje djece, pismen, završio srednju
školu, siromašnog imovnog stanja, neosuđivan,  
K r i v   j e :
Što je: 
Neutvrdjenog dana avgusta mjeseca 2010. godine, na parceli br. …, koja se vodi
u listu nepokretnosti br. … KO B., Opština B., suprotno odredbama čl. 69
Zakona o uredjenju prostora i izgradnji objekta, započeo izgradnju objekta -
porodične kuće, na način što je izgradio podrum, prizemlje i potkrovlje od
giter blokova, sa armiranim betonskim stubovima i sa armiranom betonskom
pločom, dimenzija 6,20 x 7,00 m, sa nedovršenom krovnom konstrukcijom, bez
prethodno pribavljene gradjevinske dozvole,  
-čime je izvršio krivično djelo gradjenje objekta bez gradjevinske dozvole iz čl. 326 a Krivičnog zakonika.  
-Pa mu sud za izvršeno krivično djelo, na osnovu navedenog zakonskog propisa, te primjenom člana 32, 36, 42, 45, 46, 52, 53 i 54 KZ, kao i primjenom člana 364. ZKP-a  
I z r i č e 
USLOVNU OSUDU
Kojom mu utvrđuje kaznu zatvora u trajanju od 3 ( tri ) mjeseca i istovremeno
određuje, da se ista neće izvršiti, ako osuđeni za vrijeme od 1 (jedne)
godine, po pravosnažnosti presude, ne učini novo krivično djelo.  
Optuženi se obavezuje, da plati sudu troškove krivičnog postupka, u iznosu od
132,00 ( jednastotinatridesetdva ) eura i paušal u iznosu od 30,00 (trideset)
eura, sve u roku od 15 dana, po pravosnažnosti presude, pod prijetnjom
prinudnog izvršenja.  
                                                               **O b r a z l o ž e nj e**

Osnovno državno tužilaštvo Berane, podnijelo je optužnicu Kt.br.10/10 od
08.11.2010. godine, protiv D. K., iz Berana, zbog krivičnog djela gradjenje
objekta bez gradjevinske dozvole iz čl. 326 a  KZ. Zastupnik javne optužbe,
zamjenik ODT-a Berane, Dragoljub Popović, u završnoj riječi, ostao je pri
optužnici,  te je predložio sudu da optuženog oglasi krivim i osudi na kaznu
po zakonu.  
Optuženi D. K., u svojoj odbrani, datoj pred istražnim sudijom, negirao je
izvršenje krivičnog djela i istakao da kao raseljeno lice sa K. živi u B., kao
podstanar od 1999. godine, da su on i supruga nezaposleni, a imaju i troje
djece. Prije tri godine, kupio je plac u naselju P.. Februara 2010. godine,
kod humanitarne organizacije "H.", koja pomaže raseljena lica, učestvovao je u
konkursu za dodjelu gradjevinskog materijala, isti dobio, nakon što je
predhodno pribavio svu neophodnu dokumentaciju, medju kojima i potvrdu da
naselje P. nije urbanizovano, odnosno da je   van detaljnog urbanističkog
plana, a u okviru generalnog, te započeo sa izgradnjom kuće koju je ozidao,
pokrio i izgradio unutrašnji dio kuće. Nije mu bilo poznato, da je na mjestu
gdje je vršio izgradnju kuće, bila potrebna gradjevinska dozvola, sve do
dolaska inspektora R. D.. Na mjestu gdje je kuća napravljena ne postoji voda,
struja, ni kanalizacija, a postoji makadamski put do kuće. Na pretresu je
dodao da mu prodavac placa nije saopštio ništa u pogledu dozvoljenosti
izgradnje objekta, niko od komšija mu to nije rekao i nikakvih znakova na licu
mjesta nije bilo. Nije mu poznato šta je detaljni urbanistički plan, studija
lokacije i prostorno urbanistički plan i niko iz opštine ili drugih ustanova
do dolaska D., nije izlazio da vrši kontrolu radova.  
Dodao je da plac ne bi kupio, niti pravio kuću, da je znao da do toga može
doći, a kada je prikupljao dokumentaciju za Humanitarnu organizaciju H.,
pribavio je i potvrdu od Urbanizma da gradi na području van detaljnog
urbanističkog plana. Gradjevinski inspektor mu je ostavio rok od 10 dana, da
preda zahtjev za gradjevinsku dozvolu, što je on i učinio i dalje radove nije
preduzimao, a izdavanje gradjevinske dozvole je u fazi razgrade. Nakon izlaska
inspektora za građevinu, pribavio je i rješenje Uprave za nekretnine, kojim je
usvojen njegov zahtjev, te porodična stambena zgrada površine 51 m2 i dvorište
od 249 m2 upisano na njegovo ime. Prilikom predavanja dokumentacije
humanitarnoj organizaciji "H.",dostavio je i izbjegličke legitimacije za
članove svoje porodice, kao i rješenje Sekretarijata za planiranje i uredjenje
prostora, zaštitu životne sredine i stambeno komunalne poslove br. … od
05.03.2009.godine, da je kat. parcela van detaljnog urbanističkog plana.
Nijesu mu tražili gradjevinsku dozvolu, već potvrdu bez koje ne bi mogao da
dobije projekat. U završnoj riječi, prihvatio je završnu riječ svog branioca.  
Branilac optuženog adv. N. Š., u završnoj riječi je istakao da je odbrana
od početka isticala da djelo optuženog nije krivično djelo, zbog toga što je
optuženi postupao u neotklonjivoj stvarnoj zabludi, isti nije ništa znao o
urbanističkim planovima na području Opštine B., o zabrani, odnosno o uslovima
gradjenja, prodavac placa mu o tome nije ništa rekao, a objekat je gradjen na
poljoprovrednom zemljištu. Nije bilo nikakve oznake da to zamljište pripada
nekom urbanisitčkom planu. U katastru nije bilo podataka o zabrani gradjenja
ili promet zemljišta. Humanitarna organizacija koja je imala odgovarajuće
podatke o urbanističkoj situaciji na tom području, dala je optuženom pomoć u
materijalu, nakon čega je optuženi zaključio da zabrana gradnje ne postoji.
Niko drugi nije obavijestio optuženog o zabrani gradjenja, sve do onog datuma
kada je inspektor izvršio inspekcijski pregled. Optuženi je čovjek prosječnog
znanja, nepotpunog stanja informisanosti i životnog iskustva, raseljeno lice,
te nije mogao znati sadržinu urbanističkog   statusa na ovom području,  kao i
za eventualnu zabranu gradjenja.  Predložio je da sud optuženog sa pozivom na
odredbu čl. 18 KZ-a, oslobodi od optužbe i odluči da troškovi krivičnog
postupka padaju na teret budžetskih sredstava suda, a da se optuženom naknade
troškovi krivičnog postupka i to: za odbranu od strane branioca u istrazi
iznos 125,00 €, žalbu na rješenje o sprovodjenju istrage iznos od 250,00 €, na
prigovor na optužnicu iznos od 125,00 €, žalbu na raniju presudu 250,00 €,
odgovor na žalbu na raniju presudu 250,00 €, odbranu na održanim pretresima po
125,00 € i prisustvo sjednici vijeća u  drugostepenog suda 125,00  €.  
Radi pravilnog i zakonitog presuđenja ove krivično pravne stvari, sud je na
glavnom pretresu, u dokaznom postupku, izveo sledeće dokaze:  
Saslušao svjedoka R. D., pročitao zapisnik o inspekcijskoj kontroli
Ministarstva uredjenja prostora i zaštite životne sredine br. … Podgorica od
24.08.2010. godine, zapisnik o uvidjaju Ki. br. ... Osnovnog suda u Beranama
od 25.10.2010. godine, nalaz i mišljenje vještaka geometra od 29.10.2010.
godine i vještaka gradjevinske struke KI. br. 69/10 od 25.10.2010. godine,
uvjerenje opštine Berane - Sekretarijata za planiranje i uredjenje prostora,
zaštitu životne sredine i stambeno komunalne poslove br. … od
05.03.2009.godine, potvrdu  Opštine Berane -Sekretarijata za planiranje i
uređenje prostora, zaštitu životne sredine i stambeno komunalne poslove  br.
… od 04. 05. 2011. godine, rješenje Uprave za nekretine PJ Berane br. … od
29.12.2010. godine, Sporazum o isporuci građevinskog materijala za izgradnju
individualnog  stabenog objekta  tip T-3 za smještaj izbjeglica i raseljenih
lica MON 64/Sh, zaključen između  "H." i optuženog,  akt Humanitarne
organizacije "H." od 01.06.2011.godine, sa pratećom dokumentacijom, listom
nepokretnosti br. …, kopijom plana parcele broj … i uvjerenjem Sekretarijata
za planiranje i uredjenje prostora br. … od 05.03.2009.godine, akt
Sekretarijata za planiranje i uredjenje prostora zaštite životne sredine i
stambeno komunalne poslove, broj … od 02.06.2011.godine, sa pratećom
dokumentacijom i to potvrdom istog sekretarijata br. … od 02.06.2011.godine i
zahtjevom broj … od 01.11.2010.godine, izvršio uvid u fotodokumentaciju lica
mjesta i skicu predmetne parcele i pročitao izvod iz KE za optuženog.  
Nakon sprovedenog dokaznog postupka, cijeneći navode optužbe, odbranu
optuženog, te izvedene pobrojane dokaze u smislu člana 17 i 360 ZKP-a,
dovodeći ih u vezu jedne sa drugim, sud je stao na stanovište, da su
činjenice, iz činjeničnog opisa izreke presude, u svemu dokazane, te da je
optuženi D. K., izvršio krivično djelo gradjenje objekta bez gradjevinske
dozvole iz čl. 326 a KZ, pa ga je oglasio krivim, jer nije bilo osnova koji bi
isključivali postojanje krivičnog djela i krivice optuženog. Pri tome, sud
nije prihvatio odbranu optuženog, da nije znao da mu je potrebna građevinska
dozvola za izgradnju objekta, te da se nalazio u neotklonjivoj stvarnoj
zabludi, obzirom da je optuženi prikupljao dokumentaciju za učešće na konkursu
kod humanitarne organizacije H., te je samim tim znao da mu  za izgradnju
kuće, nije dovoljno da obezbijedi materijal, već da je potrebno da pribavi i
potrebnu dokumentaciju, jer je sa Humanitarnom organizacijom potpisao
Sporazum, kojim se obavezao da pribavi uvjerenja i saglasnosti nadležnih
službi za izvođenje radova na objektu.  
Tako je na osnovu iskaza svjedoka R. D. utvrdjeno, da je kao inspektor
zaštite prostora, zajedno sa inspektorom Uprave policije, vršio kontrolu
nelegalne gradnje na području opštine Berane. U naselju P. je zatekao kuću u
izgradnji, optuženog. Zatekao je radnike koji rade na objektu, koji se
sastojao od prizemlja i potkrovolja uradjenog od giter blokova. Vršeno je
postavljanje krovne konstrukcije i investitor mu je saopštio da mu je
medjunarodna organizacija "H." dala gradjevinski materijal i da toga nije
bilo, da nikada ne bi započeo izgradnju kuće. Rješenje o rušenju nije izdao,
jer je smatrao da će optuženi pribaviti gradjevinsku dozvolu. Na pretresu je
dodao da je prema optuženom imao sentimentalnih razloga obzirom da se radi o
raseljenom licu, koje je od humanitarne organizacije dobilo gradjevinski
materijal i ostavio mu je rok da pribavi gradjevinsku dozvolu. Protiv njega
nije podnosio prijavu, ni donosio rješenje o zabrani gradnje, već je ostavio
razuman rok za pribavljanje gradjevinske dozvole usmenim putem, a Uprava
policija je podnijela krivičnu prijavu. Upoznat je sa tim šta je od
dokumentacije zahtijevala humanitarna organizacija "H." od stranaka i čak ih
je upozoravao da procedura nije regularna, jer su samo zahtijevali posjedovni
list, čak je i predstavnike te organizacije upozorio da više neće tolerisati
to što pružaju pomoć u vidu gradjevinskog materijala.  
Iz zapisnika o inspekcijskoj kontroli proizilazi, da je inspektor zaštite
prostora R. D., izvršio kontrolu dana 24.08.2010. godine, kod investitora -
optuženog D. K. po službenoj dužnosti, gdje je nadjeno da investitor gradi
porodičnu kuću u saradnji humanitarnom organizacijom "H.", bez gradjevinske
dozvole.  
Sud je prihvatio iskaz prednjeg svjedoka, koji je potkrijepljen zapisnikom o
inspekcijskoj kontroli, na osnovu kojih dokaza je utvrđeno, da je optuženi u
naselju P., gradio objekat - kuću, bez građevinske dozvole.  
Iz zapisnika o uvidjaju Osnovnog suda u Beranama, utvrdjeno je da je optuženi
u mjestu zv. J., iznad sela B., opština B., izgradio porodičnu stambenu
zgradu, koja se sastoji od podruma, prizemlja i spratnog dijela od giter
blokova, neomalterisanu, sa postavljenim oknima na drvenim okvirima, krovnim
pokrivačem pokrivenim crijepom, stepeništem koje se prostire od prizemnog
dijela prema podrumskom dijelu i postavljenim olucima. U unutrašnjost je
provedena struja i voda, a prizemni dio kuće se sastoji od dnevnog boravka,
hodnika sa pločicama i kupatila sa pločicama, dok se sprat sastoji od tri sobe
i dvije terase.  
Na osnovu nalaza i mišljenja vještaka geometra i skice predmetne parcele,
utvrdjeno je da je optuženi objekat izgradio na dijelu parcele upisane u listu
nepokretnosti br. …, kat parcela …, površine 300 m2, na osnovu ugovora o
kupoprodaji Ov. br. … od 23.04.2008 godine.  
Takodje na osnovu nalaza i mišljenja vještaka gradjevinske struke i
fotodokumentacije, utvrdjeno da je optuženi na kat. parceli …, upisanoj u pos.
listu br. … KO B., započeo izgradnju objekta, spratnost ½, sa podrumom
prizemljem ili spratom od giter blokova debljine 25 cm, sa seizmičkim AB
stubovima, medjuspratnom AB pločom, dvovodnim krovom sa crijepom, bez izdatog
odobrenja za gradjenje. Podnijet je zahtjev za izdavanje urbanističke
dokumentacije nakon zapisnika inspektora za uredjenje prostora. Površina
objekta u osnovi je 48,5 m2.  
Sud je prihvatio prednje dokaze, na osnovu kojih je nesumnjivo utvrdjeno da je
optuženi gradio objekat na kat. parceli br. …, upisanoj u listu nepokretnosti
br. … KO B., opština B., bez predhodno pribavljene gradjevinske dozvole.  
Iz uvjerenja opštine B.- Sekretarijata za planiranje i uredjenje prostora,
zaštitu životne sredine i stambeno komunalne poslove br. … od
05.03.2009.godine, utvrdjeno je da je optuženom izdato uvjerenje da je
posjednik- držalac kat. parcele broj …, upisane u posjedovnom listu br. … KO
B., da se parcela nalazi van detaljnog urbanističkog plana u okviru generalnog
urbanističkog plana Berana, a da se uvjerenje izdaje radi ostvarivanja prava
na donaciju u gradjevinskom materijalu.  
Takodje je na osnovu akta Humanitarne organizacije "H." utvrdjeno da je
optuženom odobrena pomoć u vidu gradjevinskog materijala za izgradnju novog
individualnog stambenog objekta, gdje je pored popunjenog upitnika i kopija
lične dokumentacije članova porodice predata i kopija lista nepokretnosti br.
…, kopija plana parcele … i prednje navedeno uvjerenje.  
Iz Sporazuma o isporuci gradjevinskog materijala za izgradnju individualnog
stambenog objekta, zaključenog izmedju Humanitarne organizacije "H." i
optuženog, utvrdjeno je da je Sporazum zaključen radi pružanja raseljenom licu
pomoći u isporuci gradjevinskog materijala neophodnog za izgradnju
individualnog stambenog objekta tip T-3. Članom 3 navedenog Sporazuma
propisano je da svi radovi koji će biti izvedeni prilikom primjene, odnosno
ugradnje obezbijedjenog materijala, moraju biti u skladu sa važećim tehničkim
i pravnim propisima "H.", te da je vlasnik obavezan da obezbijedi sva
eventualno potrebna uvjerenja i saglasnosti nadležnih službi za izvodjenje
radova na objektu.  
Sud je prihvatio prednje dokaze na osnovu kojih je utvrdjeno da se optuženi
obratio za pomoć u gradjevinskom materijalu Humanitarnoj organizaciji,
prilažući posjedovni list, kopiju plana i uvjerenje da je objekat van
detaljnog, a u okviru generalnog urbanističkog plana, te da je po odobrenju
pomoći potpisao Sporazum kojim se izmedju ostalog obavezao da obezbijedi sva
eventualno potrebna odobrenja i saglasnosti nadležnih službi za izvodjenje
radova na objektu.  
Iz zahtjeva od 01.11.2010.godine, utvrdjeno je da se optuženi Sekretarijatu za
planiranje i uredjenje prostora, zaštitu životne sredine i stambeno komunalne
poslove obratio radi izdavanja urbanističko tehničkih uslova, dakle nakon
nepuna dva ipo mjeseca po izvršenoj kontroli.  
Takodje iz LN br. … KO B. i rješenja Uprave za nekretnine PJ  B. od
29.12.2010.godine, utvrdjeno je da je usvojen zahtjev optuženog da se izvrši
promjena upisa u listu nepokretnosti broj … KO Budimlja, na način što se u A i
V listu, kat. parcela broj …, po kulturi livada IV klase, površine 300m2,
upisuje porodična stambena zgrada 1, površine 51m2 i dvorište 249 m2 na ime
optuženog. U G list se upisuje da stranka nema dozvolu za gradnju.  
Iz akta Sekretarijata za planiranje i uredjenje prostora, zaštitu životne
sredine i stambeno komunalne poslove i potvrde istog organa od 04.05. i
02.06.2011.godine proizilazi da je optuženi pokrenuo postupak za izdavanje
urbanističko tehničkih uslova za izgradnju porodične zgrade na kat. parceli
broj … KO B., upisanoj u listu nepokretnosti br. … na ime imenovanog, u
zahvatu GUP-a Berana, a koji predhodi izdavanju gradjevinske dozvole, te da je
postupak izrade Prostornog urbanističkog plana Berana u fazi nacrta, pri čemu
se u zahvatu nalazi i navedena parcela.  
Sud je prihvatio prednje dokaze, na osnovu kojih je utvrdjeno da se optuženi
dva i po mjeseca po izvršenoj kontroli obratio Sekretarijatu za planiranje i
uredjenje prostora, zaštitu životne sredine i stambeno komunalne poslove, radi
izdavanja urbanističko tehničkih uslova, te da je izgradjeni objekat upisao u
list nepokretnosti po rješenju od 29.12.2010.godine.  
Pravnom analizom naprijed utvrđenog činjeničnog stanja, sud je našao, da su se
u opisanim radnjama optuženog D. K., stekla sva bitna obiležja krivičnog djela
gradjenje objekta bez gradjevinske dozvole iz čl. 326 a KZ. Naime, tokom
postupka, na osnovu izvedenih dokaza i to prvenstveno iskaza svjedoka R. D. i
zapisnika koji je isti sačinio, utvrdjeno je da je optuženi gradio  objekat,
porodičnu kuću u naselju P., bez gradjevinske dozvole. Na osnovu
fotodokumentacije, zapisnika o uvidjaju suda i nalaza i mišljenja vještaka
gradjevinske struke, utvrdjeno je da se objekat sastoji iz podruma, prizemlja
i potkrovlja, da je izgradjen od giter blokova, sa armiranim betonskim
stubovima i armiranom betonskom pločom dimenzija 6,20 x 7,00 m, sa nedovršenom
krovnom konstrukcijom. Iz skice predmetne parcele i nalaza i mišljenja
vještaka geometra, proizilazi da se objekat optuženog nalazi na dijelu kat.
parcele br. …, upisane u listu nepokretnosti br. … KO B., opština B., koja je
njegovo vlasništvo, na osnovu ugovora o kupoprodaji Ov. br. … od 23.04.2008
godine. Iz akta Humanitarne organizacije "H." proizilazi, da se optuženi
obratio ovoj organizaciji sa zahtjevom za dodjelu pomoći u gradjevinskom
materijalu, dostavljajući ličnu dokumentaciju, list nepokretnosti, kopiju
plana i uvjerenje Sekretarijata za planiranje i uredjenje prostora, zaštitu
životne sredine i stambeno komunalne poslove, da je posjednik -držalac kat.
parcele broj … upisane u PL .br. … KO B., koja se nalazi van Detaljnog
urbanističkog plana, a u okviru generalnog urbanističkog plana. Na osnovu
Sporazuma o isporuci gradjevinskog materijala, zaključenog izmedju ove
Humanitarne organizacije i optuženog, utvrdjeno je da je istom odobrena pomoć
u gradjevinskom materijalu, a da se optuženi izmedju ostalog obavezao da
obezbijedi sva eventualno potrebna odobrenja i saglasnosti nadležnih službi za
izvođenje radova na objektu. Na osnovu prednjih dokaza, sud zaključuje da je
optuženi,  potpisujući Sporazum sa Humanitarnom organizacijom "H.", znao da je
potrebno da pribavi i odobrenja i saglasnosti nadležnih službi za izvodjenje
radova, odnosno da nije dovoljno to što mu je odobrena pomoć u gradjevinskom
materijalu da bi objekat gradio. Dakle, isti se nije mogao nalaziti u stvarnoj
neotklonjivoj zabludi, jer je u samom Sporazumu navedeno da preuzima obavezu
za obezbedjivanje potrebnih odobrenja i saglasnosti. Optuženi se Sekretarijatu
za planiranje i uredjenje prostora, zaštitu životne sredine i stambeno
komunalne poslove obratio zahtjevom za izdavanje urbanističkih uslova, tek u
novembru mesecu 2010. godine, iako je inspekcijski nadzor obavljen 24.08.2010.
godine, dakle dva i po mjeseca, nakon nadzora od strane inspektora zaštite
prostora, a ne u roku od 10 dana, kako mu je to inspektor naložio. Iz akata
Sekretarijata za planiranje i uredjenje prostora, zaštitu životne sredine i
stambeno komunalne poslove i potvrda istog organa od 04.05. i
02.06.2011.godine, utvrdjeno je da je optuženi podnio zahtjev za izdavanje
urbanističko tehničkih uslova, koji je inicijativa obradjivaču planskog
dokumeta i predhodi izdavanju gradjevinske dozvole, a da je postupak izrade
prostornog urbanističkog plana u fazi nacrta, kojim je i predmetna  kat.
parcela u zahvatu. Takodje iz rješenja Uprave za nekretnine PJ Berane,
proizilazi da je usvojen zahtjev optuženog da se predmetni objekat upiše u LN
broj … KO Budimlja, a da se u G listu upiše da stranka nema dozvolu za
gradnju.  
Optuženi je u svojoj odbrani naveo da nije znao da je na mjestu gdje je vršio
izgradnju kuće, potrebna gradjevinske dozvola, sve do trenutka kada je u kuću
došao inspektor R. D., što sud nije mogao prihvatiti, već je mišljenja da je
njegova odbrana sračunata na izbegavanje krivice. Naime, optuženi je
pribavljajući potvrdu od Sekretarijata za planiranje i uredjenje prostora,
zaštitu životne sredine i stambeno komunalne poslove, da je predmetna parcela
van detaljnog urbanističkog plana, u okrivu generalnog urbanističkog plana,
istovremeno morao dobio informaciju da mu je za gradjenje objekta potrebna
gradjevinska dozvola. U svakom slučaju potpisivanjem Sporazuma sa humaniratnom
organizacijom "H.", obavezan je da pribavi potrebna odobrenja i saglasnosti od
nadležnih službi za izvodjenje radova na objektu. Dakle, isti je znao da mu za
izgradnju objekta, nije dovoljno da obezbijedi materijal, već da je potrebno
da obezbijedi i potrebna odobrenja i saglasnosti nadležnih službi, odnosno da
gradnju ne može započeti, dok ne pribavi građevinsku dozvolu.  
Kako krivično djelo gradjenje objekta bez gradjevinske dozvole, predstavlja
krivično djelo sa blanketnom normom, to se optuženi u konkretnoj situaciji
nije pridržavao odredbe čl. 69 Zakona o uredjenju prostora i izgradnji
objekta, koja nalaže da se objekat može graditi na osnovu građevinske dozvole
i tehničke dokumentacije, već je postupao suprotno i gradio objekat – kuću,
bez građevinske dozvole.  
Djelujući na opisani način, optuženi je postupao sa umišljajem, obzirom da je
isti bio svjestan da mu je za izgradnju objekta potrebna gradjevinska dozvola,
te da postupajući suprotno vrši krivično djelo, pa je i pored takve svijesti
gradio objekat koji se sastoji iz podruma, prizemlja i sprata, bez građevinske
dozvole, manifestujući time htenje za nastupanje zabranjene posledice.  
Prilikom odlučivanja o vrsti i visini krivične sankcije, koju u konkretnom
slučaju treba primijeniti prema optuženom, za izvršeno krivično djelo, sud je
imao u vidu sve okolnosti iz čl.42 KZ-a. Tako je od olakšavajućih okolnosti
cijenio i uzeo u obzir, da je optuženi porodičan čovjek, otac troje djece,
siromašnog imovnog stanja, raseljeno lice, nezaposlen i do sada ne osuđivan.
Sud je mišljenja, da su u konkretnom slučaju, ispunjeni uslovi da se prema
učiniocu, koji je kriv, ne primijeni kazna, smatrajući da to nije nužno, radi
krivično pravne zaštite, već da je dovoljno i upozorenje uz prijetnju kaznom,
pa mu je cijeneći olakšavajuće okolnosti kao osobito olakšavajućeg karaktera
na osnovu čl. 45, 46, 53 i 54 KZ, utvrdio kaznu zatvora u trajanju od 3 ( tri
) mjeseca i istovremeno odredio da se ista neće izvršiti, ako osuđeni za
vrijeme od 1 (jedne) godine, po pravosnažnosti presude, ne izvrši novo
krivično djelo. Sud je uvjerenja, da će se uslovnom osudom, kao mjerom
upozorenja, u okviru opšte svrhe izricanja krivičnih sankcija propisane čl. 4
st. 2 KZ-a, postići svrha kažnjavanja propisana čl. 32 istog zakona i svrha
uslovne osude, propisana članom 52 KZ-a. Osnovano se može očekivati da će se
ovom mjerom upozorenja, uz prijetnju kaznom, dovoljno uticati na optuženog da
u buduće ne vrši krivična djela.  
Odluka o troškovima krivičnog postupka u iznosu od 132,00 eura, zasnovana je
na odredbi člana 202 st.1. ZKP-a i predstavlja izdatke koje je sud imao kao
nagradu i  naknadu vještacima građevinske i geodetske struke,  dok je paušalni
iznos odmjeren, s obzirom na trajanje i složenost krivičnog postupka, te
imovno stanje optuženog, shodno članu 199 st.3 ZKP-a.  
Sa izloženog odlučeno je kao u izreci presude.  
OSNOVNI SUD U BERANAMA
Dana 03.06.2011.godine. 
Zapisničar,                                                  PREDSJEDNIK
VIJEĆA-SUDIJA,
Marina Obadović                                                 Ana Kenjić -
Đukić 
PRAVNA POUKA:
Protiv ove presude, dozvoljena je žalba,
u roku do 15   ( petnaest ) dana, od dana prijema iste,
Višem sudu u B. Polju, a preko ovog suda.  