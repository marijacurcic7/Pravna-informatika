OSNOVNI SUD U BERANAMA
K.br. 145/11 
U IME NARODA
Osnovni sud u Beranama, kao prvostepeni krivični, po sudiji pojedincu Ani
Kenjić Đukić, uz sudjelovanje zapisničara Marine Obadović, u krivičnom
predmetu protiv okrivljenog R. L., iz B., zbog krivičnog djela ugrožavanje
sigurnosti iz čl. 168 st. 2 u vezi st. 1 u sticaju sa krivičnim djelom
nedozvoljeno držanje oružja i eksplozivnih materija iz čl. 403 st. 1 KZ-a,
po optužnom predlogu Osnovnog državnog tužilaštva u Beranama Kt.br. 378/10 od
15.11.2010. godine, nakon održanog javnog glavnog pretresa, u prisustvu
okrivljenog, njegovog branioca adv. R. Z. i oštećenih S. K. i mal. M. Š., sa
zakonskim zastupnikom majkom F. Š., a u odsustvu uredno pozvanog  zamjenika
ODT-a, donio je i javno objavio dana 29.06.2011. godine,  
P R E S U D U
Okrivljeni R. L., jmbg …, od oca B. i majke Š., rođene Š., rođen ...
godine, u B., sa prebivalištem u B., selo D., državljanin CG, nezaposljen,
oženjen, otac petoro  djece, pismen, vojsku služio 1991/92 u Bitolju, osuđivan
presudama Osnovnog  suda u Beranama  K.br…. od  20.04.2007.godine, zbog
krivičnog djela iz čl. 152 st. 1   KZ CG, na  na novčanu kaznu u iznosu od
600,00 eura.
OSLOBADJA SE OD OPTUŽBE
Da je:  
Dana 06.09.2010.godine, oko 12 časova, u mjestu L., opština B., ugrozio
sigurnost oštećenih K. S. i Š. M., prijetnjom da će napasti na njihove živote
i tijela, na način što im je uputio riječi : „Pucaću ako mrdnete, imam i nož
pa ću vas isjeći“, kojom prilikom je u ruci držao pištolj marke „Zastava M70“,
fabričkog br. …, kal. 7,65mm, a koji je protivno čl. 11 Zakona o oružju (
Sl.list RCG br.49/2004) neovlašćeno nosio na javnom mjestu,
- čime bi  izvršio krivično djelo ugrožavanje sigurnosti iz čl. 168 st. 2 u
vezi st. 1 u sticaju sa krivičnim djelom nedozvoljeno držanje oružja i
eksplozivnih materija iz čl. 403 st. 1 Krivičnog Zakonika.  
- POŠTO nije dokazano da je izvršio krivična djela, koje su mu optužnim
predlogom stavljena na teret, na osnovu čl. 363 tač. 3 ZKP-a.  
Troškovi krivičnog postupka, padaju na teret budžetskih sredstava ovoga suda,
na osnovu čl. 203 st. 1 ZKP-a.  
Imovinsko pravnog zahtjeva za naknadu štete nije bilo.
O b r a z l o ž e nj e
Osnovno državno tužilaštvo u Beranama, podnijelo je optužni predlog KT.br.
378/10 od 15.11.2010. godine, protiv okrivljenog R. L., zbog krivičnog djela
ugrožavanje sigurnosti iz čl. 168 st. 2 u vezi st. 1 u sticaju sa krivičnim
djelom nedozvoljeno držanje oružja i eksplozivnih materija iz čl. 403 st. 1
KZ. Zastupnik javne optužbe, Zamjenik ODT-a, nije pristupio na glavni pretres
od 29.06.2011. godine, iako je uredno pozvan, pa je sud isti održao i
zaključio u njegovom odsustvu na osnovu čl. 453 st. 1 ZKP-a.  
Oštećeni S. K. i oštećeni mal. M. Š., sa zakonskim zastupnikom majkom F.
Š., u završnoj riječi, nijesu se pridružili krivičnom gonjenju protiv
okrivljenog, niti su postavili imovinsko pravni zahtjev za naknadu štete.  
Okrivljeni R. L., u svojoj odbrani, datoj tokom krivičnog postupka,
negirao je izvršenje krivičnog djela. Istakao je da oštećene mal. M. Š. i S.
K. poznaje, M. mu je komšija, a S. ponekad dolazi kod njegove kuće. Njegova
mal. ćerka M. žalila mu se da se oštećeni prema njoj ponašaju nedolično  i da
joj šalju poruke i upotrebljavaju bezobrazne riječi. I K. i Š. je opominjao da
to ne čine, a predhodne večeri prije ovog događaja, u njegovu kuću je dolazio
oštećeni S. K., da bi kupio naftu i tada mu je okrivljeni kazao da će sjutra
da ide u Berane, ali tog dana nije išao u Berane. Njegova mal. ćerka je
predmetnog dana čuvala jagnjad, u mjestu L., obzirom da nije imao drugog
posla, pošao je da je obiđe i na udaljenosti od oko 50 metara, vidio je da ona
sjedi sa nekim licima u blizini auta, koje je vlasništvo K. S.. Kada se
približavao autu, čuo je kako neko govori, „ako nećeš milom poći ćeš silom“.
Kada su ga oštećeni primijetili, otišli su u kola i udaljili se, tako da on
nije stigao da se sa njima svađa. Njemu je oduzet od strane policije pištolj,
koji se nalazio u njegovoj kući i isti nije upotrebljavao, što može da potvrdi
i inspektor N. D., koji je prilikom pretresa vidio da pištolj nije
upotrebljavan dvije godine i na njemu je bila prašina. Prihvatio je završnu
riječ svog branioca.  
Branilac okrivljenog, adv. R. Z., u završnoj riječi, istakao je da
optuženje za koje se tereti njegov branjenik nije dokazano. Izjava oštećenih i
njihovo suočenje na pretresu jasno kazuju da njegov branjenik nije izvršio
krivično djelo. Oštećeni su prevarno izdejstvovali krivično gonjenje, jer im
je propao plan koji su zamislili. Da je u istrazi izvršeno suočenje oštećenih
i okrivljenog, ne bi došlo ni do optuženja. Predložio je da ga sud oslobodi od
odgovornosti i tražio troškove koje je okrivljeni imao za angažovanje branioca
po AT.  
Radi pravilnog i zakonitog presuđenja ove krivično pravne stvari, sud je na
glavnom pretresu, u dokaznom postupku, izveo sledeće dokaze: saslušao oštećene
S. K. i mal. M. Š. i izvršio njihovo suočenje, saslušao svjedoka N. D.,
pročitao potvrdu o privremeno oduzetim predmetima, Uprave policije PJ Berane
od 07.09.2010.godine i izvod iz KE za okrivljenog. Sud je donio rješenje da se
ne izvodi dokaz saslušanjem mal. svjedokinje M. L., ćerke okrivljenog, koji
predlog je odbrana opozvala, zbog objektivne spriječenosti zak. zastupnika da
prisustvuje saslušanju mal. svjedoka, a iz razloga jer je činjenično stanje u
dovoljnoj mjeri utvrđeno ostalim izvedenim dokazima.  
Nakon sprovedenog dokaznog postupka, cijeneći navode optužbe, odbranu
okrivljenog, te izvedene pobrojane dokaze, u smislu člana 17 i 360 ZKP-a, a
dovodeći ih u vezu jedne sa drugim, sud je stao na stanovište, da činjenice iz
činjeničnog opisa izreke presude, nijesu dokazane, pa je okrivljenog R. L., za
krivično djelo ugrožavanje sigurnosti iz čl. 168 st. 2 u vezi st. 1 u sticaju
sa krivičnim djelom nedozvoljeno držanje oružja i eksplozivnih materija iz čl.
403 st. 1 KZ, oslobodio od optužbe, usled nedostatka dokaza, na osnovu čl. 363
tač. 3 ZKP-a. Pri tome sud je prihvatio odbranu okrivljenog, koja je po
mišljenju suda jasna, logična i ubjedljiva. Posebno je vodio računa da su
oštećeni mijenjali iskaze tokom postupka. Tako je mal. M. Š., pred istražnim
sudijom naveo da je pištolj imao dršku plave boje, a cijev bijele boje, dok je
izvedenim dokazima tokom postupka nesumljivo utvrđeno da je pištolj, koji je
oduzet od okrivljenog bio crne boje. Takođe je utvrđeno da se pištolj nalazio
kod okrivljenog kući, u kožnoj futroli koja je bila prekrivena prašinom, iz
čega sud zaključuje da nije ni iznošen iz kuće.  
Tako iz potvrde o privremeno oduzetim predmetima proizilazi da je od
okrivljenog oduzet pištolj marke Zastava  M 70, kalibra 7,65, mm, fabričkog
br. …, što je sud prihvatio.  
Na osnovu iskaza svjedoka N. D., utvrđeno je da je on  predmetnog dana po
prijavi pošao sa kolegom da od okrivljenog oduzmu pištolj. Okrivljeni je bio
kući, zajedno sa suprugom i kćerkom, prvih desetak minuta pištolj nijesu mogli
da nadju i jednog momenta su se sjetili da se nalazi ispod kreveta. Podigli su
krevet i uzeli pištolj, na kojem se nalazila velika količina prašine i rdje,
vidjelo se da isti nije diran, niti upotrebljavan, nalazio se u kožnoj
futroli, koja je bila prekrivena prašinom i nije bila otvarana, jer bi se
vidjeli tragovi na prašini da je otvaran.  
Sud je prihvatio iskaz ovog svjedoka, koji je precizan i jasan i na osnovu
kojeg je potvrđena odbrana okrivljenog da predmetnog dana nije nosio pištolj
sa sobom, obzirom da je pištolj oduzet u kući okrivljenog, gdje se nalazio u
kožnoj futroli, prekrivenoj prašinom,  što znači da nije neposredno prije
oduzimanja diran.  
Oštećeni mal. M. Š. , u svojoj izjavi pred istražnim sudijom je istakao da
ga je negdje u ljeto 2010.godine, pozvao njegov zet S. K. da dođe u mjesto L.,
S. je bio sa autom, u koje su sjeli. Kada je došla M., sjela je na mjesto
suvozača pored S. K.. Tako su sjedeli možda pet minuta, a onda je došao
okrivljeni. Kada je M. vidjela svog oca, pobjegla je iz auta, a okrivljeni je
prišao sa strane gdje je sjedio S., uhvatio ga je za odjeću i izvukao preko
S., udarao ga nekoliko puta u predjelu glave i leđa, nakon čega se istrgao i
pobjegao. Nakon toga ponovo je otvorio vrata od auta i pet do šest puta udario
S. pesnicama u predjelu glave i tijela. U trenutku kada ih je udarao,
okrivljeni ih je psovao i govorio im da će da ih ubije, a za pojasom od
pantalona, nalazio se pištolj koji je imao dršku plave boje, a cijev je bila
bijele boje. Na glavnom pretresu je promijenio iskaz i naveo da okrivljeni
nije imao pištolj i dana nije njemu prijetio i govorio da će da ga ubije.
Naknadno je pojasnio da njemu oštećeni S. K. kazao da treba da kažu da je
okrivljeni kod sebe imao pištolj i on ga je poslušao, a kasnije je na pretresu
ispričao pravu istinu i kako se stvarno desio dogadjaj. Njemu oštećeni S. nije
kazao da kaže, da je pištolj plave boje, već je to sam izmislio.  
Oštećeni S. K. , u svojoj izjavi datoj pred istražnim sudijom je istakao
da je u negdje u septembru 2010.godine, otišao da spava kod svojih roditelja u
mjestu K. polje, gdje imaju ljetnji stan. Predhodnog dana je kupovao naftu kod
okrivljenog, jer mu je zbog kvara na autu istočela nafta. Sjutradan ga je
pozvao brat njegove supruge M. Š., da se nađu u mjesto L., gdje se održava
sabor. Pošli su tamo sjedeli i razgovarali. Nedugo zatim došla je i M. L.,
ćerka okrivljenog i ona je stajala ispred auta, oslonjena na vrata. Nakon toga
stigao je okrivljeni, odmah kada je sjahao sa konja, izvadio je pištolj koji
mu se nalazio iza pojasa, repertirao ga i uperio u njihovom pravcu, govoreći
im: „pucaću ako mrdnete, imam i nož pa ću vas isjeći“. Zatim mu je prišao i
stisnutom pesnicom ga udario u predjelu lijevog oka, a nakon toga desnom rukom
uhvatio mal. M. Š. za odjeću i izvukao preko S., udarao ga nekoliko puta u
predjelu glave i leđa. Nakon što mu se mal. M. izvukao i pobjegao, dva puta je
njega udario nogom u predjelu grudi. On je upalio auto i pošao tj. udaljio se
nekih sto metara i vidio je da okrivljeni opet tuče M.. Na pretresu od
13.12.2010. godine je dodao da je imao povredu u predjelu lijevog oka u vidu
crvenila, ali da kod ljekara nije išao. Kada ga je okrivljeni udario bio je na
mjestu suvozača. Kod okrivljenog je prepoznao da se radi o pištolju marke "
Zastava" 7,65 mm, a misli da je crne boje. Međutim, na pretresu od 29.06.2011.
godine istakao je da okrivljeni predmetnog dana nije imao pištolj i isti nije
vadio, a da je ranije kazao da je imao pištolj i da je isti uperio u njihovom
pravcu, zato što niko u postupku nije istinu govorio.  
Sud je takođe izveo dokaz i suočenjem oštećenih, koji su saglasno izjavili da
okrivljeni predmetnog dana nije kod sebe imao pištolj, niti za pojasom, da
pištolj nijesu videli, niti je bilo kome okrivljeni prijetio pištoljem.
Prilikom ponovnog suočenja ponovili su ranije navode i ostali pri tome da
okrivljeni predmetnog dana nije imao pištolj i da im nije prijetio.  
Sud je prihvatio navode oštećenih date prilikom suočenja, da okrivljeni njima
nije prijetio pištoljem, te da pištolj predmetnog dana nije ni imao, obzirom
da je to potvrđeno kazivanjem svjedoka N. D., koji je pištolj oduzeo u kući
okrivljenog, a nalazio se u kožnoj futroli pokrivenoj prašinom.  
Na osnovu ovako utvrđenog činjeničnog stanja, sud nije mogao izvesti
zaključak, da je okrivljeni R. L., izvršio krivično djelo ugrožavanje
sigurnosti iz čl. 168 st. 2 u vezi st. 1 u sticaju sa krivičnim djelom
nedozvoljeno držanje oružja i eksplozivnih materija iz čl. 403 st.1 KZ, koje
mu je stavljeno na teret optužnim predlogom. Naime, oštećeni M. Š. u svojoj
izjavi datoj pred istražnim sudijom, istakao je da je okrivljeni govorio da će
da ih ubije i da mu se za pojasom od pantalona nalazio pištolj, koji je imao
dršku plave boje, a cijev je bila bijele boje. Svoj iskaz je promijenio na
glavnom pretresu i istakao da okrivljeni nije imao pištolj kod sebe i da im
pištoljem nije prijetio. Takođe je dodao da je njemu oštećeni S. K. kazao da
treba da kažu da je okrivljeni kod sebe imao pištolj i on ga je poslušao, a
kasnije je na pretresu ispričao pravu istinu i kako se stvarno desio dogadjaj,
a da je navode da je pištolj plave boje, sam izmislio. Oštećeni S. K. u svojoj
izjavi datoj pred istražnim sudijom istakao je da im je okrivljeni prijetio
pištoljem crne boje, međutim, ovaj oštećeni je prilikom suočenja sa mal.
oštećenim M. Š. na pretresu promijenio iskaz i naveo da im okrivljeni nije
prijetio pištoljem i da nije imao pištolj kod sebe toga dana. U naknadno datoj
izjavi na pretresu je ponovio da je tačno ono što je kazao prilikom suočenja.
Činjenica je da je od okrivljenog oduzet pištolj marke Zastava  M70, kalibra
7,65, mm, fabričkog br. …, a svjedok N. D. je potvrdio da je on lično oduzeo
pištolj iz kuće okrivljenog i da se isti nalazio ispod kreveta u kožnoj
futroli, pokriven prašinom, da nije prije toga diran, jer bi se prašina
skinula sa površine, a ukućani su se jedva sjetili i gdje se pištolj nalazi.
Sud je iskaz ovog svjedoka, radnika UP Berane, kao iskren, jasan i
vjerodostojan, u potpunosti prihvatio.Takvim kazivanjem svjedoka, potvrđeni su
navodi oštećenih mal. M. Š. sa glavnog pretresa i S. K. sa pretresa od
29.06.2011. godine, da okrivljeni predmetnog dana nije imao pištolj kod sebe,
te po samoj logici stvari da im pištoljem nije prijetio. Okrivljeni je negirao
izvršenje krivičnog djela, a njegova odbrana je potvrđena iskazom svjedoka N.
D., a e sud istu i prihvatio.  
Kako sud na osnovu izvedenih dokaza nije mogao izvesti zaključak da je
okrivljeni predmetnog dana ugrozio sigurnost oštećenih prijetnjom da će
napasti na njihove živote i tijela, na način što im je uputio riječi : „Pucaću
ako mrdnete, imam i nož pa ću vas isjeći“, kojom prilikom je u ruci držao
pištolj marke „Zastava M70“, fabričkog br. …, kal. 7,65mm, koji je neovlašćeno
nosio na javnom mjestu, obzirom da na osnovu prednjeg činjeničnog utvrđenja
nije mogao bez sumlje izvesti zaključak da je okrivljeni pištolj iznosio iz
kuće, a samim tim i bio u mogućnosti da pištoljem prijeti oštećenima, te da je
izvršio krivična djela koja su mu optužnim predlogom stavljena na teret, pa ga
je na osnovu čl. 363 tač. 3 ZKP-a, zbog nedostatka dokaza, oslobodio ga je od
optužbe.  
Troškovi krivičnog postupka padaju na teret budžetskih sredstava na osnovu
čl.203 st. 1 ZKP-a.  
Imovinsko pravnog zahtjeva za naknadu štete nije bilo.  
Sa izloženog odlučeno je kao u izreci presude.  
OSNOVNI SUD U BERANAMA
Dana   29.06.2011. godine.
Zapisničar,
S U D I J A,
Marina Obadović
Ana Kenjić Đukić 
PRAVNA POUKA:
Protiv ove presude, dozvoljena je žalba,
u roku od 8 /osam/   dana, od dana prijema iste,
Višem sudu u B. Polju, a preko ovog suda.  