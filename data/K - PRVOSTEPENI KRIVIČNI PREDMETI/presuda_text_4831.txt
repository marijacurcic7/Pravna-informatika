OSNOVNI SUD U BERANAMA
  K.br. 204/11 
U IME NARODA
Osnovni sud u Beranama, kao prvostepeni krivični, po sudiji pojedincu Ani
Kenjić-Đukić, uz sudjelovanje zapisničara Marine Obadović, u krivičnom
predmetu protiv okrivljenog   S. Š., iz B., zbog krivičnog djela krađa iz
čl. 239 st. 1 KZ, po optužnom predlogu Osnovnog državnog tužilaštva u Beranama
Kt.br. 151/11 od 16.06.2011. godine, nakon održanog glavnog i javnog pretresa,
u prisustvu zamjenika ODT-a Jadranke Mićović, okrivljenog i ovlašćenog
predstavnika oštećene E; B., dipl. pravnika M. Z., donio je i javno objavio
dana 11.07.2011. godine  
P R E S U D U
Okrivljeni S. Š., jmbg … , od oca K. i majke Dž., rođene K., rođen …
godine u K., Republika S., stalno nastanjen u naselju T., Opština B.,
državljanin Republike Srbije, radnik, oženjen, otac dvadesetčetvoro djece,
pismen, završio četiri razreda OŠ, siromašnog  imovnog stanja, neosuđivan.
K r i v    j e :
Što je:  
U periodu od 16.12.2010. godine do 16.03.2011. godine, u svojoj kući u naselju
T., Opština B., u namjeri da sebi pribavi protivpravnu imovinsku korist,
oduzeo električnu energiju u vrijednosti od 273,35 eura, vlasništvo oštećene
E. CG AD N.- E. B., na način što se kablom 4 x 1,5 mm2, priključio direktno na
dovodni kabal, tako da utrošak električne energije nije mjeren preko brojila
marke „Iskra“ br. …,  
-čime je izvršio krivično djelo krađa iz čl. 239 st. 1 Krivičnog zakonika.  
Pa mu sud za izvršeno krivično djelo, na osnovu navedenog zakonskog propisa,
te primjenom člana 32, 36, 42, 52, 53 i 54 KZ, kao i primjenom člana 364 ZKP-a  
I z r i č e 
USLOVNU OSUDU
Kojom mu utvrđuje kaznu zatvora u trajanju od 45 ( četrdesetpet ) dana i
istovremeno određuje, da se ista neće izvršiti ako, osuđeni za vrijeme od 1
(jedne) godine, od dana pravosnažnosti presude, ne izvrši novo krivično djelo.  
Okrivljeni se obavezuje da na ime troškova  krivičnog postupka – paušala,
plati sudu iznos od 30,00 (trideset) eura, u  roku od 15 dana po
pravosnažnosti presude, pod prijetnjom prinudnog izvršenja.  
Imovinsko pravnog zahtjeva za naknadu štete nije bilo.  
O b r a z l o ž e nj e
Osnovno državno tužilaštvo u Beranama, podnijelo je optužni predlog Kt. br.
151/11 od 16.06.2011. godine, protiv S. Š., zbog krivičnog djela krađa iz čl.
239 st. 1 KZ. Zamjenik ODT-a Berane Jadranka Mićović, u završnoj riječi,
ostala je pri optužnom predlogu ODT-a i predložila da se okrivljeni oglasi
krivim i osudi na kaznu po zakonu.  
Ovlašćeni predstavnik oštećene E. B., dipl. pravnik M. Z. , u završnoj
riječi, pridružio se krivičnom gonjenju  protiv okrivljenog, ali nije postavio
imovinsko pravni zahtjev za naknadu štete, obzirom da je okrivljeni uplatio
273,35 eura, po osnovu obračuna E. B..  
Okrivljeni S. Š. , u svojoj odbrani datoj na glavnom pretresu, priznao je
da je izvršio krivično djelo i krivicu. Naveo je da su mu struju isključili
zbog duga od 170,00 eura, a da neki ljudi imaju dug i od 5.000,00 eura, a da
ih ne isključuju, te da se nakon toga sam priključio ponovo. Žao mu je što je
do toga došlo, kaje se, ali je morao da se priključi, jer ima četrdesetdva
člana porodice, a to su mu djeca i unučad koja su mala, pa im je struja bila
potrebna. Naglasio je da nema bojler, ni kupatilo, da teško žive i da struju
koristi za svijetlo i televizor, da gledaju djeca. U završnoj riječi, ponovio
je da priznaje da je izvršio krivično djelo i naveo da je izmirio dug, zbog
kojeg mu je struja isključena.  
Radi pravilnog i zakonitog presuđivanja ove krivično pravne stvari, sud je na
glavnom pretresu, u dokaznom postupku, izveo sledeće dokaze:  
Saslušao svjedoka R. M., pročitao obračun FC D. P. E. B. br. … od 17.03.2011.
godine, zapisnik o kontroli mjernog mjesta E. CG AD N.- E. B. br. … od
16.03.2011. godine i izvod iz KE za okrivljenog. Sud nije izveo dokaz
saslušanjem svjedoka M. B., jer je zamjenik ODT-a Jadranka Mićović, odustala
od predloga za saslušanje ovog svjedoka, obzirom da je okrivljeni priznao
izvršenje krivičnog djela.  
Nakon sprovedenog dokaznog postupka, cijeneći navode optužbe, odbranu
okrivljenog, te izvedene pobrojane dokaze, u smislu člana 17 i 360 ZKP-a, a
dovodeći ih u vezu jedne sa drugim, sud je stao na stanovište, da su činjenice
iz činjeničnog opisa izreke presude, u svemu dokazane i da je okrivljeni
izvršio krivično djelo, koje mu je optužnim predlogom ODT-a stavljeno na
teret, pa ga je oglasio krivim, jer nije bilo osnova koji bi isključivali
postojanje krivičnog djela i krivice. Pri tome, sud je prihvatio priznanje
okrivljenog, koje je cijenio kao iskreno i logično, a potkrijepljeno je i
ostalim izvedenim dokazima.  
Tako je na osnovu iskaza svjedoka R. M., utvrđeno da je on sa kolegom dana
16.03.2011. godine, vršio kontrolu u domaćinstvu okrivljenog, koji je bio
isključen prije toga zbog duga i tom prilikom su zatekli da se okrivljeni
samovoljno priključio kablom 4 x 1,5 mm2 mimo brojila. Okrivljeni je prethodno
bio zbog duga isključen na brojilu, a oni su ga prilikom kontrole isključili
na stubu.  
Činjenice koje je ovaj svedok naveo u svom iskazu, sadržane su i u zapisniku o
kontroli mjernog mjesta, na osnovu kojeg je utvrđeno da je potrošač onemogućio
tačno registrovanje utrošene električne energije, na način što je u svom
stambenom objektu priključio kabal 4 x 1,5 mm2 mimo brojila, na dovodni kabal
na tavanu. Isti je bio isključen na brojilu radi duga i preplombiran plombom
br. ….  
Sud je prednje dokaze, iskaz svjedoka – radnika Elektrodistribucije B., koji
je potpuno jasan, logičan i zapisnički konstatovan, u potpunosti prihvatio.  
Iz obračuna E. B. br. …, proizilazi da je okrivljeni preuzeo električnu
energiju u protivvrijednosti od 273,35 eura, koji dokaz je sud prihvatio.  
Pravnom analizom naprijed utvrđenog činjeničnog stanja, sud je našao, da su se
u opisanim radnjama okrivljenog S. Š., stekla sva bitna obiležja krivičnog
djela krađa iz čl. 239 st.1 KZ. Tako je na osnovu iskaza svjedoka R. M., koji
je potkrijepljen zapisnikom o kontroli mjernog mjesta, utvrđeno da je
okrivljeni bio isključen sa ED mreže zbog duga na brojilu, te da se isti
samovoljno priključio, na način što je u svojoj kući priključio kabal
dimenzija 4 x 1,5 mm2, na dovodni kabal na tavanu, tako da utrošak el.
energije nije mjeren preko brojila. Iz obračuna Elektrodistribucije B.,
utvrđeno je da je okrivljeni na taj način neovlašćeno potrošio električnu
energiju u protivvrijednosti od 273,35 eura za sporni period. Okrivljeni je
priznao da je izvršio krivično djelo, koje mu se stavlja na teret, što je sud
prihvatio, obzirom da je njegovo priznanje potvrđeno ostalim izvedenim
dokazima.  
Djelujući na opisani način, okrivljeni je postupao sa umišljajem, svjestan da
oduzimanjem tuđe pokretne stvari - električne energije, vrši krivično djelo,
pa se i pored takve svijesti, radi pribavljanja protivpravne imovinske
koristi, priključio kablom prečnika 4 x 1,5 mm2 direktno na dovodni kabal,
čime je manifestovao htjenje za nastupanje zabranjene posledice.  
Prilikom odlučivanja o vrsti i visini krivične sankcije, koju u konkretnom
slučaju treba primijeniti prema okrivljenom S. Š., za izvršeno krivično djelo,
sud je imao u vidu sve okolnosti iz čl. 42 KZ. Tako je od olakšavajućih
okolnosti, cijenio i uzeo u obzir, da se radi o porodičnom čovjeku, ocu
dvadesetčetvoro djece, siromašnog imovnog stanja, koji nije osuđivan. Sud je
mišljenja, da su u konkretnom slučaju ispunjeni uslovi da se prema učiniocu,
koji je kriv, ne primijeni kazna, smatrajući da to nije nužno radi krivično
pravne zaštite, već se može očekivati, da će upozorenje uz prijetnju kaznom,
dovoljno uticati na okrivljenog, da više ne vrši krivična djela. Zbog toga mu
je na osnovu člana 53 i 54 KZ, utvrdio kaznu zatvora u trajanju od 45
(četrdesetpet) dana i istovremeno odredio da se ista neće izvršiti, ako
osuđeni za vrijeme od 1 (jedne) godine, po pravosnažnosti presude, ne izvrši
novo krivično djelo. Sud je uvjerenje da će uslovnom osudom, kao mjerom
upozorenja, postići u okviru opšte svrhe izricanja krivičnih sakcija,
propisane čl. 4 st. 2 KZ, svrha kažnjavanja propisana čl. 32 istog Zakona i
svrha uslovne osude propisana čl. 52 KZ. Osnovano se može očekivati da će
izrečena mjera upozorenja, dovoljno uticati na okrivljenog, da u buduće ne
vrši krivična djela.  
Troškovi krivičnog postupka – paušal, odmjeren je vodeći računa o trajanju i
složenosti krivičnog postupka, te imovnom stanju okrivljenog, na osnovu čl.
199 st.3 ZKP-a.  
Imovinsko pravnog zahtjeva za naknadu štete nije bilo.  
Sa izloženog odlučeno je kao u izreci presude.  
OSNOVNI SUD U BERANAMA
Dana   11.07.2011. godine
Zapisničar,
S u d i j a,
Marina Obadović                                                      Ana
Kenjić-Djukić 
PRAVNA POUKA:
Protiv ove presude, dozvoljena je žalba,
u roku od 8 ( osam ) dana, od dana prijema
iste, Višem sudu u B. Polju, a preko ovog suda  