OSNOVNI SUD U BERANAMA
K.br.36/11  
U   IME  NARODA
     Osnovni sud u Beranama, kao prvostepeni, krivični, u vijeću sastavljenom od sudije Dubravke Popović, kao predsjednika vijeća i sudija porotnika Stojana Kukalja i Vučića Babovića, kao članova vijeća, uz sudjelovanje zaspisničara Dušanke Sekulić, u krivičnom predmetu protiv okrivljenog R. R., iz R., Opština B., zbog krivičnog djela teška djela protiv bezbjednosti javnog saobraćaja iz čl.348.st.3.u vezi čl.339.st.3.u vezi st.1.KZCG po optužnici Osnovnog državnog tužilaštva u Beranama Kt.br.461/10 od 11.01.2011 godine, nakon održanog usmenog, glavnog i javnog pretresa , u prisustvu zastupnika javne optužbe, zamjenika ODT-a u Beranama, Dragoljuba Popovića, okrivljenog R. R. i oštećene B.- K. D., donio je dana 08.04.2011 godine a javno objavio dana 09.04.2011 godine,


                                                                      P R E S U D U



     Okrivljeni R. R. od oca S. i majke F., rodjen ... godine, državljanin CG, po zanimanju ekonomista, završio visoku stručnu spremu, oženjen, otac troje djece, vojsku služio u Danilovgradu, srednjeg imovnog stanja, neosudjivan.


  K r i v    j e :



        Što  je :  
        Dana 26.11.2010 godine, oko 11,30 časova, u ul...., u B., ugrozio javni saobraćaj i doveo u opasnost život i tijelo ljudi, na način što je postupao suprotno odredbama čl.13.ZOBS-a na putevima, tako što  upravljajući  p.m.v. marke ,,Audi “ 80 reg.oznaka BA ..., nije obratio pažnju na pješake koji se nalaze na kolovozu i stupaju na kolovoz, te je pri uključivanju iz ulice u neposrednoj blizini ..., u ...sa namjerom da nastavi kretanje u pravcu centra grada,  došlo do kontakta njegovog vozila i pješaka - oštećene B.- K. D. koja je prelazila kolovoz sa desne na lijevu stranu, gledano iz pravca kretanja vozila okrivljenog, pri čemu je oštećena pala, nakon čega je prednji lijevi točak vozila okrivljenog prešao preko njene lijeve noge a kojom prilikom je oštećena zadobila tešku tjelesnu povredu u vidu bimaleolarnog preloma lijeve potkoljenice.

Čime je izvršio krivično djelo teška djela protiv bezbjednosti javnog
saobraćaja iz čl.348.st.3.u vezi čl.339.st.3.u vezi st.1.KZCG.  
Pa mu sud za izvršeno krivično djelo na osnovu navedenog zakonskog propisa, te
primjenom čl.32.36.42.52.53.i 54.KZCG kao i primjenom čl.364.ZKP-a,  
              I z r i č e

  USLOVNU OSUDU




    Kojom mu utvrdjuje kaznu zatvora u trajanju od 6 mjeseci i istovremeno odredjuje da se ista neće izvršiti ako okrivljeni za vrijeme od jedne godine od dana pravosnažnosti presude ne učini novo krivično djelo.

Okrivljeni se obavezuje da na ime troškova krivičnog postupka plati sudu iznos
od 150.00 eura, kao i da na ime paušala plati sudu iznos od 40.00 eura a sve u
roku od 15 dana od dana pravosnažnosti presude pod prijetnjom prinudnog
izvršenja.  
       Imovinsko pravnog zahtjeva za naknadu štete nije bilo.

                                                                        O b
r a z l o ž e nj e
    Osnovno državno tužilaštvo u Beranama, dana 11.01.2011 godine, podiglo je optužnicu protiv okrivljenog R. R., iz R., Opština B., zbog krivičnog djela teška djela protiv bezbjednosti javnog saobraćaja iz čl.348.st.3.u vezi čl.339.st.3. u vezi st.1.KZCG. Na glavnom pretresu od 08.04.2011 godine, zastupnik javne optužbe, zamjenok ODT-a u Beranama, Dragoljub Popović, u završnoj riječi je izjavio: da ostaje pri optužnici Kt.br.461/11 od 11.01.2011 godine, protiv okrivljenog R. R., zbog krivičnog djela teška djela protiv bezbjednosti javnog saobraćaja iz čl.348.st.3.u vezi čl.339.st.3.u vezi st.1.KZCG , jer je izvedenim dokazima, djelimično priznanjem optuženog, iskazom oštećene , nalaza i mišljenja vještaka saobraćajne struke, te vještaka medicinske struke, utvrdjeno činjenično stanje iz dispozitiva optužnice.Izjavio je, da se optuženi kretao svojim vozilom iz pravca pijace- tržnog centra ka ul...., da je postupao suprotno odredbi čl.13 ZOBS-a na putevima, da nije obratio pažnju na pješake koji prelaze kolovoz, te imajući u vidu tu činjenicu, doveo je u opasnost život i tijelo ljudi oštećene K. D.e, jer je kritičnom prilikom udario istu i koja je pala  na asfaltnu podlogu i zadobila teške tjelesne povrede a koje su posledica nepažnje optuženog, te predložio sudu da ga oglasi krivim i osudi na kaznu po zakonu.

    Oštećena B.- K. D. u završnoj  riječi je izjavila, da se ne pridružuje krivičnom gonjenju protiv okrivljenog i ne postavlja imovinsko pravni zahtjev za naknadu štete.

    Izjašnjavajući se o navodima iz optužnice Osnovnog državnog tužilaštva u Beranama, okrivljeni R. R. je tokom postupka u svoju odbranu naveo sledeće : da je dana 26.11.2010 godine, oko 11.30 časova, u ul....“ uključivao se iz pravca buvlje pijace ka centru grada i pogledao prvo sa lijeve , a i sa desne strane i uvjerio se da nije bilo pješaka, niti vozila, tako da je započeo uključivanje i to u prvoj brzini, jer je tu bio parkiran.Medjutim, odjednom kada je pogledao sa desne strane i vrativši pogled naprijed ispred vozila, primijetio je par pješaka, pa je odmah ukočio i zaustavio vozilo, ali je već bilo došlo do kontakta sa jednim od pješaka, kada je ista zbog kontakta sa vozilom, sjela na kolovoz.Naveo je, da je izašao iz vozila da pita da li se pješak dobro osjeća, u pitanju je bila jedna gospoodja koja mu je rekla da je dobro, medjutim pri ustajanju je rekla da je slomila nogu, te joj je pomogao da ustane, uveo je u svoje vozilo, kao i njenu kćerku koja je bila sa njom i još jednu stariju osobu, odvezao u bolnicu da joj pruže prvu pomoć, te je smjestio na odeljenju da bi obavila odredjena snimanja a tada je saznao od strane doktora da je ona povrijedila skočni zglob i prelom petne kosti.Dalje je naveo, da je često posjećivao u bolnici , čak je i kući posjetio da bi se uvjerio da je dobro i žao mu je što se to desilo, iako nije njegovom krivicom. U završnoj riječi je ponovio da mu je žao što se to desilo, te da nije imao nikakvu namjeru da povrijedi oštećenu, sporo se kretao a kratak je momenat bio obzirom da se uključivao iz krivine tj. iz buvlje pijace- krojačke radnje ,,...“ da upotrijebi zvučni signal, jer je kasno primijetio lica na kolovozu, te zamolio sud ukoliko nadje da je odgovoran, da se uzme u obzir da nije osudjivan i da je otac troje djece, kao i da izdržava porodicu radom u svojoj privatnoj firmi.

   Radi pravilnog i zakonitog presudjenja ove krivično pravne stvari, sud je na glavnom pretresu u dokaznom postupku izveo sledeće dokaze : u svojstvu svjedoka saslušao oštećenu B.- K. D., izvršio uvid u zapisnik o vanrednom tehničkom pregledu od 26.11.2010 godine, izvršio uvid u zapisnik o ispitivanju alkohola u organizmu Uprave policije PJ B. od 26.11.2010 godine, u izvještaj Doma zdravlja B.- biohemijske laboratorije od 29.11.2010 godine, u izvještaj ljekara specijaliste- hirurga dr. B. D. br.6140/10 na ime B. D. od 10.12.2010 godine, u fotodokumentaciju Uprave policije PJ B. br.03/1- 279 od 26.11.2010 godine, pročitao nalaz i mišljenje vještaka medicinske struke dr.M. M. dat u predmetu Ki.br.94/10 od 10.01.2011 godine, pročitao nalaz i mišljenje vještaka saobraćajne struke dipl.ing.saobraćaja N. M. dat u predmetu Ki.br.94/10 od 05.01.2011 godine, pročitao iskaz svjedoka K. J. dat u predmetu Ki.br.94/10 od 31.12.2010 godine i izvršio uvid u izvod iz KE za okrivljenog.

   Nakon sprovedenog dokaznog postupka, cijeneći navode optužbe, odbranu okrivljenog , te izvedene pobrojane dokaze, cijeneći ih u smislu čl.17.i 360 ZKP-a, a dovodeći ih u vezu jedne sa drugim, sud je stao na stanovištu, da su činjenice iz činjeničnog opisa izreke presude u svemu dokazane i da je okrivljeni R. R., počinio krivično djelo za koje je optužen, pa ga je oglasio krivim i krivično pravno odgovornim, jer nije bilo osnova koji bi isključivali postojanje krivičnog djela i krivično pravne odgovornosti. Pri tome, sud nije prihvatio odbranu okrivljenog u dijelu u kome je naveo, da se saobraćajna nezgoda  nije desila njegovom krivicom, jer je u tom dijelu odbrana sračunata na izbjegavanje krivično pravne odgovornosti a iz nalaza i mišljenja vještaka saobraćajne struke dipl.ing.saobraćaja N. M., utvrdjeno je, da je okrivljeni kao vozač putničkog vozila, jednostavnim osmatranjem lako mogao da uoči pješakinje- oštećenu i njenu kćerku, kako prelaze kolovoz od desne prema lijevoj strani, pa je preduzimanjem postepenog usporavanja ili potpunog zaustavljanja vozila i propuštanja pješakinja da prodju, ili upotrebom zvučnog signala upozorenja, nezgoda bila izbjegnuta, što ukazuje da je okrivljeni načinio propuste koji se smatraju razlozima uzročno vezanim za nastanak nezgode.

    Tako je iz iskaza oštećene **B.- K. D.,** koja je saslušana u svojstvu svjedoka, utvrdjeno: da se toga dana sa svojom kćerkom J., kretala iz pravca G. prema ..., tačnije prelazile su kolovoz od trafike koja se nalazi sa desne strane, na lijevu stranu prema krojačkoj radnji ,,...“ koja se nalazi sa druge strane- preko puta trafike, pa je u jednom trenutku vozilo ,,Audi“ koje je bilo zaustavljeno i koje se pokrenulo i praktično je odgurnulo, usled čega je pala, jer ju je vozilo kontaktiralo u dijelu lijeve noge, tačnije preko lijeve noge joj je prešao točak od vozila sa strane vozača.Dalje je navvela, da je odmah nakon toga, čovjek za koga je kasnije saznala da se zove R., praktično uzeo u naručje i odvezao u bolnicu, kao i njenu kćerku koja je bila sa njom, te da je i nakon toga okrivljeni dolazio da je posjećuje, kako u bolnici, tako i kod kuće sa svojom suprugom i braćom.U završnoj riječi je izjavila da se ne pridružuje krivičnom gonjenju, niti zadržava pravo da imovinsko pravni zahtjev za naknadu štete ostvaruje u parničnom postupku.

     Iz iskaza svjedoka **K. J.,** datog u predmetu Ki.br.94/10 od 31.12.2010 godine, utvrdjeno je, da je dana 26.11.2010 godine, negdje oko 11,30 časova kretala se zajedno sa majkom B.- K. D., ... i kada su prolazile preko pješačkog prelaza, mada ne zna da li je taj prelaz bio objeležen ili ne, ona i majka su izmedju sebe nosile torbu sa pijace, te je u jednom trenutku naišao automobil marke ,,Audi“ i lice za koje su kasnije saznale da se zove R. R., koji je upravljao tim vozilom i pokušao da se sporednom ulicom uključi u pravcu grada i prednjim dijelom vozila tj.točkom vozila prešao je preko noge njene majke D., a ne zna tačno da li preko desne ili lijeve noge.Dalje je navela, da je ona pala od tog dogadjaja a R. nije ni primijetio da je ona pala, pa je rukama udarila u njegovu šoferšajbnu, nakon čega ju je vidio i izašao iz auta.Istakla je , da smatra da ih R. nije primijetio zbog odsjaja sunca koje je grijalo, te kada je izašao iz auta, prevezao je njenu majku do bolnice, te napomenula da je i ona pala, kada je pala njena majka jer ju je povukla kada su zajedno držale torbu, ali da ona nije zadobila nikakve povrede.

   Iskaz oštećene i svjedoka Kovačević Jelene za sud je prihvatljiv kako iz razloga medjusobne usaglašenosti, tako i činjenice da su u potpunosti potvrdjeni izvedenim dokazima a nije ih osporio ni sam okrivljeni.

   Iz fotodokumentacije Uprave policije PJ B. od 26.11.2010 godine i nalaza i mišljenja vještaka saobraćajne struke **dipl.ing.saobraćaja N.** **M.** datog u predmetu Ki.br.94/10 od 05.01.2011 godine, utvrdjeno je da se saobraćajna nezgoda dogodila 26.11.2010 godine, oko 11 časova i 30 minuta u ul.... u neposrednoj blizini ,,...“ u B., kada je okrivljeni R. R. koji je upravljao putničkim vozilom marke Audi, reg. oznaka BA ... na preglednoj, neregulisanoj raskrsnici ul.... i NN ulice koja vodi iz pravca ... i koja se sa ulicom ..., ukršta pod pravim uglom praveći raskrsnicu oblika slova T, sa namjerom da nakon uključivanja u ul...., skretanjem ulijevo, dalje kretanje nastavi u pravcu centra grada, prednjim lijevim točkom prešao preko lijeve noge pješakinje B.- K. D. koja je kritičnom prilikom noseći torbu izmedu sebe i kćerke, prelazila kolovoz ul.... od desne prema lijevoj strani.Proizilazi da je pješakinja, zajedno sa kćerkom, prelaženje kolovoza vršila nepropisno, neobazrivo i neoprezno.S druge strane na preglednoj raskrsnici ulica i vozač putničkog vozila Audi, okrivljeni R. R. je jednostavnim osmatranjem lako mogao da uoči pješakinje kako prelaze kolovoz ulice od desne prema lijevoj strani , pa je preduzimanjem radnje postepenog usporavanja, a po potrebi i radnje potpunog zaustavljanja vozila i propuštanja pješakinja da prodju, ili upotrebom zvučnog signala upozorenja, kako bi pješakinje prestale sa daljim kretanjem preko kolovoza i propustile ga da prodje, sklonile se potpuno sa kolovoza, čime bi nezgoda bila izbjegnuta, pa je propuštanjem takvih mogućnosti koje su bile posledica nepažnje, pogrešne procjene ili drugih subjektivnih razloga, vozač Audija načinio propuste koji se smatraju razlozima uzročno vezanim za nastanak saobraćajne nezgode.Utvrdjeno je takodje, da brzina kretanja vozila okrivljenog u trenutku kontakta sa oštećenom prilikom uključivanja sa sporedne na glavnu ulicu, nije bila veća od 15 km/h

 Nalaz i mišljenje pomenutog vještaka sud je prihvatio cijeneći da je u dovoljnoj mjeri stručno obrazložen, od strane lica kompetentnog za davanje kvalitetnog nalaza i mišljenja.Iz istog se zaključuje da je okrivljeni načinio propuste uzročno vezane za nastanak nezgode, kao i sama oštećena B.- K. D..

   Iz izvještaja ljekara specijaliste Opšte bolnice u B. dr.B. D. br.... od 10.12.2010 godine i nalaza i mišljenja vještaka medicinske struke hirurga **dr.M. M.** datog u predmetu Ki.br.94/10 od 10.01.2010 godine, utvrdjeno je, da je kod oštećene B. D. konstatovana povreda u vidu bimaleolarnog preloma lijeve potkoljenice, zbog čega je zadržana na liječenju na hirurškom odeljenju, pri čemu se navedena povreda kvalifikuje kao teška tjelesna povreda koja je mogla nastati u saobraćajnom udesu, pri padu sa visine i sl.

 Ovaj nalaz i mišljenje za sud je prihvatljiv jer je po mišljenju suda dat stručno i savjesno, od strane hirurga sa dugogodišnjim iskustvom , pri čemu je nesporno da je teška tjelesna povreda kod oštećene posledica udara vozilom okrivljenog.

 Iz zapisnika o vanrednom tehničkom pregledu vozila od 26.11.2010 godine, za vozilo marke ,,Audi“ reg.oznaka BA ... proizilazi da je vozilo navedene marke kojim je kritičnog dana upravljao okrivljeni , ispravno.

   Iz zapisnika o ispitivanju alkohola u organizmu Uprave policije PJ B.od 20.11.2010 godine, proizilazi da kod okrivljenog R. R. nije konstatovano prisustvo alkohola u krvi , dok iz izvještaja Doma zdravlja u B. - biohemijske laboratorije od 29.11.2010 godine takodje proizilazi da dana 26.11.2010 godine ,kod R. R. nije konstatovano prisustvo alkohola .

Prednje dokaze sud je takodje prihvatio jer su izdati od strane ovlašćenih institucija, pri čemu je nesporno utvrdjeno da je kritičnog dana okrivljeni upravljao sa ispravnim vozilom i da nije bio pod dejstvom alkohola.

    Pravnom analizom naprijed utvrdjenog činjeničnog stanja, sud je našao da su u radnjama okrivljenog R. R. sadržana sva bitna obilježja bića krivičnog djela teška djela protiv bezbjednosti javnog saobraćaja iz čl.348.st.3.u vezi čl.339.st.3.u vezi st.1.KZCG.U toku krivičnog postupka izvedenim dokazima utvrdjeno je kao nesporno da je dana 26.11.2010 godine, oko 11,30 časova, u B., okrivljeni R.R. ugrozio javni saobraćaj i doveo u opasnost život i tijelo ljudi, na način što  upravljajući p.m.v. marke ,,Audi“ reg.oznaka BA ... iz pravca buvlje pijace  ka ul. ..., pri uključivanju u ..., nije obratio pažnju na pješake koji se nalaze na kolovozu, usled čega je prednjim dijelom vozila kontaktirao pješaka- oštećenu B.- K. D. koja je prelazila kolovoz sa desne na lijevu stranu, sa svojom kćerkom K. J., gledano iz pravca kretanja vozila okrivljenog , koja je  usled toga pala a zatim prednjim lijevim točkom prešao preko lijeve noge oštećene, kojom prilikom je oštećena B. - K. D. zadobila tešku tjelesnu povredu u vidu bimaleolarnog preloma lijeve potkoljenice. Okrivljeni se u konkretnoj saobraćajnoj situaciji nije pridržavao odredbe čl.13 ZOBS-a na putevima koja nalaže vozaču da je dužan da obrati pažnju na pješake koji se nalaze na kolovozu ili stupaju na kolovoz, već  upravljajući vozilom iz ... sa namjerom da se uključi u ... i nastavi kretanje u pravcu centra grada, nije obratio pažnuju na pješake oštećenu B.- K. D. i njenu kćerku J. koje su prelazile kolovoz sa desne na lijevu stranu, gledano iz pravca kretanja njegovog vozila , kojom prilikom je prednjim dijelom vozila kontaktirao oštećenu, usled čega je ona pala i prednjim lijevim točkom prešao preko lijeve noge oštećene, pa njegovi propusti stoje u uzročnoj vezi u krivično pravnom smislu sa nastalom posledicom ugrožavanjem javnog saobraćaja.Utvrdjeno je takodje, da je i oštećena B.- K. D. sa kćerkom J. vršila prelaženje kolovoza od desne prema lijevoj strani u zoni raskrsnice ulica, na mjestu na kome nije bilo objeleženog pješačkog prelaza i u blizini nailazećeg vozila okrivljenog, koga je lako mogla da uoči, pri čemu je takvim ponašanjem u konkretnoj saobraćajnoj situaciji načinila propuste koji se takodje smatraju razlozima uzročno vezanim za nastanak nezgode.Oštećena je kritičnom prilikom zadobila tešku tjelesnu povredu u vidu bimaleolarnog preloma lijeve potkoljenice, što proizilazi iz medicinske dokumentacije i nalaza i mišljenja vještaka medicinske struke –hirurga dr.M. M..  
        Djelujući na opisani način okrivljeni je postupao iz nehata kako u pogledu osnovnog djela i posledice koja proizilazi iz ovog djela- ugrožavanje bezbjednosti javnog saobraćaja sa dovodjenjem u opasnost života i tijela ljudi, tako i u odnosu na teži tj. kvalifikovani oblik djela i posledicu - tešku tjelesnu povredu oštećene B.- K. D..Okrivljeni je bio svjestan da je dužan da obrati pažnju na pješake koji se nalaze na kolovozu ili stupaju na kolovoz, ali je i pored takve svijesti vršio uključivanje iz pravca ... u ... ne obrativši pažnju na pješake koji se nalaze na kolovozu, olako držeći da do posledica u vidu ugrožavanja javnog saobraćaja i izazivanja opasnosti za život i tijelo ljudi neće doći, što znači da je u odnosu na ovu posledicu postupao iz nehata.Što se tiče teže posledice, teške tjelesne povrede oštećene, takodje je nesporno da njeno nastupanje nije bilo obuhvaćeno umišljajem okrivljenog, već da je i ova , kao i prva posledica rezultat svjesnog nehata kod okrivljenog.

   Prilikom odlučivanja o izboru vrste i visine krivične sankcije koju u konkretnom slučaju treba primjeniti prema okrivljenom, sud je cijenio sve okolnosti u smislu čl.42.KZCG. Tako je od olakšavajućih okolnosti na strani okrivljenog sud cijenio i uzeo u obzir da je porodičan čovjek, otac troje djece, koji do sada nije osudjivan kao počinilac krivičnih djela, te da se oštečćena nije pridružila krivičnom gonjenju.Otežavajućih okolnosti na strani okrivljenog nije bilo, pa mu je sud na osnovu čl.53. i 54.KZCG utvrdio kaznu zatvora u trajanju od 6 mjeseci i istovremeno odredio da se ista neće izvršiti ako okrivljeni za vrijeme od jedne godine od dana pravosnažnosti presude ne učini novo krivično djelo.Imajući posebno u vidu činjenicu da je okrivljeni otac troje djece, neosudjivan, te da bi izricanje efektivne kazne zatvora negativno uticalo ne samo na njegov život, već i život njegove porodice, sud je uvjerenja da će se i uslovnom osudom, kao mjerom upozorenja, uz prijetnju kaznom u okviru opšte svrhe izricanja krivičnih sankcija predvidjenih čl.4.st.2.KZCG postići svrha uslovne osude iz čl.52 istog Zakona i da će ovako odmjerena uslovna osuda predstavljati dovoljnu opomenu za okrivljenog i na njega uticati da ubuduće ne vrši krivična djela.

Odluka o troškovima krivičnog postupka zasnovana je na odredbi čl.202.st.1.ZKP-a i predstavlja izdatke koje je sud imao za vještake saobraćajne i medicinske struke , dok je paušalni iznos odmjeren sobzirom na složenost i trajanje krivičnog postupka, te imovno stanje okrivljenog, shodno čl.199.st.3.ZKP-a.

       Imovinsko pravnog zahtjeva za naknadu štete nije bilo.

      Sa iznijetih razloga odlučeno je kao u izreci presude.


                                                 OSNOVNI SUD U BERANAMA  
                                                       Dana 09.04.2011 godine

ZAPISNIČAR                                                        Predsjednik
vijeća- sudija
Dušanka Sekulić                                                    Dubravka
Popović  
PRAVNA POUKA
Protiv ove presude nezadovoljna
Stranka ima pravo žalbe Višem sudu
U B.Polju u roku od 15 dana od dana
Prijema iste, a preko ovog suda.  