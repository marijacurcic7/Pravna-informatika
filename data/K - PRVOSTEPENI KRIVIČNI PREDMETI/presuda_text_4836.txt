OSNOVNI SUD U BERANAMA
K. br. 94/11 
U IME NARODA
       Osnovni sud u Beranama, kao prvostepeni krivični, po sudiji Milovanu Spasoviću, kao sudiji pojedincu, uz sudjelovanje zapisničara Momirke Fatić, u krivičnom predmetu protiv okrivljenog O. R., iz B., zbog krivičnog djela protivpravno priključenje gradilišta na tehničku infrastrukturu iz čl.326.b KZ CG, po optužnom predlogu ODT-a u Beranama Kt.br. 292/2010 od 05.03.2011.godine, nakon održanog usmenog, glavnog i javnog pretresa, u prisustvu Zamjenika ODT-a u Beranama Popović Dragoljuba, predstavnika oštećene E. B. dip. pravnika K. B., okrivljenog O.R.,  donio je i javno objavio  dana  27.05.2011. godine,

P R E S U D U
      Okrivljeni **O. R.,** od oca N., majke D., rođene Š., rođenog ...godine u B., sa prebivalištem u Ul."..." br...., državljanin CG, radnik, oženjen, otac dvoje djece, pismen, završio SSS, siromašnog imovnog stanja, osuđivan presudom Osnovnog suda K.br.... 08.05.1991.godine,   za krivično djelo iz čl.221.st.3. KZ CG kazna tri mjeseca zatvora uslovno jedna godina.

OSLOBAĐA SE OD OPTUŽBE
Da je : 
      Neutvrđenog dana februara mjeseca 2010 godine, protivno odredbi čl.75. Zakona o uređenju prostora i izgradnji objekata ( Sl.list br.51./2008) u kući lociranoj u Ul."..." u B., suprotno izdatoj  građevinskoj dozvoli bez saglasnosti oštećene E. B., priključio se na tehničku infrastrukturu-elektroenergetsku mrežu, sprat stambenog objekta, na način što je izvršio podvajanje struje, tako da je na drugom spratu postavio brojilo marke "Iskra" T22CD, fab.br. ..., koje je nezavisno mjerilo potrošnju električne energije.

      \- Čime bi izvršio  krivično djelo  protivpravno priključenje gradilišta na tehničku infrastrukturu iz čl.326.b KZ CG.

P O Š T O    nije dokazano  da je optuženi izvršio krivično djelo za koje
je optužen u smislu  čl.363.st.1.tač.3. ZKP-a.  
      Troškova krivičnog postupka nije bilo.

      Imovinsko-pravnog zahtjeva za naknadu štete nije bilo.

O b r a z l o ž e nj e
      Osnovno državno tužilaštvo  u Beranama je optužnim predlogom Kt. br. 292/2010 od 05.03.2011.godine, optužilo O. R., zbog djela protivpravno priključenje gradilišta na tehničku infrastrukturu iz čl.326.b KZ CG.

      Na glavnom pretresu od 27.05.2011. godine, Zamjenik ODT-a u Beranama Popović Dragoljub, u završnoj riječi je izjavio, da ostaje  pri podnijetom optužnom predlogu ODT-a u Beranama Kt. br. 292/2010 od 05.03.2011.godine, protiv optuženog O. R., zbog krivičnog djela protivpravno priključenje gradilišta na tehničku infrastrukturu iz čl. 326. b KZ CG, s tim što je isti precizirao u pogledu  činjeničnog opisa kako to stoji u izreci presude, pa je predložio sudu da okrivljenog oglasi krivim i osudi na kaznu po Zakonu.

       Predstavnik oštećene E. B. dip.pravnik K. B., u završnoj riječi je izjavio da se pridružuje krivičnom gonjenju protiv okrivljenog, a ne postavlja imovinsko-pravni zahtjev za naknadu štete.

      Izjašnjavajući se o navodima iz optužnog predloga ODT-a u Beranama, okrivljeni **O. R.,** je tokom postupka u svojoj odbrani naveo: da živi na gornjem spratu   porodične kuće svog oca O. N., zajedno sa suprugom i dvoje djece, a koja kuća se nalazi u Ul."..." u B.,dok mu otac živi na donjem spratu kuće. Te da je tačno  da je izvršio odvajanje distributivnog brojila na način što je sa distributivnog brojila koje se nalazi u prizemlju kuće, a koje distributivno brojilo se vodi na ime njegovog oca O. N., kablom priključio brojilo na spratu kuće, tako da je utrošak električne energije mjeren i potrošnja sa gornjeg sprata kuće je evidentirana na distributivnom brojilu njegovog oca O. N., te da su  prispjele račune  plaćali koliko bi ko potrošio električne energije. Dalje je naveo da je tačno da su radnici Elektrodistribucije B. dolazili kod njega kući 16.02.2010.godine, i na gornjem spratu kuće gdje živi isključili distributivno brojilo koje je bio postavio i plombirali plombom br.21. Te da je u ime svog oca O. N. podnio zahtjev Elektrodistribuciji B. za izdavanje elektro energetske saglasnosti u trećem mjesecu 2010.godine, te od iste i dobio rješenje o izdavanju elektro-energetske saglasnosti 23.03.2010.godine, te da su dana 07.04.2010.godine, radnici E. B. došli kod njega kući na gornjem spratu gdje živi, sačinili zapisnik i saopštili mu da brojilo nije prijavljeno,  da pođe u E. B. i da isto evidentira,  što je i uradio i brojilo je evidentirano dana 17.04.2010.godine, te prvi račun za utrošenu električnu energiju,a koji mu je prispio dana 31.05.2010.godine, u cjelosti izmirio. Takođe je istakao da se oba brojila vode na ime njegovog oca O. N., te da su  i nakon toga  radnici E. B. došli ponovo kod njega kući i saopštili mu da brojilo mora da izmjesti iz hodnika kuće i isto ugradi na vanjski zid kuće, a što su i uradili u aprilu 2010.godine. U završnoj riječi je izjavio da je tačno da je sa prvog sprata kuće podvojio brojilo i isto postavio na drugom spratu kuće bez saglasnosti, da bi kasnije tačnije dana 23.03.2010.godine, dobio rješenje E. B. o saglasnosti i po tom rješenje postupio.

      Radi  pravilnog i zakonitog presuđenja ove  krivično-pravne stvari, sud je u dokaznom postupku, na glavnom pretresu, izveo sledeće dokaze: saslušao svjedoke Č. T. i M. M.; izvršio uvid u zapisnik o kontroli mjernog mjesta E. B. br.14. od 16.02.2010.godine; izvršio uvid u zahtjev za izdavanje elektro-energetske saglasnosti podnijet E. AD N. B. br....53;izvršio uvid u rješenje E. AD N. B. br.... o izdavanju elektro-energetske saglasnosti od 23.03.2010.godine; izvršio uvid u račun E. C. G. AD N. snadbijevanje B. od 31.05.2010.godine; izvršio uvid u list nepokretnosti br.....KO B., Opština B.,  izvršio uvid izvod iz kaznene evidencije za okrivljenog.

      Nakon sprovedenog dokaznog postupka, cijeneći navode optužbe, odbranu okrivljenog, te izvedene pobrojane dokaze cijeneći ih u smislu čl. 17. i 360. ZKP-a, a dovodeći ih u vezu jedne sa drugim sud je stao na stanovište da  činjenice iz činjeničnog opisa izreke presude nijesu dokazane pa je optuženog O. R. za krivično djelo protivpravno priključenje gradilišta na tehničku infrastrukturu iz čl. 326.b. KZ CG, odlobodio od optužbe na osnovu čl. 363. st.1. tač3. ZKP-a.

       Iz iskaza svjedoka **M. M.,** je utvrđeno da je kao radnik Elektrodistribucije B. zajedno sa kolegom Č. T. po nalogu E. B., pošao u kontrolu potrošača električne energije u ul."..." i u kući O. N. na drugom spratu zatekao električno brojilo koje je uredno mjerilo utrošenu električnu energiju, a   koje nije bilo plombirano od strane E., sačinio zapisnik o kontroli mjernog mjesta, a koji je potpisala supruga O. R. koja je istakla da zajedno sa suprugom živi na gornjem spratu kuće i zapisnik predali nadležnoj službi E. B.. Takođe je naveo da su brojilo isključili i plombirali plombicangama br.21, a to je bilo negdje u februaru mjesecu 2010.godine.

      Iz iskaza svjedoka **Č. T.,** je utvrđeno da je negdje u februaru mjesecu 2010.godine, kao radnik E. B. zajedno sa kolegom M. M. po nalogu E. B., pošao u kuću O. N. i na spratu kuće gdje živi O. R. i njegova supruga zatekao distributivno brojilo koje je bilo pod naponom i koje je mjerilo električnu energiju, ali isto nije bilo plombirano i isto se nije vodilo u evendenciji E. B., isto brojilo su isključili i plombirali plombicangama br.21, i o tom sačinili zapisnik o kontroli mjernog mjesta, a koji zapisnik je potpisala supruga O. R. i isti predali nadležnoj službi El. B..

       Uvidom u zapisnik o kontroli mjernog mjesta  E. C. G. AD N. E. B. br.14. od 16.02.2010.godine, koji je sačinjen od strane ovlašćenih lica E. B. M. M. i Č. T., je  utvrđeno da se  potrošač ne nalazi  u bazi podataka i isti je isključen na brojilu i plombiran plombom br.21.

       Uvidom u zahtjev za izdavanje  elektro-energetske saglasnosti podnijet E. AD N. B. br.... od 23.03.2010.godine, se vidi da je O. R. podnio  zahtjev za izdavanje elektro-energetske saglasnosti E. B. od strane podnosioca zahtjeva O. N. i O. R..

       Uvidom u rješenje E. AD N. B. br....od 26.03.2010.godine o izdavanju elektro-energetske saglasnosti, je utvrđeno da je EPCG AD N. FC S. P. usvojila zahtjev O. N., iz B. i izdala elektro-energetsku saglasnost za stambeni objekat u B..

      Uvidom u račun E. C. G. AD N. snadbijevanje B. od 31.05.2010.godine, je utvrđeno da je račun o potrošnji električne energije na spratu kuće  brojilo br. ...plaćen u iznosu od 80, 16 eura i to dana 16.06.2010.godine.

      Uvidom u list nepokretnosti br.....KO ... je utvrđeno da je  vlasnik porodične stambene zgrade u ul."..." O. N., te da je ista sagrađena 1964.godine.

      Cijeneći nesporne činjenice u ovoj krivično pravnoj stvari, i sve izvedene dokaze sud je nesumnjivo došao do zaključka da optuženi nije izvršio krivično djelo protivpravno priključenje gradilišta na tehničku infrastrukturu iz čl. 326. b KZ CG. Da bi postojalo krivično djelo protivpravno priključenje gradilišta na tehničku infrastrukturu neophodno je da se neko protivno propisima o izgradnji objekta, planiranju i uređenju prostora priključi ili dozvoli da se na tehničku infrastrukturu (elektro-energetsku,vodovodnu, kanalizacionu i putnu), priključi gradilištu,objektu u izgradnji ili građevinskom objektu za koji nije izdata građevinska dozvola, što u konkretnom slučaju nije utvrđeno da je optuženi O. R. priključio gradilište, niti građevinski objekt za koji nije izdata građevinska dozvola, već izvršio podvajanje distributivnog brojila sa prvog sprata kuće gdje mu živi otac O. N. na gornji sprat kuće gdje živi zajedno sa suprugom i dvoje djece, te da je kuća izgrađena 1964.godine, a što je utvrđeno iz lista nepokretnosti br.1083. Uprave za nekretnine Područne jedinice B. br.11-956-1-187/2010 od 19.02.2010.godine. Dalje je utvrđeno da je utrošak električne energije uredno mjeren, a što se vidi kako iz odbrane optuženog, tako i iz iskaza svjedoka radnika El. B. M. M. i Č. T., a koji utrošak električne energije je optuženi i platio, a što je utvrđeno iz računa EPCG S. B. br.05-2010 od 31.05.2010.godine. Takođe je utvrđeno da je za podvajanje distributivnih brojila optuženi podnio zahtjev za izdavanje elektro energetske saglasnosti dana 23.03.2010.godine El. C. G. AD N., da bi mu rješenjem EPCG AD N. FC D. P. br.... od 26.03.2010.godine usvojila zahtjev i izdala energo-energetsku saglasnost za objekt stambeni u B., a po kojem rješenju je optuženi i postupio.

      Imajući u vidu ovako utvrđeno činjenično stanje, sud je optuženog O. R. oslobodio od optužbe zbog krivičnog djela protivpravno priključenje gradilišta na tehničku infrastrukturu iz čl. 326. b KZ CG, jer radnja ovog krivičnog djela je određena tako da krivično djelo čini onaj ko se protivno propisima o izgradnji objekta, planiranju i uređenju prostora priključi gradilište, objekt u izgradnji ili građevinski objekat za koji nije izdata građevinska dozvola, a kada se pri tom ima u vidu da je porodična kuća vlasništvo O. N. sagrađena 1964.godine, a što je utvrđeno iz lista nepokretnosti br.1083. Uprave za nekretnine Područne jedinice B. od 19.02.2010.godine, proizilazi da navodi optužbe u pogledu krivice optuženog O. R. nijesu dokazani, sud je na osnovu čl. 363. st.1. tač.3. ZKP-a optuženog oslobodio od optužbe da je počinio krivično djelo protivopravno priključenje gradilišta na tehničku infrastrukturu iz čl. 326 b KZ CG.

      Troškova krivičnog postupka nije bilo.

      Imovinsko-pravnog zahtjeva za naknadu štete nije bilo.

      Sa  iznijetih razloga odlučeno je kao u izreci ove  presude.

OSNOVNI SUD U BERANAMA
Dana 27.05.2011. god.
ZAPISNIČAR
S U D I J A,                                        
Momirka Fatić
MILOVAN SPASOVIĆ  
PRAVNA POUKA:
Protiv ove presude nezadovoljna stranka ima
pravo žalbe u roku od 8 dana od dana prijema
iste, preko ovog suda Višem sudu u B.Polju.  