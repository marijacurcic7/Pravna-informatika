OSNOVNI SUD U BERANAMA
K.br. 108/11 
U IME NARODA
Osnovni sud u Beranama, kao prvostepeni krivični, po sudiji pojedincu Ani
Kenjić- Djukić, uz sudjelovanje zapisničara Marine Obadović, u krivičnom
predmetu protiv okrivljenog D. Č. , iz B., zbog krivičnog djela  krađa iz
čl. 239 st. 1 KZ, po optužnom predlogu Osnovnog državnog tužilaštva u Beranama
Kt.br.12/11 od 17.03.2011. godine, nakon održanog javnog i glavnog pretresa, u
prisustvu okrivljenog, a u odsustvu uredno pozvanih ODT-a u Beranama i
ovlašćenog predstavnika oštećenog T-Coma, donio je i javno objavio dana
02.06.2011.godine  
P R E S U D U
Okrivljeni D. Č., JMBG ..., od oca M. i majke S., rođene V., rođen
...godine u A., sa prebivalištem u Ul."...“ Zgrada ..., opština B.,
državljanin CG, pismen, završio SSS, nezaposlen, neoženjen,  srednjeg imovnog
stanja, osuđivan presudama Osnovnog suda u Beranama K.... od 11.07.1997.
godine zbog krivičnog djela iz čl. 36 st. 2 KZ RCG na kaznu zatvora u trajanju
od 10 mjeseci, K.br.... zbog krivičnog djela iz čl.144 st.1 KZ RCG od
12.12.1997 godine, na kaznu zatvora u trajanju od 5 mjeseci uslovno za jednu
godinu, K.br.... od 06.03.1998. godine zbog krivičnog djela iz čl.136 st.1 KZ
RCG na novčanu kaznu u iznosu od 200 dinara, K.br.... od 05.04.2004.godine
zbog krivičnog djela iz čl. 136 st.2 KZ RCG na kaznu zatvora u trajanju od 60
dana, K.br.... od 24.04.2006. godine zbog krivičnog djela iz  čl.210/1 KZ RCG
na kaznu zatvora u trajanju od 4 mjeseca uslovno za jednu godinu, Osnovnog
suda u Podgorici K.br.... od 23.06.2008. godine zbog krivičnog djela iz
čl.240/1 KZ RCG na kaznu zatvora u trajanju od 3 mjeseca i Osnovnog suda u
Beranama K.br.... od 07.05.2008.godine zbog krivičnog djela  iz čl.324 st.2 KZ
na kaznu zatvora u trajanju od 45 dana  
OSLOBAĐA SE OD OPTUŽBE
Da je:  
U toku noći 29/30 decembra 2010. godine, u selu T., opština A., u namjeri da
sebi pribavi protivpravnu imovinsku korist, oduzeo tuđu pokretnu stvar –
150 m telefonskog kabla, vlasništvo oštećenog "T-Com", u vrijednosti od 135,00
€,  
- čime bi izvršio krivično djelo krađa iz čl. 239 st. 1 Krivičnog zakonika.  
- Pošto nije dokazano da je izvršio krivično djelo, koje mu je optužnim
predlogom stavljeno na teret, na osnovu čl. 363 tač. 3 ZKP-a  
Troškovi krivičnog postupka padaju na teret budžetskih sredstava ovoga suda na
osnovu čl. 202 st.3 ZKP-a.  
Oštećeni "T-Com", radi ostvarivanja imovinsko pravnog zahtjeva za naknadu
štete, na osnovu  čl. 212 st. 3 ZKP-a, upućuje se na parnicu.  
O b r a z l o ž e nj e
Osnovno državno tužilaštvo u Beranama, podnijelo je optužni predlog
Kt.br.12/11 od 17.03.2011.godine, protiv D. Č., iz  B., zbog krivičnog djela
krađa iz čl. 239 st. 1 KZ. Zastupnik javne optužbe, ODT u Beranama, nije
pristupio na glavni pretres od 02.06.2011.godine, a uredno je pozvan, pa je
sud isti održao i zaključio u njegovom odsustvu, na osnovu čl. 453 st.1 ZKP-a.  
Okrivljeni D. Č., u svojoj odbrani datoj tokom postupka negirao je
izvršenje krivičnog djela i istakao da je bio na izdržavanju kazne zatvora u
B. P. sve do 15.12.2010. godine i nakon toga došao u B. i boravio u stanu svog
brata D., koji živi u ul. .... Od jula mjeseca nije bio u njihovoj zajedničkoj
kući u selu T.. Inače, to nije samo njegova kuća, već i kuća njegovog brata.
Prije oko mjesec dana pozvala ga je policija iz A. i to putem telefona i
saopštili mu da je neko skidao telefonsko kablo i da ga je palio u šumi u
blizini njihove kuće. Istakao je da sa tim nema ništa, jer nije ni bio u selu
T., što mogu da potvrde i svi građani toga sela da ga niko nije vidio, niti u
selu, niti u blizini kuće. Nije  išao do kuće ni  nakon što mu je policija to
saopštila, jer su mu rekli da je ostao dio žice u blizini kuće, da je ista
paljena, pa iz tog razloga nije ni otišao kući, u kojoj sada niko ne živi.
Smatra da je sve to neko izmislio, kako bi njemu napakostio. Na pretresu je
dodao da je kuća, koju posjeduju u T. vlasništvo njegovih stričeva, koji žive
u inostranstvu i njegovog pokojnog oca, iza kojeg su ostali on i njegov brat.
Njih dvojica koriste tu kuću i imaju ključeve od iste. Na podrumu postoji
katanac, ali je podrum prazan, tako da ga ne zaključavaju. U završnoj riječi,
negirao je izvršenje krivičnog djela i tražio da ga sud oslobodi odgovornosti.  
Radi pravilnog i zakonitog presuđenja ove krivično pravne stvari, sud je na
glavnom pretresu, u dokaznom postupku, izveo sledeće dokaze: saslušao svjedoke
V. D., B. R., M. L., R. K. i D. Č., pročitao nalaz i mišljenje stalnog sudskog
vještaka ekonomske struke, dipl.ecc S. O. dat pred istražnim sudijom dana
09.03.2011. godine, akt ZIKS-a Zatvor B. P. ZBK-K-... od 10.05.2011.godine,
izvršio uvid u fotodokumentaciju UP PJ B. 03/3 – 340 od 31.12.2010. godine i
pročitao izvod iz kaznene evidencije za okrivljenog.  
Nakon sprovedenog dokaznog postupka, cijeneći navode optužbe, odbranu
okrivljenog, te izvedene pobrojane dokaze, u smislu člana 17 i 360 ZKP-a, a
dovodeći ih u vezu jedne sa drugim, sud je stao na stanovište, da činjenice iz
činjeničnog opisa izreke presude, nijesu dokazane, pa je okrivljenog D.Č.,
oslobodio od optužbe, usled nedostatka dokaza, na osnovu čl. 363 tač. 3 ZKP-a.
Naime, na osnovu izvedenih dokaza tokom postupka, sud nije mogao sa sigurnošću
izvesti zaključak, da je dokazano da je okrivljeni oduzeo telefonsko kablo,
vlasništvo oštećenog T Com-a, jer isti nije zatečen kako oduzima kablo, nije
bilo očevidaca događaja, ni tragova koji bi bez sumnje upućivali na to, kuća u
kojoj je kablo nađeno nije njegovo isključivo vlasništvo i u njoj okrivljeni
ne živi i rijetko dolazi kako je to svjedok potvrdio M. L., tako da bi se
zaključak da je okrivljeni izvršio krivično djelo, po mišljenju suda zasnivao
na predpostavci.  
Tako je na osnovu iskaza svjedoka V.D. utvrđeno, da nakon što ga je
kordinator T-Coma za sjever Crne Gore, R.Š., obavijestio da je u selu T.
nestala izvjesna količina telefonskog kabla, otišao je na teren zajedno sa
kolegom B. R. i tom prilikom su utvrdili da je na dva mjesta, u dva pravca,
došlo do nestanka telefonskog kabla TK 33 - 5 x 4 x 06, u jednom pravcu u
dužini od 150m, koji se nalazi na vrhu sela, udaljen više kilometara, a od
drugog mjesta, koje se nalazi u blizini kuća L., negdje u ukupnoj dužini oko
400m. Nakon što su utvrdili količinu kabla, neki dan prije Nove godine,
poslije toga ih je pozvao inspektor u A., kojom prilikom im je pokazao neko
spaljeno kablo. Prepoznali su da se radi o kablu, koje je vlasništvo oštećenog
T-Coma. Istakao je da ne poznaje D. Č. i u vezi njega mu ništa nije poznato.  
Navode ovog svjedoka potvrdio je i svjedok B. R. , koji je istakao da je
zajedno sa kolegom D., nakon što su dobili zadatak kordinatora T Coma-a Š.,
otišao u selo T., gdje su vršili obilazak mreže u donjem dijelu sela, na
udaljenosti od oko 500 m od njih i utvrdio i to bez mjerenja, od oka, da je
nestalo oko 150 m telefonskog kabla. Ne zna koliko je u drugom dijelu sela
nestalo kabla, jer nije bio prisutan. Istakao je da ne poznaje D. Č. i nije mu
poznato ko je izvršio oduzimanje kabla.  
Sud je prihvatio iskaze prednjih svjedoka, međutim, isti nijesu očevici
događaja, te nijesu u tom dijelu mogli bliže da se izjasne.  
Na osnovu iskaza svjedoka M. L., utvrđeno da živi u T. i da on   i još
šest porodice koriste telefonsko kablo, koje vodi do njegove kuće, a jedan ili
dva dana prije nove 2011. godine, kada je išao do nekog rođaka, primijetio je
da je posječeno telefonsko kablo i da je isto odnešeno. Nakon što se vratio,
utvrdio je da je neko izvršio kidanje telefonskog kabla, ne zna u kojoj
dužini, ali nedostaje kablo koje se nalazi u dužini od četiri telefonska
stuba. Slučaj je prijavio policiji sa fiksnog telefona svog komšije i nakon
toga im pokazao stubove sa kojih je kablo odnešeno. Ne zna ko je izvršio
kidanje i oduzimanje tog kabla. Poznaje D. Č. i zna da isti živi u B. zadnjih
nekoliko godina, u njihovu zajedničku kuću niko niti dolazi, niti živi. Nije
ga duže vremena vidio, niti u T., niti u blizini kuće, čak okrivlejni ne
dolazi ni na zadušnice roditeljima. Ne sumnja niti u njega, niti u bilo koje
drugo lice. Naglasio je da su u zadnje vrijeme učestale krađe u T., kako šume,
tako i svega ostalog.  
Iz iskaza D. Č. je utvrđeno, da se njegov brat D. Č., u toku 2010. godine
nalazio na izdržavanju kazne zatvora u B. P. i izašao je polovinom decembra
mjeseca. Garantuje da od izlaska iz zatvora isti nije dugo vremena išao u selo
T., te da sigurno nije išao ni u periodu za koji se tereti optužbom, a to je u
noći 29/30.12.2010.godine, već tvrdi da se nalazio kod njega na stanu. Naime,
oni su od njegovog izlaska iz zatvora samo jednom otišli na selo i to da daju
imanje jednom rođaku da radi i to prije mjesec ili mjesec i po dana. Kablo je
pronađeno u podrumu njihove kuće, ali u njoj godinama niko ne živi i ista je
zapuštena, ključ se nalazi iznad vrata i dostupan je svima, a podrum ne
zaključavaju, postoji katanac, ali se on samo stavlja na rezu. Kuća je
vlasništvo stričeva koji žive u inostranstvu i on i brat rijetko dolaze i kuću
u poslednje tri godine rijetko koriste.  
Sud je prihvatio iskaze ovih svjedoka, koji su potvrdili navode okrivljenog da
isti vrlo rijetko boravi u kući. Čak je svjedok D. Č. naveo da su od izlaska
okrivljenog iz zatvora samo jednom otišli u selo i to prije mjesec, mjesec  i
po dana.  
Svjedok R. K. , u svojoj izjavi je naveo da mu je što se tiče predmetnog
dogadjaja jedino poznato da je UP obaviještena da je u blizini kuće
okrivljenog paljeno telefonsko kablo, te iz tog razloga su izašli na lice
mjesta, pronašli mjesto gdje je paljeno kablo, gdje su se vidjeli otisci
stopala u snijegu, koje nije moguće bilo fiksirati. Vrata na podrumu kuće su
bila odškrinuta i unutra su pronašli jedan zamotuljak sajle koja nosi kablo.
Kuća, odnosno sprat je bila zaključana, nikoga nije bilo kod kuće, jedino su
podrumska vrata bila odškrinuta, a nije mu poznato čije je vlasništvo kuća.  
Uvidom u fotodokumentaciju , utvrđeno je da je kablo pronađeno u
podrumskim prostorijama, u kući koja se nalazi u selu T., da su te prostorije
zapuštene sa razbacanim stvarima.  
Sud je prihvatio iskaz prednjeg svjedoka i fotodokumentaciju, koji su nesporni
među strankama, ali na osnovu prednjih dokaza sud nije mogao sa sigurnošću
izvesti zaključak da je upravo okrivljeni oduzeo kablo i isto ostavio u
podrumu kuće.  
Vještačenjem putem vještaka ekonomske struke, dipl.ecc S. O., utvrđeno je
da je na dan izvršenja krivičnog djela tržišna vrijednost telefonskog kabla
tipa TK-33-5x4x06, dužine 150m iznosi 135,00 €, u koji iznos je uračunat porez
na dodatnu vrijednost, što je sud prihvatio.  
I z akta ZIKS-A Zatvor B.P. ZBK-K-... od 10.05.2011. godine utvrđeno je da
se okrivljeni u periodu od 20.07. do 15.12.2010. godine nalazio u Zatvoru u B.
P., koji je dokaz sud prihvatio.  
Na osnovu ovako utvrđenog činjeničnog stanja, sud nije mogao izvesti
zaključak, da je okrivljeni D. Č., izvršio krivično djelo krađa iz čl.239 st.1
KZ. Naime, na osnovu iskaza svjedoka V. D. i B. R., utvrđeno je da su isti,
nakon što su dobili zadatak od strane kordinatora T-Coma-a za sjever, da obiđu
teren u selu T., utvrdili da je nestalo oko 150 m telefonskog kabla. Takođe je
iz iskaza svjedoka M. L. utvrđeno, da je primijetio da je posječeno telefonsko
kablo i da je isto odneseno, da je slučaj prijavio policiji, ne zna ko je
izvršio kidanje i oduzimanje, a okrivljenog već duže vrijeme nije vidio, niti
u T., niti u blizini kuće i isti čak ne dolazi ni roditeljima na Zadušnice. Iz
iskaza D.Č. je utvrđeno, da okrivljeni od izlaska iz zatvora, dugo vremena
nije išao u T. i da se u noći 29/30.12.2010.godine nalazio kod njega u stanu.
Dakle, na osnovu iskza prednjih svjeodka, utvrđeno je da je kablo vlasnštvo T-
com-a nestalo, ali ni jedan svjedok nije potvrdio navode optužbe, da je
uptravo okrivljeni oduzeo ovo kablo, čak je svjedok M. L., koji je prijavio da
je kablo nestalo, istakao da okrivljeni vrlo rijetko dolazi u selo T. i da
živi u B.. Iz fotodokumentacije lica mjesta, utvrđeno je da je kablo nađeno u
podrrumu kuće u selu T., a svjedok R. K. je potvrdio da je sprat kuće bio
zaključan, a na podrumu, gdje su pronašli jedan zamotuljak sajle kabla, vrata
su bila odškrinuta. Pronašli su mjesto gdje je paljeno kablo, gdje su se
vidjeli otisci stopala u snijegu, koje nije moguće bilo fiksirati. Ni na
osnovu iskaza ovog svjedoka nije potvrđena teza optužbe, jer je svjedok naveo
da su nađeni tragovi stopala na snijegu, ali isti  nijesu mogli biti
fiksirani. Vještačenjem putem vještaka ekonomske struke utvrđeno je da
vrijednost oduzetog telefonskog kabla iznosi 135,00 €. Iz akta Uprave policije
je utvrđeno da se okrivljeni u periodu od 20.07. do 15.12.2010. godine nalazio
na izdržavanju kazne zatvora u B. P., što je sud prihvatio, ali je isti izašao
iz zatvora prije predmetnog događaja, iz čega sud ne može izvesti zaključak da
je i izvršio krivično djelo. Okrivljeni D. Č. negirao je izvršenje krivičnog
djela, koje mu je stavljeno na teret, navodeći da nije bio u selu, niti u
blizini kuće, što je sud prihvatio.  
Naime, na osnovu prednjeg činjeničnog utvrđenja, sud nije mogao izvesti
zaključak da je dokazano, da je predmetno kablo oduzeo okrivljeni. U
konkretnom slučaju nije bilo očevidaca događaja, tragovi stopala u snijegu na
mjestu gdje je kablo paljeno nijesu fiksirani, svjedok L. je potvrdio da
okrivljeni vrlo rijetko dolazi u selo, tako da sud nije mogao prihvatiti da je
teza optužbe dokazana. Kako ni jedan izvedeni dokaz nije potvrdio navode
optužbe, te bi se zaključak da je okrivljeni izvršio krivično djelo zasnivao
na predpostavci, to ga je na osnovu čl. 363 tač. 3 ZKP-a zbog nedostatka
dokaza, oslobodio od optužbe.  
Troškovi krivičnog postupka padaju na teret budžetskih sredstava ovoga suda na
osnovu čl. 202 st. 3 ZKP-a.  
Oštećeni "T-com", radi ostvarivanja imovinsko pravnog zahtjeva za naknadu
štete, na osnovu  čl. 212 st. 3 ZKP-a, upućuje se na parnicu.  
Sa izloženog odlučeno je kao u izreci presude.  
OSNOVNI SUD U BERANAMA
Dana 02.06.2011.godine.
Zapisničar,
S  U  D  I  JA
Marina Obadović
Ana Kenjić-Đukić 
PRAVNA POUKA:
Protiv ove presude, dozvoljena je žalba,
u roku do 8   ( osam ) dana, od dana prijema iste,
Višem sudu u B. Polju, a preko ovog suda.  