OSNOVNI SUD U BERANAMA
  K.br. 262/11 
U IME CRNE GORE
Osnovni sud u Beranama, kao prvostepeni krivični, po sudiji pojedincu Ani
Kenjić-Đukić, uz sudjelovanje zapisničara Marine Obadović, u krivičnom
predmetu protiv okrivljenog H. M., iz B., zbog krivičnog djela krađa iz
čl. 239 st. 1 KZ, po optužnom predlogu Osnovnog državnog tužilaštva u Beranama
Kt.br. 217/2011 od 23.08.2011. godine, nakon održanog glavnog i javnog
pretresa, u prisustvu zamjenika ODT-a Jadranke Mićović i okrivljenog, a u
odsustvu ovlašćenog predstavnika oštećene Uprave za šume Pljevlja - PJ Berane,
donio je i javno objavio dana 20.10.2011. godine  
P R E S U D U
Okrivljeni H. M. , JMBG ..., od oca O. i majke Dž., rođene B., rođen ...
godine u selu B., opština B., gdje je i stalno nastanjen, državljanin Crne
Gore, poljoprivrednik, oženjen, otac troje djece, pismen, završio SSS,
siromašnog  imovnog stanja, neosuđivan,  
K r i v    j e :
Što je:  
Dana 09.08.2011. godine u mjestu "...", opština B., oduzeo 6 ( šest ) čamovih
trupaca dužine 4 m, u ukupnoj količini od 1,83 m3, oštećene Uprave za šume
Pljevlja - PJ Berane, u vrijednosti od 36,60 eura, a sve u namjeri da njihovim
prisvajanjem sebi pribavi protivpravnu imovinsku korist,  
-čime je izvršio krivično djelo kradja iz čl. 239 st. 1 Krivičnog zakonika.  
-Pa mu sud za izvršeno krivično djelo, na osnovu navedenog zakonskog propisa, te primjenom člana 32, 36, 42, 52, 53 i 54 KZ-a, kao i primjenom člana 374 ZKP-a  
I z r i č e 
USLOVNU OSUDU
Kojom mu utvrđuje kaznu zatvora u trajanju od 30 ( trideset ) dana i
istovremeno određuje, da se ista neće izvršiti ako osuđeni za vrijeme od 1
(jedne) godine, po pravosnažnosti presude, ne učini novo krivično djelo.  
Okrivljeni se obavezuje, da plati sudu troškove krivičnog postupka, u iznosu
od 55,00 ( pedesetpet ) eura i paušal u iznosu od 30,00 (trideset) eura, u
roku od 15 dana, po pravosnažnosti presude, pod prijetnjom prinudnog
izvršenja.  
Okrivljeni se na osnovu čl. 239 st. 2 ZKP -a obavezuje da na ime imovinsko
pravnog zahtjeva za naknadu štete, isplati oštećenoj Upravi za šume Pljevlja-
PJ Berane, iznos od 36,60  eura, u roku od 15 dana, po pravosnažnosti presude,
pod prijetnjom prinudnog izvršenja.
O b r a z l o ž e nj e
Osnovno državno tužilaštvo u Beranama podnijelo je optužni predlog Kt. br.
217/11 od 23.08.2011. godine, protiv H. M. zbog krivičnog djela krađa iz čl.
239 st. 1 KZ-a. Zastupnik javne optužbe, zamjenik ODT-a Berane Jadranka
Mićović u završnoj riječi je precizirala optužni predlog u činjeničnom opisu,
tako da glasi da je:  
-Okrivljeni H. M. dana 09.08.2011. godine u mjestu "...", opština B., oduzeo 6 (šest) čamovih trupaca dužine 4 m i 14 (četrnaest) čamovih trupaca dužine od 1 m, u ukupnoj količini od 1,83 m 3, oštećene Uprave za šume Pljevlja - PJ Berane, u vrijednosti od 36,60 eura, a sve u namjeri da njihovim prisvajanjem sebi pribavi protivpravnu imovinsku korist.  
Pri ovako preciziranom optužnom predlogu ostala je u cjelosti ističući da je
teza istog u potpunosti dokazana kako priznanjem okrivljenog, tako i izvedenim
dokazima i predložila da mu sud izrekne uslovnu osudu kojom će mu utvrditi
kaznu zatvora u trajanju od 30 dana i istovremeno odrediti da se ista neće
izvršiti, ako okrivljeni u roku od jedne godine ne izvrši novo krivično djelo,
a to iz razloga jer se radi o licu koje nije osuđivano, siromašnog imovnog
stanja, kao i obzirom na visinu štete.  
Okrivljeni H. M. , u svojoj odbrani, datoj tokom postupka, priznao je
krivicu i naveo da je predmetnog dana iz šume u mjestu „...“ oduzeo građu, a
radilo se o izvali jednog drveta, koje je bilo trulo, a on je to drvo prerezao
u trupce i traktorom dotjerao kod stana u mjestu C. v.. Građa je bila slabog
kvaliteta, a istu je imao namjeru da koristi za ogrijev, jer je bukovu građu
teško isjeći tako da mu je najlakše da koristi čamovinu. Mislio je da će nakon
toga doći lugar da plati taksu za ogrijevno drvo kao što je ranije činio,
međutim, došla je policija i podnijeta je prijava protiv njega. U završnoj
riječi izrazio je žaljenje, istakao da se kaje i zamolio sud da ga što blaže
kazni.  
Radi pravilnog i zakonitog presuđivanja ove krivično pravne stvari, sud je na
glavnom pretresu, u dokaznom postupku, izveo sledeće dokaze:  
Saslušao svjedoka R. R., pročitao potvrdu Uprave policije PJ Berane o
privremeno oduzetim predmetima od 09.08.2011. godine, nalaz i mišljenje
stalnog sudskog vještaka dipl. ing. šumarstva P. K. i izvod iz KE za
okrivljenog.  
Nakon sprovedenog dokaznog postupka, cijeneći navode optužbe, odbranu
okrivljenog, te izvedene pobrojane dokaze, u smislu člana 16 i 370 ZKP-a, a
dovodeći ih u vezu jedne sa drugim, sud je stao na stanovište, da su činjenice
iz činjeničnog opisa izreke presude, u svemu dokazane i da je okrivljeni H. M.
izvršio krivično djelo, koje mu je optužnim predlogom ODT-a stavljeno na
teret, pa ga je oglasio krivim, jer nije bilo osnova koji bi isključivali
postojanje krivičnog djela i krivice okrivljenog. Pri tome, sud je prihvatio
priznanje okrivljenog, koje je potvrđeno izvedenim dokazima.  
Tako je na osnovu iskaza svjedoka R. R. utvrđeno, da je predmetnog dana,
dok se nalazio u B., obaviješten od strane granične policije, da je kod
okrivljenog nađena građa bez doznake. Dolaskom na lice mjesta, zatekao je
okrivljenog i pripadnike granične policije, kao i traktor natovaren sa 6
trupaca, koje je premjerio i utvrdio da je ukupna količina drvne mase 1,83 m3.
Okrivljeni mu je kazao da je tu građu uzeo iz državne šume i da potiče od
jednog drveta koje je bilo izvaljeno. On je sjutradan otišao u šumu gdje je
zatekao, ono što mu je kazao okrivljeni, a radilo se o izvaljenom dvostupom
stablu. Okrivljeni je jedan dio stabla ostavio u šumi, ukupna bruto masa je
bila 2,95 m3, a okrivljeni je otuđio 1,83 m3 građe, odnosno šest trupaca
dimenzija 4m x 40cm, 4m x 24 cm, 4 x 36 cm, 4m x 30 cm, 4m x 30 cm i 4m x 24
cm. Napomenuo je da na području "..." seljani koriste čamovu građu za ogrijev
usled nedostatka drugog drveta i plaćaju taksu Upravi za šume, a dozvoljava im
se da posijeku stara, protrula i izvaljena stabla, za ogrijev. Predmetni
trupci potiču od stabla koje je bilo izvaljeno iz žila, a dva do tri metra do
žilišta je bilo potpuno trulo i zbog toga je došlo do izvaljivanja. On je htio
da okrivljeni naknadno plati taksu, međutim, Uprava policije je protiv njega
podnijela prijavu. Na traktoru se nalazilo još nekoliko čokova koje je
okrivljeni pokupio kroz šumu iz doznake i bili su dužine ispod jednog metra,
pa ih nije ni premjeravao, a nijesu sječeni, već samo pokupljeni kroz šumu.  
Sud je iskaz prednjeg svjedoka u potpunosti prihvatio, jer je jasan i
uvjerljiv, te u potpunosti vjerodostojan.  
Takođe je na osnovu nalaza i mišljenja vještaka šumarske struke utvrđeno da
vrijednost predmetne građe, tj. šest trupaca jele, neto drvne mase 1,83 m3,
iznosi 36,60 eura.  
Sud je prihvatio nalaz i mišljenje vještaka šumarske struke, koji je dat
stručno i u skladu sa pravilima nauke i vještine.  
Iz potvrde o privremeno oduzetim predmetima proizilazi da je, od strane
službenika granične policije od okrivljenog oduzet traktor IMT 539 sa vučnom
prikolicom i oko 3 m3 čamove oble građe i to 20 komada trupaca različite
dimenzije i dužine, te da su oduzeti predmeti predati službenicima Ispostave
granične policije Berane.  
Sud prednji dokaz nije prihvatio, obzirom da potvrda ne sadrži tačne podatke o
količini oduzete gradje, sa prečnicima i dužinom trupaca, a u pogledu količine
precizno se izjasnio lugar, koji je čak naveo tačne dimenzije 6 oduzetih
trupaca.  
Pravnom analizom naprijed utvrđenog činjeničnog stanja, sud je našao, da su se
u opisanim radnjama okrivljenog H. M., stekla sva bitna obiležja krivičnog
djela krađa iz čl. 239 st.1 KZ. Tako je na osnovu iskaza svjedoka R. R.
utvrđeno da je predmetnog dana nakon što je obaviješten od strane granične
policije, izlaskom na lice mjesta, kod okrivljenog zatekao traktor natovaren
sa šest čamovih trupaca dimenzija 4m x 40cm, 4m x 24cm, 4m 36cm, 4m x 30cm, 4m
x 30cm i 4m x 24cm, čija je ukupna drvna masa 1,83 m3, a za koje mu je
okrivljeni kazao da potiču od jednog izvaljenog stabla iz državne šume.
Svjedok je napomenuo da na području „...“ seljani koriste čamovu građu za
ogrijev, kao i to da je među oduzetom građom bilo i još nekih čokova koje je
okrivljeni pokupio kroz šumu iz doznake, čija je dužina bila ispod jednog
metra pa ih nije ni premjeravao, a isti nijesu sječeni već samo pokupljeni
kroz šumu. Okrivljeni nije sporio da je oduzeo šest čamovih trupaca od
izvaljenog stabla iz državne šume, što je sud prihvatio, a pojasnio je da je
stablo bilo izvaljeno i protrulo. Vještačenjem putem stalnog sudskog vještaka
šumarske struke P. K. utvrđeno je da vrijednost šest oduzetih trupaca jele,
neto drvne mase 1,83 m3, iznosi 36,60 eura. Iz potvrde o privremeno oduzetim
predmetima proizilazi da je od okrivljenog oduzet traktor sa vučnom
prikolicom, natovaren sa oko 3 m3 čamove oble građe, odnosno 20 komada trupaca
različite dimenzije i dužine, međutim, svjedok R. R. je u svom iskazu
pojasnio, da je među oduzetim trupcima bilo i onih koji nijesu sječeni, već
pokupljeni kroz šumu iz doznake, čija je dužina bila ispod jednog metra, a
koje on nije premjerio, te sud potvrdu nije mogao prihvatiti, jer ne sadrži
tačan podatak o količini oduzete drvne mase, sa prečnicima i dužinom trupaca,
pa samim tim nije mogla biti ni vještačena. Iz tog razloga sud je upodobio
izreku presude utvrdjenom činjeničnom stanju, ne dirajući pri tom u objektivni
identitet optužbe i presude. Na osnovu prednjeg činjeničnog utvrđenja sud je
izveo nesumnjiv zaključak da je okrivljeni izvršio krivično djelo krađa iz čl.
239 st 1 KZ-a.  
Djelujući na opisani način, okrivljeni je postupao sa umišljajem, svjestan, da
oduzimanjem tuđe pokretne stvari – čamovih trupaca, vrši krivično djelo pa je
i pored takve svijesti, oduzeo iz državne šume šest čamovih trupaca vlasništvo
Uprave za šume – PJ B., čime je manifestovao htjenje za nastupanje zabranjene
posledice.  
Prilikom odlučivanja o vrsti i visini krivične sankcije, koju u konkretnom
slučaju treba primijeniti prema okrivljenom H. M., za izvršeno krivično djelo,
sud je imao u vidu sve okolnosti iz čl. 42 KZ-a. Tako je od olakšavajućih
okolnosti,  cijenio i uzeo u obzir da je porodičan čovjek, otac troje djece,
siromašnog imovnog stanja, do sada ne osuđivan, te da je priznao izvršenje
krivičnog djela. Sud je našao da u konkretnom slučaju ima uslova da se prema
učiniocu, koji je kriv, ne primijeni kazna, jer to nije nužno radi krivično
pravne zaštite, već da se može očekivati da će upozorenje uz prijetnju kaznom,
dovoljno uticati na učinioca da više ne vrši krivična djela, pa mu je na
osnovu člana 53 i 54 KZ-a utvrdio kaznu zatvora u trajanju od 30 (trideset)
dana i istovremeno odredio, da se ista neće izvršiti, ako osuđeni za vrijeme
od jedne godine, po pravosnažnosti presude ne izvrši novo krivično djelo. Sud
je uvjerenja, da je izrečena krivična sankcija, srazmjerna težini izvršenog
krivičnog djela i stepenu krivice okrivljenog, te da će se ovom mjerom
upozorenja, u okviru opšte svrhe izricanja krivičnih sankcija, propisane čl. 4
st. 2 KZ-a, postići svrha kažnjavanja propisana čl. 32 istog zakona i svrha
uslovne osude, propisana čl. 52 KZ-a. Osnovano se može očekivati da će
upozorenje, uz prijetnju kaznom, dovoljno uticati na okrivljenog da ubuduće ne
vrši krivična djela.  
Odluka o troškovima krivičnog postupka u iznosu od 55,00 (pedesetpet) eura,
zasnovana je na odredbi čl. 229 st 1 ZKP-a i predstavlja izdatke koje je sud
imao za naknadu vještaku šumarske struke, dok je paušalni iznos odmjeren
vodeći računa o trajanju i složenosti krivičnog postupka, te imovnom stanju
okrivljenog na osnovu čl. 226 st. 3 ZKP-a.  
Okrivljeni se na osnovu čl. 239 st. 2 ZKP -a obavezuje da na ime imovinsko
pravnog zahtjeva za naknadu štete, isplati oštećenoj Upravi za šume Pljevlja-
PJ Berane, iznos od 36,60  eura, u roku od 15 dana, po pravosnažnosti presude,
pod prijetnjom prinudnog izvršenja.  
Sa izloženog odlučeno je kao u izreci presude.  
OSNOVNI SUD U BERANAMA
Dana   20.10.2011. godine
Zapisničar,
S u d i j a,
Marina Obadović
Ana Kenjić-Djukić 
PRAVNA POUKA:
Protiv ove presude, dozvoljena je žalba,
u roku od 8 ( osam ) dana, od dana prijema iste,
Višem sudu u B. Polju, a preko ovog suda.  