OSNOVNI SUD U BERANAMA
K.br. 269 /11 
U IME CRNE GORE
Osnovni sud u Beranama, kao prvostepeni krivični, po sudiji pojedincu Ani
Kenjić- Đukić, uz sudjelovanje zapisničara Marine Obadović, u krivičnom
predmetu protiv okrivljenog Š. F. , iz B., zbog dva krivična djela laka
tjelesna povreda  iz čl. 152 st. 2 u vezi st.1 KZ, po optužnom predlogu
Osnovnog državnog tužilaštva u Beranama, Kt. br. 172/11 od 30.08.2011. godine,
nakon održanog glavnog i javnog pretresa, u prisustvu zamjenika ODT-a Jadranke
Mićović i okrivljenog, donio je i javno objavio dana 29.09.2011. godine,
P R E S U D U
Okrivljeni Š. F. , br. leg. raseljenog lica ..., od oca Dž. i majke A.,
rođene Ć., rođen ... godine u K., K., sa prebivalištem u naselju R. - R.,
opština B., državljanin S., nezaposlen, oženjen, otac četvoro djece, nepismen,
bez završene škole, siromašnog imovinskog stanja, neosuđivan,  
K r i v   j e : 
Što je:  
1. Dana 09.06.2011. godine, oko 01,30 časova, u naselju R. - R., opština B.,
lako tjelesno povrijedio oštećenog H.A., na način što ga je drvenom palicom,
sredstvom podobnim da tijelo teško povrijedi i zdravlje teško naruši, udario u
predjelu glave, nanijevši mu povredu u vidu nagnječno razderne rane veličine 4
cm u tjemenom dijelu sa lijeve strane.  
2. U isto vrijeme i na istom mjestu, kao pod tač. 1 izreke presude, lako
tjelesno povrijedio oštećenog Hoti Mentora, na način što ga je drvenom
palicom, sredstvom podobnim da tijelo teško povrijedi i zdravlje teško naruši
udario u predjelu ruke, nanijevši mu povredu u vidu razderotine veličine 0,5
cm u predjelu kažiprsta desne šake,  
- čime je izvršio dva krivična djela laka tjelesna povreda iz čl. 152 st.2 u
vezi st.1 Krivičnog zakonika,  
- Pa sud okrivljenom prethodno utvrđuje za dva krivična djela laka tjelesna
povreda iz čl. 152 st. 2 u vezi stava 1 Krivičnog zakonika, kazne zatvora u
trajanju od po 30 (trideset) dana,  
-te mu na osnovu navedenih zakonskih propisa, kao i primjenom čl. 32, 36, 42, 48, 52, 53 i 54 KZ i čl. 374 ZKP -a  
I z r i č e 
USLOVNU OSUDU
Kojom mu utvrđuje jedinstvenu kaznu zatvora u trajanju od 45 ( četrdesetpet )
dana i istovremeno određuje da se ista neće izvršiti, ako osuđeni za vrijeme
od 1 (jedne) godine, po pravosnažnosti presude, ne učini novo krivično djelo.  
Okrivljeni se obavezuje, da plati sudu troškove krivičnog postupka u iznosu
115,50 (jednastotinaipetnaesteuraipedesetcenti )eura i paušal u iznosu od
30,00 (trideset) eura, u roku od 15 dana po pravosnažnosti presude, pod
prijetnjom prinudnog izvršenja.  
Imovinsko pravnog zahtjeva za naknadu štete nije bilo.  
O b r a z l o ž e nj e
Osnovno državno tužilaštvo u Beranama, podnijelo je optužni predlog Kt. br.
172/11 od 30.08.2011. godine, protiv Š. F., iz B., zbog dva krivična djela
laka tjelesna povreda iz čl.152 st. 2 u vezi st. 1 KZ. Zastupnik javne
optužbe, zamjenik ODT-a Berane, Jadranka Mićović, u završnoj riječi ostala je
pri podnesenom optužnom predlogu navodeći da je teza istog u potpunosti
dokazana kako djelimičnim priznanjem okrivljenog, tako i izvedenim dokazima i
predložila da ga sud za djelo pod stavom 1 osudi na kaznu zatvora od 30 dana,
a za djelo iz stava 2 istog, na kaznu od 30 dana i da mu izrekne uslovnu
osudu, kojom će mu utvrditi jedinstvenu kaznu zatvora u trajanju od 45 dana i
istovremeno odredi da se ista neće izvršiti ukoliko optuženi za vrijeme od 1
(jedne) godine ne učini novo krivično djelo, a to iz razloga što se radi o
licu koje je neosuđivano, koji je komšija sa oštećenima, te se oštećeni nijesu
pridružili krivičnom gonjenju, kao i da je otac četvoro maloljetnje djece, da
je siromašnog imovnog stanja i da je jedini hranilac porodice.  
Okrivljeni Š. F., u svojoj odbrani datoj tokom postupka, naveo je da se
kritičnog dana oko 01,30 časova sa porodicom nalazio u svojoj kući, dok se kod
njegovog komšije Z. R. čula glasna muzika. Pošao je kako bi istog zamolio da
smanji muziku da bi njegova porodica mogla da spava, a isti ga je gledao i
ništa nije htio da mu kaže. Tada je zet Z. R., H. A. ustao, uhvatio ga za grlo
i odgurnuo, a on je pao. Odmah nakon toga izašao je iz kuće i uzeo jednu
drvenu letvu, dužine 60-70 cm i ispred kuće istom udario po glavi H. A..
Umiješale su se komšije koje su ih razvadile, a nakon svega je došla policija.
Kaje se što je to uradio i smatra da je bio izazvan. Na glavnom pretresu naveo
je da priznaje krivicu u odnosu na H. A. i dodao da nije udario H. M., jer
isti tu nije ni bio već je došao kasnije, niti zna odakle mu je povreda, jer
on mu je nije nanio. Sa oštećenima se nije pomirio jer oni to ne žele, a inače
ih doživljava kao rođenu braću i ponovio je da se zbog svega kaje. U završnoj
riječi istakao je da nije kriv i tražio da ga sud oslobodi.  
Radi pravilnog i zakonitog presuđenja ove krivično pravne stvari, sud je na
glavnom pretresu, u dokaznom postupku, izveo sledeće dokaze: saslušao oštećene
H.A. i H. M., svedoka Z. R., kao i stalnog sudskog vještaka med. struke dr. B.
D., pročitao potvrdu Uprave policije - PJ B. br. 02 od 09.06.2011. godine, o
privremeno oduzetim predmetima, zapisnik Uprave policije -  PJ B. na alko test
na ime H. A. od 09.06.2011. godine, zapisnik Uprave policije - PJ B. na alko
test od 09.06.2011. godine na ime okrivljenog, izvještaj ljekara specijaliste
JZU Opšte bolnice B. br. ... od 09.06.2011. godine na ime H. A., izvještaj
ljekara specijaliste JZU Opšte bolnice B. br. ... od 09.06.2011. godine na ime
H. M., nalaz i mišljenje stalnog sudskog vještaka medicinske struke dr. B. D.
dat pred istražnim sudijom Osnovnog suda u Beranama dana 26.08.2011. godine i
izvod iz KE za okrivljenog.  
Nakon sprovedenog dokaznog postupka, cijeneći navode optužbe, odbranu
okrivljenog, te izvedene pobrojane dokaze, u smislu člana 16 i 370 ZKP-a, a
dovodeći ih u vezu jedne sa drugim, sud je stao na stanovište, da su činjenice
iz činjeničnog opisa izreke presude, u svemu dokazane i da je okrivljeni Š. F.
izvršio dva krivična djela laka tjelesna povreda iz čl. 152 st. 2 u vezi st. 1
KZ, koja su mu optužnim predlogom ODT-a stavljena na teret, pa ga je oglasio
krivim, jer nije bilo osnova koji bi isključivali postojanje krivičnog djela i
krivice okrivljenog. Pri tome, sud je prihvatio priznanje okrivljenog u dijelu
koji se odnosi na oštećenog H. A., dok njegovu odbrana u dijelu da nije H.M.
kritičnom prilikom udario drvenom palicom po prstu desne šake sud nije
prihvatio, obzirom da je njegova odbrana negirana iskazima oštećenih,
medicinskom dokumentacijom, kao i nalazom i mišljenjem vještaka medicinske
struke dr. B. D..  
Tako je na osnovu iskaza oštećenog H. A. , datog tokom postupka utvrđeno
da se predmetne noći nalazio u kući njegovog zeta, Z. R., gdje su slušali
muziku. Oko 01,30 časova, došao je okrivljeni i zamolio njegovog zeta da ugasi
muziku kako bi mogao da spava. Njegov zet je na to ćutao, a on mu je,
uhvativši ga za ramena, kazao da ide kući i da će ugasiti muziku. Okrivljeni
je izašao, nakon što ga je on istjerao i uzeo je jedan bambus od drveta,
dužine oko 70 cm i dok su se nalazili ispred kuće sa istim ga udario u
predjelu glave, a nakon čega je došla policija. Na pretresu je dodao da je
okrivljeni udario i oštećenog H. M. istim drvetom u predjelu desne šake i da
se kao oštećeni ne pridružuje krivičnom gonjenju, niti postavlja imovinsko
pravni zahtjev za naknadu štete.  
Takođe je iz iskaza oštećenog H. M., datog tokom postupka utvrđeno da se u
noći 09.06.2011. godine, u naselju R. – R. zajedno sa H.A., nalazio u kući Z.
R., koji je takođe bio tu prisutan, gdje su se veselili i slušali muziku. Oko
01,30 časova došao je Š. F. i zahtijevao da utišaju muziku, jer hoće da spava.
H. A. mu je kazao da će odmah ugasiti muziku te da izađe iz kuće. Nakon što su
obojica izašli iz kuće, okrivljeni je udario H. A. drvetom – bambusom dužine
oko 70 cm, u predjelu glave, a takođe je istim drvetom udario i njega u
predjelu prsta desne ruke o čemu i posjeduje medicinsku dokumentaciju. Na
glavnom pretresu je pojasnio da su u kući bili on, njegov brat H. A. i zet Z.
R.. Sa okrivljenim se nijesu pomirili, a kao oštećeni se ne pridružuje
krivičnom gonjenju, niti postavlja imovinsko pravni zahtjev za naknadu štete.  
Sud je prednje dokaze, iskaze oštećenih, prihvatio, jer su jasni, logični i
vjerodostojni, a potkrijepljeni su medicinskom dokumentacijom i nalazom i
mišljenjem vještaka medicinske struke, kao i dopunskim vještačenjem.  
Na osnovu medicinske dokumentacije na ime oštećenih, nalaza i mišljenja
vještaka medicinske struke, kao i njegovog dopunskog nalaza i mišljenja,
utvrđeno je da je oštećeni H. A. zadobio povredu na poglavini u tjemenom
dijelu sa lijeve strane u vidu nagnječno razderne rane, veličine 4 cm, a
oštećeni H. M. povredu u vidu razderotine, veličine oko 0,5 cm u predjelu
kažiprsta desne šake. Povrede se kvalifikuju kao lake tjelesne, a mogle su
nastati udarom tupe mehaničke sile - drvenom palicom.  
Sud je prihvatio prednje dokaze, na osnovu kojih je utvrđeno da su oštećeni u
predmetnom događaju zadobili lake tjelesne povrede,  koje su mogle nastati
udarom tupe mehaničke sile, udarom drvene palice.  
Iskazom svjedoka Z. R., datim pred istaržnim sudijom, utvrđeno je da je on
predmetne noći bio u svojoj kući sa H. A., gdje su slušali muziku, koja nije
bila glasna i veselili se. Oko 01,30 časova, došao je okrivljeni i kazao da
utišaju muziku, jer hoće da spava. H. A. je ustao i rukama ga odgurnuo, tj.
istjerao iz kuće, a okrivljeni je H. A. udario drvetom u glavu, nakon čega je
došla policija. Na glavnom pretresu svjedok je dodao da su predmetne večeri,
kada je došao okrivljeni, u kući bili prisutni on, oštećeni H. A., kao i
oštećeni H. M. i da nije vidio kada je okrivljeni udario oštećenog H. M., ali
mu je isti pokazao povredu i zajedno su otišli kod ljekara.  
Sud je iskaz prednjeg svjedoka prihvatio, jer je jasan, objektivan i
uvjerljiv.  
Iz potvrde o privremeno oduzetim predmetima UP PJ B. br. 02 od 09.06.2011.
godine, utvrdjeno je da je od Š. F. oduzeta jedna drvena palica dužine 40 cm,
što je sud prihvatio.  
Na osnovu zapisnika Uprave policije na alko test utvrđeno je da je okrivljeni
imao 1,81 promila alkohola u organizmu, dok je oštećeni H. A. imao 1,07
promila alkohola u organizmu, a koje dokaze je sud prihvatio.  
Pravnom analizom, naprijed utvrđenog činjeničnog stanja, sud je našao, da su
se u opisanim radnjama okrivljenog Š. F., stekla sva bitna obiležja dva
krivična djela laka tjelesna povreda iz čl. 152 st. 2  u vezi st. 1 KZ. Tako
je na osnovu iskaza oštećenih H. A. i H. M., utvrđeno da su se isti nalazili u
kući Z. R., gdje su slušali muziku i veselili se. Oko 01,30 časova došao je
okrivljeni tražeći da ugase muziku, oštećeni H. A. mu je kazao da će ugasiti
muziku i izbacio ga iz kuće, gdje ga je ispred kuće okrivljeni udario drvenom
palicom u predjelu glave, a zatim oštećenog H. M. u predjelu prsta desne šake.
Kazivanja oštećenih su potkrijepljena medicinskom dokumentacijom, iz koje
proizilazi da su se oštećeni predmetne noći javili ljekaru zbog zadobijenih
povreda. Vještačenjem vještaka medicinske struke dr. B. D., utvrđeno je da je
oštećeni H. M. zadobio povredu u vidu razderotine veličine 0,5 cm u predjelu
kažiprsta desne šake, te da je ista nanesena udarom drvene palice, a
kvalifikuje se kao laka tjelesna povreda. Takođe je, dopunskim vještačenjem
utvrđeno, da je oštećeni H. A. zadobio povredu u predjelu poglavine u tjemenom
dijelu sa lijeve strane u vidu nagnječno razderne rane, veličine 4 cm, da je
ista nanesena dejstvom tupe mehaničke sile, udarom drvene palice, a
kvalifikuje se kao laka tjelesna povreda. Svjedok Z. R. je potvrdio da je
predmetne noći bio prisutan kada je došao okrivljeni i ispred kuće udario
oštećenog H. A. drvenom palicom u predjelu glave. Nije vidio kada je
okrivljeni udario oštećenog H. M., ali je istakao da mu je H. M. pokazao
povredu, te da su zajedno otišli kod ljekara. Potvrdom Uprave policije
utvrđeno je da je od okrivljenog oduzeta jedna drvena palica dužine 40 cm.
Zapisnicima o alko testiranju, utvrđeno je da je okrivljeni imao 1,81 promila
alkohola u oganizmu, a oštećeni H. A. 1,07 promila. Pri tome sud je prihvatio
priznanje okrivljenog u odnosu na oštećenog H. A., dok njegovu odbranu u
dijelu da nije izvršio krivično djelo u odnosu na oštećenog H. M., te da istog
nije udario, niti mu je nanio povredu, sud nije prihvatio, iz razloga što je
takva odbrana negirana iskazima oštećenih, medicinskom dokumentacijom, kao i
nalazom i mišljenjem vještaka medicinske struke, neuvjerljiva je i po
mišljenju suda sračunata na izbjegavanje krivice. Dakle, na osnovu prednjih
dokaza, nesumnjivo je utvrđeno da je okrivljeni izvršio krivična djela koja su
mu stavljena na teret, a drvena palica u svakom slučaju predstavlja sredstvo
podobno da tijelo teško povrijedi i zdravlje teško naruši.  
Djelujući na opisani način, okrivljeni je postupao sa umišljajem, svjestan da
udarajući oštećene drvenom palicom, sredstvom podobnim da se tijelo teško
povrijedi ili zdravlje teško naruši, iste može povrijediti i nanijeti im lake
tjelesne povrede, te da time vrši krivično djelo, pa je i pored takve
svijesti, oštećene H. A. i H. M. u po jednom navratu udario drvenom palicom,
nanijevši im lake tjelesne povrede, čime je manifestovao htjenje za nastupanje
zabranjenih posledica.  
Prilikom odlučivanja o vrsti i visini krivične sankcije, koju u konkretnom
slučaju treba primijeniti prema okrivljenom Š. F., za izvršena krivična djela,
sud je imao u vidu sve okolnosti iz čl. 42 KZ-a. Tako je od olakšavajućih
okolnosti okrivljenom cijenio i uzeo u obzir da je porodičan čovjek, otac
četvoro djece, siromašnog imovnog stanja, do sada ne osuđivan, te da se
oštećeni nijesu pridružili krivičnom gonjenju. Sud je mišljenja, da u
konkretnom slučaju, ima uslova da se prema učiniocu, koji je kriv, ne
primijeni kazna, smatrajući da to nije nužno, radi krivično pravne zaštite,
već da se može očekivati da će upozorenje, uz prijetnju kaznom, dovoljno
uticati na okrivljenog, da više ne vrši krivična djela, pa mu je prethodno za
oba krivična djela utvrdio kazne zatvora u trajanju od po 30 ( trideset ) dana
i primjenom člana 48 KZ-a, izrekao jedinstvenu kaznu zatvora u trajanju od 45
( četrdesetpet ) dana i istovremeno na osnovu člana 53 i 54 KZ-a odredio da se
ista neće izvršiti, ako osuđeni za vrijeme od jedne godine po pravosnažnosti
presude ne izvrši novo krivično djelo. Sud je uvjerenja da je  navedena
krivična sankcija, srazmjerna težini izvršenih krivičnih djela i stepenu
krivice okrivljenog, te da će se ovom mjerom upozorenja  u okviru opšte svrhe
izricanja krivičnih sankcija, propisane članom 4 st. 2 KZ-a, postići  svrha
kažnjavanja propisana članom 32 istog zakona i svrha uslovne osude, propisana
čl. 52 KZ. Osnovano se može očekivati da će upozorenje, uz prijetnju kaznom,
dovoljno uticati na okrivljenog da u buduće ne vrši krivična djela.  
Odluka o troškovima krivičnog postupka u iznosu od 115,50
(jednastotinaipetnaest
euraipedesetcenti ) eura, zasnovana je na odredbi čl. 229 st.1 ZKP-a i
predstavlja izdatke koje je sud imao kao naknadu za vještačenje putem vještaka
medicinske struke, dok je paušalni iznos odmjeren vodeći računa o trajanju i
složenosti krivičnog postupka, te imovnom stanju okrivljenog, na osnovu čl.
226 st. 3 ZKP-a.  
Imovinsko pravnog zahtjeva za naknadu štete nije bilo.  
Sa izloženog odlučeno je kao u izreci presude.  
OSNOVNI SUD U BERANAMA
Dana 29.09.2011. godine.
Zapisničar,
S  U  D  I  J A
Marina Obadović
Ana Kenjić-Đukić 
PRAVNA POUKA:
Protiv ove presude, dozvoljena je žalba,
u roku do 8   ( osam ) dana, od dana prijema iste,
Višem sudu u B. Polju, a preko ovog suda.  