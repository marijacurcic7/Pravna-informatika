![](http://sudovi.me/podaci/osba/depo/depo_img/12-12-2011-90px-
Coat_of_arms_of_Montenegro.svg.png)
K.br. 317/11
U IME CRNE GORE
OSNOVNI SUD U BERANAMA , po sudiji pojedincu Aleksandru Ćulafiću, uz
učešće namještenika suda Mirosave Lekić, kao zapisničara u krivičnom predmetu
protiv okrivljenog Z. S. , iz B., zbog krivičnog djela ugrožavanje javnog
saobraćaja iz čl. 339 st.1 Krivičnog zakonika, po optužnom predlogu Osnovnog
državnog tužioca u Beranama, Kt.br. 197/2011 od 13.10.2011. godine, nakon
održanog usmenog, glavnog i javnog pretresa, u prisustvu zamjenika ODT-a u
Beranama Vladana Đalovića, okrivljenog Z. S. i oštećene V. T., dana
31.10.2011. godine donio je i javno objavio  
P R E S U D U
Okrivljeni Z. S. , JMBG ..., od oca M. i majke D., rođene B., rođen ...
godine u R., sa prebivalištem u R. ul. ..., državljanin Crne Gore, pismen, sa
završenom srednjom školom, nezaposlen, oženjen, otac troje djece, osuđivan
Presudom Osnovnog suda Rožaje K.br. ... od 11.10.1994. godine, zbog krivičnog
djela iz čl. 176/1 i čl. 46 st. 2 KZ RCG, na 7 mjeseci zatvora uslovno za 1
godinu; presudom Osnovnog suda Rožaje K.br. ... od 14.09.2000. godine, zbog
krivičnog djela iz čl. 177/1 u vezi čl. 172/1 na tri mjeseca zatvora uslovno
za jednu godinu; presudom Osnovnog suda Rožaje K.br. ... od 25.05.2001. godine
zbog krivičnog djela iz čl. 39 KZ RCG, na 3.600,00 dinara; presudom Osnovnog
suda Rožaje K.br. ... od 05.07.2001. godine, zbog krivičnog djela iz čl.
37/2-1 KZ na 45 dana zatvora uslovno za jednu godinu; presudom Osnovnog suda
Rožaje K.br. ... od 18.02.2008. godine, zbog krivičnog djela iz čl. 348/1 KZ
na jednu godinu zatvora uslovno za 1 godinu.  
K r i v    j e
- što je  
- dana 12.07.2011. godine, oko 18,00 časova, na regionalnom putu B.- R., u
mjestu L., opština B., upravljajući puničkim motornim vozilom marke "VW Golf
II" reg. br. RO ... u smjeru R., ne pridržavajući se saobraćajnih propisa iz
čl. 200 i čl. 32 st. 3 Zakona o bezbjednosti saobraćaja na putevima, ugrozio
saobraćaj i doveo u opasnost život i tijelo ljudi, na način što je vozilom
upravljao pod dejstvom alkohola u koncentraciji od 1,75 % i brzinom većom od
brzine određene saobraćajnim znakom postavljenim na putu, usled čega je
izgubio kontrolu nad vozilom i prednjom bočnom stranom svog vozila, udario u
zadnju lijevu bočnu stranu, u zoni zadnjeg lijevog točka, teretnog motornog
vozila marke "Mercedes", reg.br. PG ..., kojim je iz pravca R. u pravcu B.
upravljao K. I., iz P., kojom prilikom je suvozač u vozilu okrivljenog Z. S.,
V. T., zadobila lake tjelesne povrede u vidu palpatorno bolne osjetljivosti u
predjelu lijevog lakta i lijeve strane grudnog koša i ranu razdernu u predjelu
lijeve obrve,  
- čime je izvršio krivično djelo ugrožavanje javnog saobraćaja iz čl. 339 st.
1 Krivičnog zakonika,  
- pa ga sud primjenom citiranih zakonskih propisa te čl. 2, 4, 5, 13, 15, 32
i 42 Krivičnog zakonika i čl. 226 i 229 ZKP-a CG  
O S U Đ U J E
Na kaznu zatvora u trajanju od 30 (trideset) dana.  
Okrivljeni se obavezuje da plati ovome sudu na ime troškova krivičnog postupka
iznos od 209,00 €, kao i na ime paušala iznos od 50,00 € na žiro račun br.
832-150-38 Osnovnog suda Berane, u roku od 15 dana od dana pravosnažnosti
presude, pod prijetnjom posledica prinudnog izvršenja.
Imovinsko pravnog zahtjeva nije bilo.  
O b r a z l o ž e n j e
Optužnim predlogom Osnovnog državnog tužioca u Beranama, Kt.br. 197/2011 od
13.10.2011. godine, optužen je Z. S., iz R., zbog krivičnog djela ugrožavanje
javnog saobraćaja iz čl. 339 st. 1 Krivičnog zakonika.  
Glavni pretres je održan i zaključen u prisustvu zamjenika ODT u Beranama
Vladana Đalovića, okrivljenog Z. S. i oštećene V. T..  
Zamjenik ODT u Beranama, Vladan Đalović, u završnoj riječi je ostao pri
podnijetom optužnom predlogu, ističući da je dokazima izvedenim tokom postupka
utvrđeno da je okrivljeni izvršio krivično djelo i to i pravno i činjenično,
kako to stoji u optužnom predlogu, a što proizilazi iz dokaza izvedenih tokom
postupka. Okrivljeni je kritičnom prilikom upravljao pod dejstvom alkohola,
alkohol je unosio neposredno prije vožnje, i to u situaciji kada je znao da mu
predstoji vožnja, brzinu nije prilagodio uslovima na putu, niti postavljenom
saobraćajnom znaku o ograničenju brzine, kojom prilikom je izgubio kontrolu
nad vozilom, a što je za posledicu imalo udar u zadnju lijevu bočnu stranu
teretnog motornog vozila marke "Mercedes", kojom prilikom je oštećena V. T.
zadobila lake tjelesne povrede. Predložio da sud okrivljenog oglasi krivim i
osudi na kaznu zatvora u trajanju od 2 mjeseca.  
Okrivljeni Z. S., u svojoj odbrani, u bitnom je istakao da je dana 12.07.2011.
godine, nakon izleta u planini Dž., zajedno sa svojom suprugom i njihovo troje
maloljetne djece, pošao kući svojim vozilom marke "Golf II" reg. oznaka RO
..., za R., kojom prilikom je upravljao vozilom u pripitom stanju. U mjestu K.
- L. su bili izvođeni radovi na putu, pa je bila izvršena priprema za
postavljanje asfaltne podloge. Kako mu je tada iz suprotnog smjera naišlo
teretno motorno vozilo, to je pritisnuo kočnicu, pa ga je šoder malo izvukao i
izbacio van asfalta, te je izgubio kontrolu nad vozilom, a nakon toga udario u
zadnji lijevi točak teretnog motornog vozila. Tom prilikom je njegova supruga
zadobila lake tjelesne povrede, dok njegovi sinovi Z. L., B. i A., nijesu
povrijeđeni.  
U završnoj riječi je istakao da se osjeća krivim za izvršeno krivično djelo,
da se kaje i molio je sud da ga što blaže kazni.  
Provjeravajući navode optužnog akta i odbranu okrivljenog, sud je u dokaznom
postupku izveo dokaze: saslušao u svojstvu svjedoka oštećenu V. T.; pročitao
zapisnik o uviđaju saobraćajne nezgode Uprave policije PJ B. br. ... od
12.07.2011. godine, sa skicom lica mjesta; pročitao izvještaj biohemijske
laboratorije JZU Doma zdravlja u B. br. ... od 18.07.2011. godine o prisustvu
alkohola u krvi Z. S.; pročitao izvještaj ljekara specijaliste Opšte bolnice u
B. br. ... od 12.07.2011. godine, na ime oštećene T. V.; pročitao otpusnu
listu sa epikrizom JZU Opšte bolnice u B. - odjeljenje hirurgije br. ... na
ime T. V.; pročitao nalaz i mišljenje vještaka saobraćajne struke dipl. ing.
saob. M. Č. od 12.09.2011. godine, te pribavio i izvršio uvid u izvod iz KE na
ime okrivljenog.  
Cijeneći odbranu okrivljenog i dokaze pojedinačno i u međusobnoj vezi shodno
čl. 370 ZKP-a CG, sud je utvrdio činjenično stanje i na osnovu takvog
utvrđenog činjeničnog stanja zaključio da je okrivljeni izvršio krivično djelo
stavljeno mu na teret, za koje je kriv.  
Naime, činjenično stanje tokom postupka sud je prvenstveno utvrdio po osnovu
jasnog i nedvosmislenog priznanja krivičnog djela od strane okrivljenog, a
koje je kao takvo potvrđeno iskazom svjedoka - oštećene V. T., kao i izvedenim
pismenim dokazima. Tako iz iskaza oštećene saslušane u svojstvu svjedoka V.
T., sud je utvrdio da je dana 12.07.2011. godine, bila sa suprugom i njihovo
troje maloljetne djece u planini Dž.. Prilikom povratka kući, u mjestu K. -
L., na magistralnom putu B. - R., iz pravca R. naišlo je jedno teretno motorno
vozilo, kojom prilikom je njen suprug izgubio kontrolu nad vozilom kojim je
upravljao i udario u zadnji lijevi točak teretnog motornog vozila, kojom
prilikom je ona zadobla lake tjelesne povrede. Sud je u potpunosti prihvatio
iskaz oštećene, cijeneći ga kao objektivan, s obzirom da se radi o očevicu i
učesniku predmetne saobraćajne nezgode, a isti je u saglasnosti sa odbranom
okrivljenog, kao i ostalim izvedenim pismenim dokazima. Tako iz nalaza i
mišljenja vještaka saobraćajne struke M. Č., sud je utvrdio da se nezgoda
dogodila danju, na magistralonom putu izvan naselja, gdje je put na izlazu iz
lijeve krivine i sa podužnim padom, pri ograničenju brzine kretanja vozila 50
km/h, za smjer kretanja putničkog vozila i postavljenom saobraćajnom znaku
opasnosti "radovi na putu", u uslovima kada je kolovoz bio oštećen i
pripremljen za novo asfaltiranje, bez obilježene uzdužne središnje linije, u
saobraćajnoj situaciji kada je predstojalo mimoilaženje putničkog vozila i
skupa vozila, vozač putničkog vozila upravljao je vozilom brzinom od 59 km/h
do 67 km/h, zbog čega putničko vozilo nije slijedilo zakrivljenost puta u
lijevo, već je odstupilo u lijevo, formirajući sudarnu poziciju sa priključnim
vozilom skupa vozila, koje je dolazilo iz suprotnog smjera, zbog čega je
udarilo u bočnu lijevu zadnju stranu priključnog vozla skupa vozila, od koje
se odbilo u desno do zaustavljanja uz metalnu odbojnu ogradu, sa desne strane
kolovoza. Propust vozača putničkog vozila smatra se osnovnim razlogom za
nastanak ove nezgode. Na putu opasnosti skup vozila je vožen nepravilnom
putanjom, bočnom lijevom stranom, zonom osovine kolovoza, što je smanjivalo
prostorne uslove za nesmetano mimoilaženje sa putničkim vozilom i smatra se
značajnim doprinosom za nastanak ove nezgode. Izvođenje radova na popravci
asfaltnog kolovoza bilo je signalizirano postavljenim saobraćajnim znakom
opasnosti "radovi na putu", ali na datom potezu puta gdje su izvedeni radovi
na opravci kolovoza, brzina kretanja vozila nije bila dodatno ograničena
postavljenim posebnim znakom "ograničenje brzine kretanja vozila", što se
smatra propustom koji je doprinio nastanku ove nezgode. Sud u potpunosti
prihvatio nalaz i mišljenje vještaka, jer je isti dat po osnovu pravila struke
i nauke, a isti je dat po osnovu pismenih dokaza zapisnikom o uviđaju lica
mjesta UP PJ Berane br. ... od 12.07.2011. godine, čiji je prateći dio skica
lica mjesta, koji je sud takođe prihvatio, jer predstavlja objektivni
pokazatelj činjenica konstatovanih uviđajem na licu mjesta neposredno nakon
saobraćajne nezgode.  
Iz nalaza i mišljenja vještaka medicinske struke dr B. D., sud je utvrdio da
je V. T., kritičnom prilikom zadobila povrede u vidu palpatorno bolne
osjetljivosti u predjelu lijevog lakta i lijeve strane grudnog koša i rane u
predjelu lijeve obrve, a koje povrede se kvalifikuju kao lake tjelesne
povrede. Nalaz ovog vještaka sud je u potpunosti prihvatio kao objektivan, sa
razloga što je dat od strane stručnog lica, a po osnovu medicinske
dokumentacije - izvještaja ljekara specijaliste Opšte bolnice u B. br. ... od
12.07.2011. godine i otpusne liste sa epikrizom JZU Opšte bolnice u B. -
odjeljenje hirurgije br. ..., a koje predstavljaju objektivne pokazatelje o
vrsti i lokaciji povreda kod oštećene.  
Iz izvještaja biohemijske laboratorije JZU Doma zdravlja u B. br. ... od
18.07.2011. godine, sud je utvrdio da je kod Z. S. nađen alkohol u krvi od
1,75 pro milla.  
Dakle, iz izvedenih dokaza tokom postupka nesumnjivo je utvrđeno da je
okrivljeni kritičnom prilikom postupao suprotno važećim zakonskim propisima i
to čl. 200 st. 1 ZOBS-a na putevima, po kojem vozač ne smije da upravlja
vozilom u saobraćaju na putu ako je pod dejstvom alkohola, a okrivljeni je
vozio pri koncentraciji od 1,75 pro milla alkohola u krvi i nalazio se u
pijanom stanju, što je po ocjeni suda uticalo na njegove psihofizičke
sposobnosti i u direktnoj je vezi sa nastankom predmetne saobraćajne nezgode,
jer su njegove procjene i reakcije bile  usporene zbog prisustva alkohola,
odnosno isti nije bio sposoban za bezbjednu vožnju, već zbog pogrešne procjene
i nedostatka koncentracije u pokretima upravljao je vozilom brzinom većom od
brzine određene saobraćajnim znakom postavljenim na putu, odnosno postupao je
protivno čl. 32 st. 2 ZOBS-a na putevima, jer je saobraćajnim znakom bila
ograničena brzna kretanja vozila 50 km/h, a okrivljeni je upravljao brzinom od
59 km/h do 67 km/h, usled čega je izgubio kontrolu nad vozilom i prednjom
bočnom stranom svog vozila udario u zadnju lijevu bočnu stranu u zoni zadnjeg
lijevog točka teretnog motornog vozila marke "Mercedes", kojom prilikom je
suvozač u vozilu okrivljenog V. T. zadobila lake tjelesne povrede u vidu
palpatorno bolne osjetljivosti u predjelu lijevog lakta i lijeve strane
grudnog koša i razdernu ranu u predjelu lijeve obrve. Postupajući na opisani
način okrivljeni je ostvario obilježje krivičnog djela iz čl. 339 st.1
Krivičnog zakonika, koje je izvršio s eventualnim umišljajem, jer je bio
svjestan da vožnja pod uticajem alkohola može izazvati saobraćajnu nezgodu i
tako učiniti krivično djelo, ali je na tu mogućnost pristao.  
Za krivično djelo ugrožavanje javnog saobraćaja iz čl. 339 st.1 Krivičnog
zakonika, predviđena je kazna zatvora do tri godine.  
Prilikom odlučivanja o vrsti i visini kazne sud je cijenio sve okolnosti iz
čl. 42 Krivičnog zakonika koje se odnose na odmjeravanje kazne, pa je kod
okrivljenog od olakšavajućih okolnosti  našao: da se radi o mladom porodičnom
čovjeku, ocu troje djece, siromašnog imovnog stanja, da je nezaposlen, da je
izrazio kajanje po mišljenju suda iskreno, s tim što je sud kao posebno
olakšavajuću okolnost cijenio činjenicu da se oštećena, koja mu je supruga,
nije pridružila krivičnom gonjenu, dok je otežavajućih okolnosti cijenio
njegovu raniju osuđivanost, pa je okrivljenom izrekao kaznu zatvora u trajanju
od 30 dana, cijeneći da će se istom kaznom postići svrha kažnjavanja
predivđena čl. 32 Krivičnog zakonika. Pri tome je sud imao u vidu da je vozač
teretnog vozila vozio nepravilnom putanjom bočnom lijevom stranom u zoni
osovine kolovoza, što je smanjilo prostorne uslove za nesmetano mimoilaženje
sa putničkim vozilom i značajno doprinijelo za nastanak ove nezgode, kao i to
da je izvođenje radova na popravci asfalntog kolvoza bilo signalizirano
postavljanjem saobraćajnog znaka opasnosti "radovi na putu", ali na datom
potezu puta gdje su izvođeni radovi brzina kretanja vozila nije bila
ograničena postavljanjem posebnim znakom ograničenja brzine kretanja vozila,
što se smatra propustom koji je doprinio nastanku ove nezgode, pa je sud stao
na stanovište da pri ocjenjivanju odgovornosti učesnika krivičnog djela ne
smije se izgubiti iz vida princip lične odgovornosti učesnika u saobraćaju,
jer utvrđene nepravilnosti i nepropisna vožnja ostalih učesnika u saobraćaju
ne mogu isključiti dio krivice koji leži na okrivljenog zbog njegove
nepravilne i nepropisne vožnje. Znači, nepropisno ponašanje drugog učesnika ne
oslobađa okrivljenog u svakom slučaju od odgovornosti za djelo koje je on sam
učinio i za štetne posledice koje su nastale usled njegovog nepravilnog i
nedopuštenog postupka.  
Odluka o troškovima postupka donijeta je na osnovu čl. 226 i 229 Zakona o
krivičnom postupku, a isti troškovi se odnose na ime vještačenja za vještaka
medicinske struke dr B. D. u iznosu od 60,50 € i troškove na ime vještačenja
vještaka saobraćajne struke M. Č., u iznosu od 148,50 €, a koji troškovi su
plaćeni iz predračunskih sredstava suda, kao i troškove paušala u iznosu od
50,00 €, s tim što je sud u pogledu visine paušala cijenio složenost i
trajanje krivičnog postupka, te imovinske prilike okrivljenog.  
Iz iznijetog je odlučeno kao u izreci presude shodno čl. 374 ZKP-a CG.  
OSNOVNI SUD U BERANAMA
Dana, 31.10.2011. godine
Zapisničar
S U D I J A
Mirosava Lekić
Aleksandar Ćulafić 
PRAVNA POUKA:
Protiv ove presude nezadovoljna
stranka ima pravo žalbe u roku od
8 dana od dana prijema iste, Višem
sudu u B.Polju, a preko ovog suda.  