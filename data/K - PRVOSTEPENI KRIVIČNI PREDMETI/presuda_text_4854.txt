OSNOVNI SUD U BERANAMA
K.br.12/ 11  
U   IME   NARODA
                                                                 P R E S U D U

Okrivljeni  L. B. od oca D. i majke K., rodjene Z., rodjen … godine, u B.,
gdje je i stalno nastanjen u ul…., Opština B., državljanin Crne Gore,
nezaposlen, siromašnog imovnog stanja, osudjivan presudama Osnovnog suda
Berane K.br…. od 30.12.1994 godine, po čl.152.st.1.KZCG 45 dana zatvora, kaznu
izdržao, K.br…. od 19.09.2003 godine po čl.100.st.1. 2 mjeseca zatvora ,
uslovno za jednu godinu i presudom K.br…. od 29.11.2008 godine po
čl.239.st.1.KZCG  3 mjeseca zatvora, uslovno za jednu godinu.  
                                                                      K r i v   j e :


      Š t o  j e :  
      Dana 08.12.2010 godine, oko 21.30 časova, u porodičnoj kući, u ul….,  u Beranama, primjenom grubog nasilja narušio tjelesni i duševni integritet člana svoje porodice, svoga sina - maloljetnog oštećenog L. A., na način što ga je u alkoholisanom stanju, kada je maloljetni  oštećeni L. A. stao imedju njega i svoje majke K. Z. E. kako bi  spriječio svadju, odgurnuo rukom u predjelu grudi usled čega je oštećeni posrnuo a kada je oštećeni pošao za majkom koja je izašla iz kuće, stao ispred njega i udario ga otvorenom šakom u predjelu glave i nanio mu lake tjelesne povrede u vidu kontuzije glave, nakon čega je oštećeni kroz prozor izašao vani.

Čime je izvršio krivično djelo nasilje u porodici ili u porodičnoj zajednici
iz čl.220.st.3.u vezi st.1.KZCG.  
Pa ga sud za izvršeno krivično djelo na osnovu navedenog zakonskog propisa, te
primjenom čl.32.36.42.45.i 46.KZCG kao i primjenom čl.364.ZKP-a,
O S U DJ U J E
      Na kaznu zatvora u trajanju od 3 mjeseca.

    Okrivljeni se obavezuje da na ime troškova krivičnog postupka plati sudu iznos od 70.00 eura, kao i da na ime paušala plati sudu iznos od 30.00 eura, a sve u roku od 15 dana od dana pravosnažnosti presude, posd prijetnjom prinudnog izvršenja.

    Imovinsko pravnog zahtjeva za naknadu štete nije bilo.

O b r a z l o ž e nj e
    Osnovno državno tužilaštvo u Beranama, dana 30.12.2010 godine, podiglo je optužnicu protiv okrivljenog L. B., iz B., zbog krivičnog djela nasilje u porodici ili u porodičnoj zajednici iz čl.22o.st.3.u vezi st.1.KZCG.Na glavnom pretresu od 28.02.2011 godine, zastupnik javne optužbe, zamjenik ODT-a u Beranama, Dragoljub Popović, u završnoj riječi je izjavio: da ostaje pri optužnici ODT-a u Beranama Kt.br.457/10 od 30.12.2010 godine, protiv optuženog L. B., zbog krivičnog djela nasilje u porodici ili u porodičnoj zajednici iz čl.220.st.3.u vezi st.1.KZCG, jer je izvedenim dokazima utvrdjeno činjenično stanje iz dispozitiva optužnice. Izjavio je, da takvo činjenično stanje proizilazi iz iskaza mal.oštećenog L. A., koji je u postupku decidno izjavio da ga je otac udario otvorenom šakom u predjelu glave i nanio mu povrede koje su konstatovane u medicinskoj dokumentaciji, dok iz nalaza i mišljenja vještaka medicinske struke dr.M. B. proizilazi da se povrede kvalifikuju kao lake tjelesne povrede u vidu kontuzije glave, te obzirom da se radi o maloljetniku , u radnjama optuženog stekla su se sva obilježja djela za koje je optužen , kao i da se radi o grubom nasilju, a optuženi je sebe doveo kritičnom prilikom u stanje alkoholisanosti, što ne isključuje krivično pravnu odgovornost, te predložio da ga sud oglasi krivim i osudi na kaznu po zakonu .

   Zakonska zastupnica mal.oštećenog **K. – Z. E.** , u završnoj riječi je izjavila da se ne pridružuje krivičnom gonjenju protiv okrivljenog, svoga supruga, niti  postavlja imovinsko pravni zahtjev za naknadu štete, jer i dalje žive zajedno, njihovi odnosi su dobri, brinu o dvoje maloljetno djece, te želi da što prije zaboravi na taj dogadjaj.Istakla je, da  njen muž radom izdržava porodicu tj. reže drva i dosta mu je teško, kao i da je u ovom slučaju ona kriva, jer je ona sve započela, zato što je potrošio pare i što je malo popio.

  Maloljetni oštećeni L. A. nije pristupio na glavni pretres, iako uredno pozvan posredstvom majke kao zakonskog zastupnika, pa je sud na predlog majke kao zakonskog zastupnika i saglasnost ODT-a i okrivljenog, donio rešenje da se  na glavnom pretresu pročita njegov iskaz dat u postupku pred istražnim sudijom .

     Izjašnjavajući se o navodima iz optužnice Osnovnog državnog tužilaštva u Beranama, okrivljeni **L. B.** je tokom postupka u svoju odbranu naveo sledeće :  da se dana 08.12.2010 godine nalazio u selu L. i rezao drva a nakon toga kad se vratio kući, svratio je u jednu prodavnicu gdje je popio dvije rakije kruške a zatim otišao kući koja se nalazi u ul...., u B.. Dalje je naveo, da kada je ušao u kuću oko 21.30 časova, sačekala ga je supruga pitajući,, Dje su mi pare?,, a on je rekao,, Potrošio sam ih.“, te je ona pojurila put njega i uhvatila ga rukom za vrat, pa je on u tom trenutku nju uhvatio rukom za vrat i navodno podigao ruku kao da će da je udari , ali je nikada ne bi udario jer je voli a sve se dešavalo u kuhinji njihove kuće.Naveo je, da je odmah zatim njegova supruga uzela kuhinjski nož, ali ga njime nije udarila, niti povrijedila a misli da je tada u kući bio i policajac O. S. i kad se on umiješao da ih razvadi, umiješao se i njihov sin maloljetni A., pa je on odgurnuo i policajca S. i svoga sina A. rukom, a da li je ponovo uhvatio svoju suprugu rukom za garderobu ili za vrat, ne zna, te su nakon toga on i policajac Saša sjeli u dnevni boravak a nedugo zatim, nakon minut- dva došla je policija. Naveo je, da nije udarao suprugu E. pesnicama, niti u predjelu glave, niti u predjelu ledja, niti bi to bilo kad uradio a maloljetnog sina A. je otvorenom šakom odgurnuo i to u predjelu tijela .U završnoj riječi je izjavio : da se ne osjeća krivim, jer smatra da treba da vaspitava svoje dijete, jer smatra da nije izvršio krivično djelo za koje ga optužba tereti a i njega je vaspitavao njegov otac i nije bilo ništa strašno kada bi ga udario, te da fizičkim radom izdržava porodicu i smatra da dijete mora da ga poštuje, te predložio sudu da ga oslobodi od optužbe.

    Radi pravilnog i zakonitog presudjenja ove krivično pravne stvari, sud je na glavnom pretresu u dokaznom postupku izveo sledeće dokaze : u svojstvu svjedoka saslušao zakonsku zastupnicu mal.oštećenog K. – Z. E., izvršio uvid u zapisnik o ispitivanju alkohola u organizmu od 08.12.2010 godine, pročitao nalaz i mišljenje vještaka medicinske struke dr.M. B. dat u predmetu Ki.br.89/ 10 od 27.12.2010 godine, pročitao iskaz mal.oštećenog L. A. dat u predmetu Ki.br.89/10 od 13.12.2010 godine i izvršio uvid u izvod iz KE za okrivljenog.

  Nakon sprovedenog dokaznog postupka, cijeneći navode optužbe, odbranu okrivljenog, te izvedene pobrojane dokaze, cijeneći ih u smislu čl.17. i 360.ZKP-a, a dovedeći ih u vezu jedne sa drugim, sud je stao na stanovištu da su činjenice iz činjeničnog opisa izreke presude u svemu dokazane i da je okrivljeni L. B. izvršio krivično djelo za koje je optužen, pa ga je oglasio krivim i krivično pravno odgovornim, jer nije bilo osnova koji bi isključivali postojanje krivičnog djela i krivično pravne odgovornosti. Pri tome sud nije prihvatio odbranu okrivljenog u dijelu u kome je negirao da je svoga sina udario otvorenom šakom u predjelu glave, jer je takva odbrana negirana u prvom redu iskazom oštećenog, iako je nesporno da je prije udarca u glavu oštećeni bio odgurnut, zbog čega je posrnuo. Iz nalaza i mišljenja vještaka medicinske struke dr.M. B.  utvrdjeno je, da je kod maloljetnog oštećenog L. A. konstatovana laka tjelesna povreda u vidu kontuzije glave, čime je potvrdjen iskaz maloljetnog oštećenog  u pogledu načina nanošenja povreda , pa je odbrana okrivljenog u tom dijelu sračunata na izbjegavanje krivično pravne odgovornosti.

    Iskaz maloljetnog oštećenog **L. A., dat u predmetu Ki.br.89/10** od 13.12.2010 godine, koji je saslušan tokom istrage u prisustvu majke kao zakonskog zastupnika, pročitan je na glavnom pretresu uz njenu saglasnost i saglasnost stranaka u postupku. Iz istog je utvrdjeno da je u noći 08.12.2010 godine, oko 21.30 časova, dok se nalazio sa sestrom  u sobi , čuo kako se njegovi otac i majka svadjaju, pa je izašao iz sobe i otišao u kuhinju da vidi o čemu se radi, te je vidio da se njegova majka i otac drže za ruke, pa je stao izmedju njih sa namjerom da ih spriječi da se svadjaju, ali ga je otac rukom odgurnuo u predjelu grudi i on je posrnuo, te kada je majka izašla iz kuće htio je da izadje za njom, ali je otac stao na vrata i nije mu dao da izadje.Naveo je, da kada je htio da izadje otac je htio da mu opali šamar, ali se on nekako izmakao i on ga je udario u predjelu čela, te je izašao kroz prozor a zatim sa majkom i sestrom otišao u policiju tj. odmah je došla policija i sve ih povela u PJ Berane a zatim u bolnicu, te su mu dali ljekarski izvještaj o povredama a što se tiče oca, izjavio je  da je dobar, da ga voli puno, te neka ga je udario jer nije trebao ni on da galami .

 Ovaj iskaz sud je u potpunosti prihvatio, cijeneći da je objektivan, jasan i uvjerljiv, iz razloga što je potvrdjen  nalazom i mišljenjem vještaka medicinske struke, te činjenice da nije osporen ni jednim dokazom izvedenim na glavnom pretresu a nije ga osporio ni sam okrivljeni.

   Iz iskaza svjedoka **K. – Z. E.** utvrdjeno je: da je dana 08.12.2010 godine, sa svojom djecom se nalazila u kući, u ul…., u B., gdje inače živi i negdje oko 21.30 časova, došao je njen suprug, ušao u kuću i sjeo za kompjuter a ona se nalazila u dnevnom boravku, pa je pitala supruga ,, Gdje si bio?,, a on je odgovorio da je popio nešto i da je platio piće. Navela je, da je ona iznervirana počela da viče i da galami govoreći što nije donio novac kući, a zatim pošla u kuhinju i uzela jedan kuhinjski nož za rezanje hleba, mali nož i taj nož je držala u ruci i suprugu govorila,, Trebaju mi pare, što ih nijesi donio, a onda ga uhvatila rukom za vrat, a on je nju uhvatio jednom rukom za ruku gdje je držala nož za rezanje hleba i podigao ruku da je udari, te kako je ona i dalje vikala i galamila, on ju je udario otvorenom šakom u predjelu glave, te se nekako istrgla i izašla napolje i vidjela jednog policajca koji se zove O. S. i pozvala ga, ali kada je S. došao sve je bilo završeno a nedugo zatim došla je policija a u kući je ostao njen suprug i sin   L. A. i kada je on izašao policija ih je sve povela u Dom zdravlja obzirom da ona nije imala nikakve povrede , nije dobila nikakav izvještaj, jer nije željela da se pregleda a sina su pregledali.Istakla je, da je ona izazvala supruga sa svadjom a inače je dobar kao roditelj i kao suprug i radan je, u braku su 17 godina i imaju dvoje maloljetno djece .

 Iskaz ove svjedokinje za sud je prihvatljiv, osim u dijelu u kome je navela da je sa nožem u ruci vikala i galamila na okrivljenog, jer je u tom dijelu iskaz sračunat na to da pomogne  okrivljenom, svome suprugu , nastojeći da sebe predstavi odgovornom za takvo njegovo ponašanje. U prilog takvom zaključivanju ide iskaz maloljetnog oštećenog koji nije ni jednom riječju pomenuo  da je u rukama svoje majke vidio bilo kakav nož.

 Iz zapisnika o ispitivanju alkohola u organizmu od 08.12.2010 godine, proizilazi da je toga dana kod L. B. konstatovano 1,62 % alkohola u organizmu .  
   Predmetni zapisnik za sud je prihvatljiv obzirom da je sačinjen od strane ovlašćenog službenog lica, pri čemu ni okrivljeni nije osporio činjenicu da je kritične noći bio u alkoholisanom stanju.

    Iz nalaza i mišljenja vještaka medicinske struke hirurga **Dr.M.** **B.** datog u predmetu Ki.br.od 27.12.2010 godine, utvrdjeno je, da se L. A. dana 08.12.2010 godine javio u Hitnu službu Doma zdravlja u B. , gdje su konstatovane povrede u vidu kontuzije glave koja se kvalifikuje kao laka tjelesna povreda koja ne ostavlja posledice po životnu aktivnost i radnu sposobnost .

   Nalaz i mišljenje pomenutog vještaka sud je prihvatio, cijeneći da je dat stručno i savjesno od strane hirurga sa dugogodišnjim iskustvom i kao takvog kompetentnog za davanje kvalitetnog nalaza i mišljenja. Kada se isti dovede u vezu sa iskazom maloljetnog oštećenog L. A., zaključuje se da je oštećeni zadobio laku tjelesnu povredu udarcem otvorenom šakom u predjelu glave od strane okrivljenog.

    Pravnom analizom naprijed utvrdjenog činjeničnog stanja, sud je našao da su u radnjama okrivljenog L. B., sadržana sva bitna obilježja bića krivičnog djela nasilje u porodici ili u porodičnoj zajednici iz čl.220.st.3.u vezi st.1.KZCG.U toku krivičnog postupka utvrdjeno je kao nesporno da je dana 08.12.2010 godine, oko 21.30 časova, u porodičnoj kući u B., okrivljeni L. B., primjenom grubog nasilja narušio tjelesni i duševni integritet člana svoje porodice, svoga maloljetnog sina, oštećenog L. A., tako što je istog udario otvorenom šakom u predjelu glave i nanio mu lake tjelesne povrede u vidu kontuzije glave, što je utvrdjeno iz nalaza i mišljenja vještaka medicinske struke, hirurga Dr.M. B.. Kritične noći okrivljeni je došao kući u alkoholisanom stanju, nakon čega je uslijedila rasprava i svadja izmedju njega i njegove supruge K.- Z. E., pri čemu zapisnik o ispitivanju alkohola u organizmu, potvrdjuje da je kod njega konstatovano prisustvo 1.62 % alkohola u krvi. Utvrdjeno je takodje, da je maloljetni oštećeni L. A. čuvši svadju iz sobe u kojoj se nalazio pošao u kuhinju i stao izmedju svoga oca, okrivljenog L. B. i majke E., kako bi spriječio svadju, pri čemu je od okrivljenog odgurnut u predjelu grudi zbog čega je posrnuo, dok je majka uspjela da izadje iz kuće.U trenutku kada je maloljetni A. pošao za majkom, okrivljeni  je stao ispred njega i udario ga otvorenom šakom u predjelu čela, nakon čega je maloljetni oštećeni  kroz prozor izašao iz kuće pridružujući se majci i sestri.Takve radnje imaju sva obilježja grubog nasilja kojima je okrivljeni narušio i tjelesni i duševni integritet člana svoje porodice, maloljetnog oštećenog A. i ne samo njega, već cijele porodice, naročito kada se uzme u obzir da je okrivljeni već osudjivan za isto krivično djelo . U konkretnom slučaju porodica je zbog nasilja okrivljenog bila prinudjena da napušta kuću i traži zaštitu policije, pa je logično da to ostavlja posledice u vidu duševnih patnji, pogotovo ako se to ponavlja . Djelujući na opisani način okrivljeni je postupao sa umišljajem svjestan da udarajući otvorenom šakom maloljetnog sina u predjelu glave grubim nasiljem narušava i njegov tjelesni i duševni integritet, pa je htio postizanje zabranjene posledice.

     Prilikom odlučivanja o izboru vrste i visine krivične sankcije koju u konkretnom slučaju treba primijeniti prema okrivljenom za naprijed navedeno krivično djelo, sud je imao u vidu sve okolnosti u smislu čl.42.KZCG.Tako je od olakšavajućih okolnosti na strani okrivljenog sud cijenio i uzeo u obzir da je porodičan čovjek , otac dvoje djece, nezaposlen, siromašnog imovnog stanja, te da se zakonska zastupnica maloljetnog oštećenog nije pridružila krivičnom gonjenju a od otežavajućih da je osudjivan navedenim presudama, pored ostalog i za krivično djelo nasilje u porodici ili u porodičnoj zajednici, što znači da se radi o povratniku na koga izrečena sankcija nije uticala već je ponovio kriminalno ponašanje, pa je sud cijeneći nadjene olakšavajuće okolnosti kao osobito olakšavajućeg karaktera, primjenom odredaba o ublažavanju kazne čl.45.i 46.KZCG okrivljenom izrekao kaznu zatvora u trajanju od 3 mjeseca, iako je za ovo krivično djelo propisana kazna zatvora od 1-e do 5 godina, jer će se po mišljenju suda i sa ovako ublaženom kaznom u okviru opšte svrhe izricanja krivvičnih sankcija predvidjenih čl.4.st.2.KZCG postići svrha kažnjavanja iz čl.32.istog zakona i da će ovako odmjerena kazna zatvora pozitvno djelovati na prevaspitavanje okrivljenog i na njega uticati da ubuduće ne vrši krivična djela .

  Odluka o troškovima krivičnog postupka zasnovana je na odredbi čl.202.st.1.ZKP-a i predstavlja izdatke koje je sud imao za vještaka medicinske struke, dok je paušalni iznos odmjeren s obzirom na složenost i trajanje krivičnog postupka, te imovno stanje okrivljenog, shodno čl.199.st.3.ZKP-a.

                Imovinsko pravnog zahtjeva za naknadu štete nije bilo.



       OSNOVNI SUD U BERANAMA  
    02.03.2011 GODINE

ZAPISNIČAR                                                         Predsjednik
vijeća- sudija
Marina Obadović                                                      Dubravka
Popović  
PRAVNA POUKA
Protiv ove presude nezadovoljna
Stranka ima pravo žalbe u roku od
15 dana od dana prijema iste Višem
Sudu u B.Polju a preko ovog suda  