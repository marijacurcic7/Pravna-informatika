OSNOVNI SUD U BERANAMA
K.br.32/11  
                                                            U  IME  NARODA



    Osnovni sud u Beranama, kao prvostepeni, krivični, po sudiji Dubravki Popović, kao sudiji pojedincu, uz sudjelovanje Slavice Janković, kao zapisničara, u krivičnom predmetu protiv okrivljenog B. A., iz B. P., zbog krivičnog djela ugrožavanje javnog saobraćaja iz čl.339.st.3.u vezi st.1.KZCG po optužnom predlogu Osnovnog državnog tužilaštva u Beranama Kt.br.455/10 od 11.01.2011 godine, nakon održanog usmenog, glavnog i javnog pretresa u prisustvu okrivljenog B. A. i njegovog branioca, adv.V. Z., oštećenih O. V. i O. S. a u odsustvu uredno pozvanog zastupnika javne optužbe, zamjenika ODT-a u Beranama Dragoljuba Popovića, donio je dana 16.02.2011 godine a javno objavio dana 18.02.2011 godine,



                                                               P R E S U D U

Okrivljeni B. A. od oca L. i majke A., rodjene Č., rodjen u B. P. … godine,
stalno nastanjen u ul.M.K. –B. P., državljanin Crne Gore, po zanimanju vozač,
oženjen, otac dvoje djece, pismen, završio Osnovnu školu, srednjeg imovnog
stanja, neosudjivan.
                                                                   K r i v   j e:


    Što  je :  
    Dana 20.11.2010 godine, oko 19,10 časova na regionalnom putu Berane-Andrijevica, u mjestu T., Opština A., ugrozio javni saobraćaj i doveo u opasnost život i tijelo ljudi, na način što je postupao suprotno odredbama čl.24 ZOBS-a na putevima, tako što je upravljajući t. m. v. marke ,,Man“ reg.oznaka BP … sa priključnim vozilom reg.oznaka BP … vršio uključivanje sa nekategorisanog puta na kome je bio zaustavljen, a da se prethodno nije uvjerio da time neće ometati ostale učesnike u saobraćaju, usled čega je , prelazeći vozilom sa desne na lijevu stranu kolovoza, gledano iz pravca Berana, stvorio iznenadnu prepreku vozaču O. V. koji je upravljao, p.m.v. marke ,,Opel “ reg.oznaka AN … iz pravca Berana u pravcu A. i kretao se desnom kolovoznom trakom, te je zbog takve vožnje okrivljenog B. A., nailaskom na kritično mjesto, oštećeni O. V. čeonom stranom vozila naletio na priključno vozilo  teretnog vozila reg.oznaka BP … u trenutku dok se nalazilo na desnoj strani kolovozne trake, kojom prilikom je oštećeni O. V. zadobio lake tjelesne povrede u vidu nagnječenja grudnog koša a suvozač u njegovom vozilu oštećena O. S. lake tjelesne povrede u vidu nagnječenja glave .

Čime je izvršio krivično djelo ugrožavanje javnog saobraćaja iz čl.339.st.3.u
vezi st.1.KZCG.  
Pa ga sud za izvršeno krivično djelo na osnovu navedenog zakonskog propisa, te
primjenom čl.32.39. i 42.KZCG kao i primjenom čl.364.ZKP-a,  
                                                              O S U DJ U J E

Na novčanu kaznu u iznosu od 600.00 eura, koju je dužan platiti u roku od 30
dana od dana pravosnažnosti presude.  
Ukoliko okrivljeni ne plati novčanu kaznu u navedenom roku, ista će se
zamijeniti kaznom zatvora, računajući za svakih započetih 25.00 eura novčane
kazne, 1 dan kazne zatvora.  
Okrivljeni se obavezuje da na ime troškova krivičnog postupka plati sudu iznos
od 220.00 eura, kao i da na ime paušala plati sudu iznos od 30.00 eura, a sve
u roku od 15 dana od dana pravosnažnosti presude, pod prijetnjom prinudnog
izvršenja.  
Oštećeni O. V. i O. S., iz A.se radi ostvarivanja imovinsko pravnog zahtjeva
za naknadu štete upućuju na parnicu, čl.212.st.2.ZKP-a.  
                                                         O b r a z l o ž e nj e

Osnovno državno tužilaštvo u Beranama, dana 11.1.2011 godine, podnijelo je
Osnovnom sudu u Beranama optužni predlog protiv okrivljenog B. A., iz B. P.,
zbog krivičnog djela ugrožavanje javnog saobraćaja iz čl.339.st.3.u vezi
st.1.KZCG. Na glavni pretres od 16.02.2011 godine, nije pristupio zastupnik
javne optužbe, zamjenik ODT-a u Beranama, Dragoljub Popović a uredno je
pozvan, pa je sud na osnovu čl.453.st.1.ZKP-a glavni pretres održao i
zaključio u njegovom odsustvu .  
    Oštećeni O. V. i O. S., u završnoj riječi izjavili su da se ne pridružuju krivičnom gonjenju protiv okrivljenog , ali su zadržali pravo da imovinsko pravni zahtjev za naknadu štete ostvaruju u parničnom postupku, pa je sud shodno čl.212.st.2.ZKP-a radi ostvarivanja tog zahtjeva oštećene uputio na parnicu.

   Izjašnjavajući se o navodima iz optužnog predloga Osnovnog državnog tužioca u Beranama, **okrivljeni B.** **A.** je tokom postupka u svoju odbranu naveo sledeće : da živi u B. P. i da je po zanimanju vozač, te da se toga dana kada se dogodila saobraćajna nezgoda nalazio u A., u mjestu T., kod jednog prijatelja.Naveo je, da je tačno, da je  20.11.2010 godine, oko 19.10 časova, krenuo ka svojoj kući u B.P. a sa njim u kamionu se nalazio maloljetni sin od 3 godine, te da je upravljao sa t.m.v.marke Man, reg.oznaka BP … i prikolicom reg.oznaka BP …i kada je htio da se uključi u regionalni put A.- B. sa jednog lokalnog puta koji se nalazi sa desne strane, gledano iz pravca B. put A., prvo je pogledao da li nailazi koje vozilo sa lijeve i desne strane, jer je htio da se uključi u desnu kolovoznu traku gledano iz pravca A. put B., te kada je vidio da ne nailaze vozila iz bilo kojeg smjera, obzirom da je bio mrak tako da bi svijetla od vozila vidio, počeo je sa uključivanjem, prešao sa kamionom, stao na desnu kolovoznu traku gledano iz pravca A. put B., dok mu je prikolica jednim zadnjim dijelom ostala na lijevu kolovoznu traku, gledano iz pravca B. put A. i obzirom da je tada vidio da nailazi jedno vozilo iz pravca B. put A., koje se kretalo dosta brzo, počeo je da blica kratkim i dugim svijetlima, ali odjednom je čuo udar, stao i izašao iz kamiona i vidio da je jedno vozilo udarilo u zadnji dio njegove prikolice tj. u zadnju gumu.Dalje je naveo, da svoj kamion i prikolicu nije pomjerao sve dok nije došla policija a kasnije  je izašao sud i tužilac i vršen je uvidjaj.Naveo je  da mu je žao što je došlo do nezgode, te da je pokušavao na neki način da stupi u kontakt sa oštećenim, ali ih nije mogao pronaći a u medjuvrenenu se njegova supruga porodila, te je morao da pazi  maloljetnog sina obzirom da se supruga nalazila u bolnici radi održavanja trudnoće.U završnoj riječi, u potpunosti je prihvatio završnu riječ svog branioca, adv.V. Z. koji je u završnoj riječi izjavio: da je u toku postupka nesporno utvrdjeno da njegov branjenik snosi dio odgovornosti za predmetni dogadjaj, sobzirom da je izrazio kajanje i žaljenje zbog toga što mu se desilo, te zamolio sud da prilikom izricanja kazne ima sve te olakšavajuće okolnosti u vidu i njegovom branjeniku izreče što blažu kaznu.

  Radi pravilnog i zakonitog presudjenja ove krivično pravne stvari, sud je na glavnom pretresu u dokaznom postupku izveo sledeće dokaze:  u svojstvu svjedoka saslušao oštećene O. V. i O. S., izvršio uvid u fotodokumentaciju Uprave policije PJ B. od 20.11.2010 godine, pročitao nalaz i mišljenje vještaka saobraćajne struke Č. M. dat u predmetu Kri.br.381/10 od 27.12.2010 godine, pročitao nalaz i mišljenje vještaka medicinske struke Dr.B. D. dat u predmetu Kri.br.381/10 od 28.12.2010 godine i izvršio uvid u izvod iz KE za okrivljenog.

    Nakon sprovedenog dokaznog postupka, cijeneći navode optužbe, odbranu okrivljenog, te izvedene pobrojane dokaze, cijeneći ih u smislu čl.17. i 360.ZKP-a, a dovodeći ih u vezu jedne sa drugim, sud je stao na stanovištu da su činjenice iz činjeničnog opisa izreke presude u svemu dokazane i da je okrivljeni B. A. počinio krivično djelo koje mu se optužbom stavlja na teret, pa ga je oglasio krivim i krivično pravno odgovornim, jer nije bilo osnova koji bi isključivali postojanje krivičnog djela i krivično pravne odgovornosti. Pri tome sud je cijenio odbranu okrivljenog koji ne spori da se uključivao sa nekategorisanog puta na magistralni , te da je sa uključivanjem počeo  kada je vidio da ne nailaze vozila iz bilo kojeg smjera , što za sud nije prihvatljivo jer je takva odbrana u suprotnosti sa dokazima izvedenim na glavnom pretresu, u prvom redu sa nalazom i mišljenjem vještaka saobraćajne struke, te činjenicom da do nezgode ne bi ni došlo, da se okrivljeni zaista pouzdano uvjerio da to može učiniti bez ometanja ostalih učesnika u saobraćaju . Pri tome on je po zanimanju vozač a oštećeni O. V. kretao se svojom kolovoznom trakom, dozvoljenom brzinom od oko 50 km / h.

  Tako je iz iskaza oštećene **O. S.** , utvrdjeno: da su dana 20.11.2010 godine ona i suprug, sa pmv. koje je njeno vlasništvo, negdje oko 19.00 časova, krenuli iz B. put A. gdje žive, sa vozilom je upravljao njen suprug V. i krećući se regionalnim putem B. – A., u mjestu T. primijetila je da se jedno vozilo uključuje  sa sporednog puta, desne strane i  prelazi na njihovu kolovoznu traku, sa namjerom da ide put B., te šta se odjednom desilo ne zna, samo je prije nego što je došlo do udara njen suprug sa autom bježao desno, tako da je jednim dijelom auta prešao na makadam i prednjom desnom stranom vozila udario u zadnji dio ivice ili gumu od prikolice koja je bila zakačena za kamion a koja se nalazila poprečno na njihovoj kolovoznoj traci.Navela je, da su zbog zadobijenih povreda ona i suprug odmah prevezeni u Medicinski centar u Beranama radi ukazivanja pomioći i tamo su ih zadržavali ali oni nijesu htjeli da ostanu jer su im djeca mala i nalazila su se u kući.

   Iz iskaza oštećenog **O. V.** , utvrdjeno je : da je dana 20.11.2010 godine, iz Andrijevice sa svojom suprugom pošao za B. radi kupovanja namirnica i kada se vraćao iz B. za A., negdje oko 19.10 časova, krećući se regionalnim putem B. – A., u mjestu T. primijetio je jedno vozilo sa svijetlima kako ide svojom kolovoznom trakom tj. uključuje se sa jednog proširenja na traku koja mu pripada sa namjerom da ide put B. a ukazivalo je da je normalna situacija, pa je išao svojom kolovoznom trakom tj. trakom koja mu pripada, desnom i odjednom ispred njega se stvorio kao zid, te je prikočio i udario u gumu ili u lijevu ivicu prikolice od kamiona, a prije toga je sa svojim autom što više pokušavao da izbjegne udes tj. što više je krenuo desno, tako da su mu desni točkovi došli na makadam van asfalta. Ponovio je, da se teretno vozilo uključivalo sa sporednog puta sa namjerom da se uključi na kolovoznu traku koja mu pripada tj. na lijevu kolovoznu traku gledano iz pravca B., odnosno desnu traku gledano iz pravca A. a tom prilikom je povrijedjen i on i supruga i prevezeni su u Medicinski centar u B., radi ukazivanja pomoći.Naveo je, da su ih nakon ukazane pomoći iako su ih ljekari zadržavali, otišli kući jer su ih djeca čekala i dodao da se kretao brzinom oko 50 km/h, te da mu je auto oštećeno.

  Iskaze oštećenih sud je prihvatio, cijeneći da su objektivni, jasni i uvjerljivi iz razloga što su u pogledu odlučnih činjenica potvrdjeni ostalim dokazima izvedenim na glavnom pretresu, u prvom redu nalazom i mišljenjem vještaka saobraćajne struke .

 Iz  fotodokumentacije Uprave policije PJ Berane od 20.11.2010 godine i nalaza i mišljenja vještaka saobraćajne struke **dipl. ing. saobraćaja Č.** **M.** od 27.12.2010 godine , utvrdjeno je : da se saobraćajna nezgoda dogodila na regionalnom putu B. – A., na potezu gdje je put u lijevoj krivini, na mjestu gdje se sa lijeve strane priključuje nekategorisani put, pri čemu   regionalni put ima asfaltni kolovoz širine 6.70 m i namijenjen je za dvosmjerni saobraćaj, dok sa desne strane kolovoza regionalnog puta se prostire zemljano proširenje, širine 30 m, pri čemu je na pomenutom potezu regionalnog puta za smjer kretanja putničkog vozila, brzina kretanja  ograničena saobraćajnim znakom na 70 km/h, dok je po kolovozu regionalnog puta objeležena središna uzdužna puna linija.Proizilazi, da se nezgoda dogodila noću, kada je kolovoz bio suv, te da je do nezgode došlo  kada je vozač skupa vozila kojim je upravljao okrivljeni B. A., vršio uključivanje na regionalni put lijevim skretanjem sa priključka nekategorisanog puta, preprečavajući skupom vozila cijelu širinu kolovoza regionalnog puta , u saobraćajnoj situaciji kada je regionalnim putem sa lijeve strane u odnosu na smjer kretanja skupa vozila, nailazilo putničko vozilo, marke Opel, kojim je upravljao oštećeni O. V. iz pravca B., čime je bio onemogućen prolaz njegovom  vozilu i stvorena iznenadna prepreka na putanji kretanja tog vozila, zbog čega je došlo do naleta tog putničkog vozila čeonom stranom na bočnu lijevu zadnju stranu priključnog vozila skupa vozila, na kolovoznoj traci namijenjeneoj za smjer kretanja putničkog vozila, pa je preduzimanjem takvog uključivanja na regionalni put, vozač skupa vozila učinio propust koji se smatra razlogom za nastanak saobraćajne nezgode, dok je vozač putničkog vozila upravljao vozilom pravilnom putanjom, svojom kolovoznom trakom, dozvoljenm brzinom od oko 50 km/h a na opasnost nastalu kretanjem skupa vozila reagovao je bočnim izmicanjem putničkog vozila u desno radi udaljenja putničkog vozila od skupa vozila i neintenzivnim kočenjem, ali pri takvom reagovanju nezgodu nije mogao izbjeći, te ako je za vrijeme uključivanja skupa vozila lijevim skretanjem sa priključka nekategorisanog puta na regionalni put, vozač skupa vozila obavještavao druge učesnike u saobraćaju dajući im znak pokazivačem pravca, tada su postojale tehničke mogućnosti da vozač putničkog vozila uoči uključivanje skupa vozila sa bezbjedne udaljenosti i da preduzimanjem intenzivnog kočenja zaustavi putničko vozilo iza mjesta na kome je skup vozila preprečavao kolovoz, čime bi dogadjanje nezgode bilo izbjegnuto, pa bi u tom slučaju nepreduzimanje intenzivnog kočenja putničkog vozila, bio propust vozača tog vozila koji se smatra jednim od razloga za nastanak nezgode, a ako vozač skupa vozila nije obavještavao druge učesnike u saobraćaju dajući im znak pokazivačem pravca, tada se ne utvrdjuje postojanje tehničke mogućnosti da vozač putničkog vozila uoči uključivanje skupa vozila sa bezbjedne udaljenosti i da preduzimanjem intenzivnog kočenja zaustavi vozilo iza mjesta na kome je skup vozila preprečevao kolovoz regionalnog puta, pa bi u tom slučaju nepreduzimanje intenzivnog kočenja putničkog vozila bio propust vozača tog vozila koji se smatra doprinosom da posledice nezgode budu teže.

  Nalaz i mišljenje pomenutog vještaka sud je prihvatio, jer je isti dat od strane stručnjaka kompetentnog za davanje kvalitetnog nalaza i mišljenja. Kada se nalaz dovede u vezu sa nespornom činjenicom da je okrivljeni  uključujući se u saobraćaj, sa skupom vozila stvorio iznenadnu prepreku na kolovoznoj traci koja je pripadala oštećenom, onda se na osnovu izvedenih dokaza ne može izvesti drugačiji zaključak, osim da je vozilo okrivljenog sa prikolicom, za oštećenog predstavljalo iznenadnu prepreku koju on nije mogao predvidjeti .Sud polazi od činjenice koju su potvrdili oštećeni, da okrivljeni nije obavještavao druge učesnike u saobraćaju sa pokazivačima pravca, tako da oštećeni nije mogao blagovremeno da uoči uključivanje skupa vozila i da preduzimanjem intenzivnog kočenja zaustavi vozilo.

    Iz nalaza i mišljenja vještaka medicinske struke **dr.B. D.** datog u predmetu Kri.br.381/10 od 28.12.2010 godine, utvrdjeno je: da na osnovu medicinske dokumentacije- izvještaja  dežurnog ljekara hirurškog odeljenja, proizilazi da  je O. V. u saobraćajnom udesu zadobio povrede u vidu nagnječenja grudnog koša koje se kvalifikuju kao lake tjelesne povrede , dok se na osnovu medicinske dokumentacije za O. S. zaključuje da je ista zadobila povrede u vidu nagnječenja glave, koje se takodje kvalifikuju kao lake tjelesne povrede zadobijene u saobraćajnom udesu.

   Ovaj nalaz za sud je takodje prihvatljiv jer je dat stručno i savjesno , u dovoljnoj mjeri stručno obrazložen, pri čemu se zaključuje kao nesporno da su oštećeni O. V. i S. u saobraćajnoj nezgodi zadobili lake tjelesne povrede.

   Pravnom analizom naprijed utvrdjenog činjeničnog stanja, sud je našao da su u radnjama okrivljenog B. A. sadržana sva bitna obilježja bića krivičnog djela ugrožavanje javnog saobraćaja iz čl.339.st.3.u vezi st.1.KZCG. U toku krivičnog postupka izvedenim dokazima utvrdjeno je kao nesporno da je dana 20.11.2010 godine, oko 19.10 časova, na regionalnom putu B. – A. u mjestu T., Opština A., okrivljeni B. A. ugrozio javni saobraćaj i doveo u opasnost život i tijelo ljudi, na način što je postupao suprotno odredbama čl.24.ZOBS-a na putevima, tako što je upravljajući t.m.v.marke ,,Man“ reg.oznaka BP … sa priključnim vozilom BP …,  vršio uključivanje lijevim skretanjem sa priključka nekategorisanog puta, na regionalni put, preprečavajući skupom vozila cijelu širinu kolovoza regionalnog puta, u saobraćajnoj situaciji kada je regionalnim putem iz pravca B. nailazilo putničko vozilo, marke ,,Opel“ reg.oznaka AN … kojim je upravljao oštećeni O. V., čime je stvorio iznenadnu prepreku na putanji kretanja njegovog vozila , usled čega je došlo do nalijetanja tog vozila, čeonom stranom na bočnu lijevu zadnju stranu priključnog vozila skupa vozila, na kolovoznoj traci namijenjenoj za smjer kretanja vozila oštećenog O. V.. Okrivljeni se u konkretnoj saobraćajnoj situaciji nije pridržavao odredbe čl.24 Zakona o bezbjednosti saobraćaja na putevima, koja nalaže vozaču da se može uključiti vozilom u saobraćaj na putu, sa mjesta na kome je bilo zaustavljeno ili parkirano , samo ako se prethodno uvjerio da time neće ometati ostale učesnike u saobraćaju, već je vozilom vršio uključivanje u saobraćaj sa nekategorisanog puta, bez uključivanja pokazivača pravca na priključnom vozilu, na glavni put ne uvjerivši se prethodno da li će ometati ostale učesnike u saobraćaju, pa njegovi propusti stoje u uzročnoj vezi u krivično pravnom smislu sa nastalom posledicom ugrožavanjem javnog saobraćaja. Nesporno je takodje, da su oštećeni O. V. koji je upravljao putničkim vozilom i njegova supruga O. S. u saobraćajnoj nezgodi zadobili lake tjelesne povrede, što potvrdjuje nalaz i mišljenje vještaka medicinske struke dr.B. D..Djelujući na opisani način okrivljeni je postupao iz nehata, svjestan da vrši uključivanje u saobraćaj sa sporednog na glavni put , iako se prethodno nije uvjerio da time neće ometati ostale učesnike u saobraćaju, ali je olako držao da do posledice neće doći ili da će je moći spriječiti.

   Prilikom odlučivanja o izboru vrste i visine krivične sankcije koju u konkretnom slučaju treba primijeniti prema okrivljenom B. A. za naprijed navedeno krivično djelo, sud je imao u vidu sve okolnosti u smislu čl.42.KZCG.Tako je od olakšavajućih okolnosti na strani okrivljenog, sud cijenio i uzeo u obzir da je porodičan čovjek, otac dvoje djece, te da se oštećeni nijesu pridružili krivičnom gonjenju, kao i da do sada nije osudjivan kao počinilac krivičnih djela.Otežavajućih okolnosti na strani okrivljenog nije bilo, pa mu je sud izrekao novčanu kaznu u iznosu od 600 eura, jer je ista po mišljenju suda srazmjerna težini izvršenog krivičnog djela i stepenu krivično pravne odgovornosti okrivljenog , te će se ovom vrstom i visinom kazne u okviru opšte svrhe izricanja krivičnih sankcija predvidjenih čl.4.st.2.KZCG postići svrha kažnjavanja propisana čl.32. istog zakona. Osnovano se može očekivati da će izrečena kazna pozitivno djelovati na prevaspitavanje okrivljenog i da će ista na njega uticati da ubuduće ne vrši krivična djela.

   Odluka o troškovima krivičnog postupka zasnovana je na odredbi čl.202.st.1.ZKP-a i predstavlja izdatke koje je sud imao za angažovanje vještaka saobraćajne i vještaka medicinske struke, dok je paušalni iznos odmjeren s obzirom na složenost i trajanje krivičnog postupka, te imovnog stanja okrivljenog, shodno čl.199.st.3.ZKP-a.

   Oštećeni O. V. i O. S., iz A., se radi ostvarivanja imovinsko pravnog zahtjeva za naklnadu štete upućuju na parnicu, čl.212.st.2.ZKP-a.

               Sa iznijetih razloga odlučeno je kao u izreci presude.


                                          OSNOVNI SUD U BERANAMA  
                                               Dana 18.02.2011 godine

ZAPISNIČAR
S U D I J A
Slavica Janković
Dubravka Popović  
PRAVNA POUKA
Protiv ove presude nezadovoljna
Stranka ima pravo žalbe u roku od
8 dana, od dana prijema iste  Višem
sudu u B.Polju a preko ovog suda.  