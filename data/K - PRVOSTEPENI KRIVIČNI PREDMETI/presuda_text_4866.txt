OSNOVNI SUD U BERANAMA
K.br. 133/11 
U IME NARODA
Osnovni sud u Beranama, kao prvostepeni krivični, po sudiji pojedincu Ani
Kenjić - Đukić, uz sudjelovanje zapisničara Danojle Milošević, u krivičnom
predmetu protiv okrivljenog R. L., iz sela Š., Opština B., zbog krivičnog
djela  protivpravno priključenje gradilišta na tehničku infrastrukturu  iz čl.
326 b Krivičnog zakonika, po optužnom predlogu Osnovnog državnog tužilaštva u
Beranama,  Kt.br.190/2010 od 06.04.2011.godine, nakon održanog glavnog i
javnog pretresa, u prisustvu okrivljenog i ovlašćenog predstavnika oštećene
Elektrodistribucije  B.,  dipl. pravnika B. K., a u odsustvu uredno pozvanog
ODT - a, donio je i javno objavio, dana 18.05.2011. godine,
P R E S U D U
Okrivljeni R. L., JMBG …, od oca R. i majke D., rođene L., rođen … godine,
u selu Š., opština Berane, gdje je i stalno nastanjen, završio osnovnu školu,
pismen,  udovac, otac četvoro djece, nezaposlen, državljanin Crne Gore,
siromašnog imovnog stanja, neosuđivan,  
K r i v    j e:
Što je : 
Dana, 25.09.2008. godine, u naselju P. u B., suprotno čl. 75  Zakona o
uređenju prostora i izgradnji prostora i izgradi objekata ( Sl. list Crne Gore
br. 51/2008 ), prvi sprat svog stambenog objekta - kuće u izgradnji, za koju
nije izdata građevinska dozvola, priključio na tehničku infrastrukturu -
elektroenergetsku mrežu, preko neplombiranog brojila marke "Iskra" tip E8CDV
br. …, bez elektroenergetske saglasnosti i saglasnosti za priključenje E. C.
G.AD N. E. B., čime je pribavio protivpravnu imovinsku  korist u iznosu od
23,29 eura,  
- čime je izvršio krivično djelo protivpravno priključenje gradilišta na
tehničku infrastrukturu iz čl. 326 b Krivičnog Zakonika.  
Pa mu sud  za izvršeno krivično djelo, na osnovu navedenog zakonskog propisa,
te primjenom člana 32, 36, 42, 52, 53 i 54 KZ, kao i primjenom člana 364 ZKP -
a  
i z r i č e
USLOVNU OSUDU
Kojom mu utvrđuje kaznu zatvora u trajanju od 3 (tri) mjeseca i istovremeno
određuje, da se ista neće izvršiti ako osuđeni za vrijeme od 1 ( jedne )
godine, od dana pravosnažnosti presude, ne učini novo krivično djelo.  
Okrivljeni se obavezuje da plati sudu na ime troškova krivičnog postupka iznos
od 77,00 ( sedamdesetsedam ) eura i na ime paušala iznos od 30,00 ( trideset )
eura, sve u roku od 15 dana po pravosnažnosti presude, pod prijetnjom
prinudnog izvršenja.  
Okrivljeni se obavezuje, da oštećenoj Elektrodistribuciji B., na ime imovinsko
pravnog zahtjeva za naknadu štete, plati iznos od 23,29 eura, u roku od 15
dana po pravosnažnosti presude, na osnovu čl. 212 st. 2 ZKP - a.  
O b r a z l o ž e nj e
Osnovno državno tužilaštvo podnijelo je optužni predlog  Kt. br. 190/2010 od
06.04.2010. godine protiv R. L., iz B., zbog krivičnog djela  protivpravno
priključenje gradilišta na tehničku infrastrukturu  iz čl. 326 b Krivičnog
zakonika. Zastupnik javne optužbe ODT Berane nije pristupio na glavni pretres,
a uredno je pozvan,  pa je sud na osnovu čl.453 st. 1 ZKP-a, isti održao i
zaključio u njegovom odsustvu.  
Ovlašćeni predstavnik oštećene Elektrodistribucije B., dipl. pravnik B. K.
u završnoj riječi, pridružio se krivičnom gonjenju protiv okrivljenog   i
podnio imovinsko pravni zahtjev  u iznosu od 23,29 eura na ime naknade štete.  
Okrivljeni R. L. , u svojoj odbrani, datoj tokom krivičnog postupka, naveo
je da ne priznaje izvršenje krivičnog djela  i da ne priznaje krivicu. Istakao
je  da je  tačno da je sam svoj objekat, kuću u izgradnji,  koja se nalazi u
naselju Pešca  priključio na tehničku infrastrukturu  bez saglasnosti
Elektrodistribucije B., a to je učinio, jer nije imao novca da plati zvanično
priključenje, da mu je u međuvremenu supruga preminula tako da zahtjev nije ni
podnosio. Ovo priključenje je  izvršio prije tri godine i postavljeno je
brojilo i probano je da li funkcioniše i tako je ostalo,  jer mu  je  iste
jeseni supruga umrla i u kuću se nije useljavao. Pojasnio je  da kuća ima
četiri  ulaza i da je ovo brojilo postavljeno u njegov ulaz, gdje niko ne
živi, što se moglo provjeriti na licu mjesta. Zahtjev za izdavanje elektronske
saglasnosti  Elektrodistribuciji, nije podnosio, jer  je bio spriječen iz
razloga koji je naveo. Bio je svjestan da onog momenta kada se bude useljavao
u kuću  u obavezi je da plati priključak, a kako se još nije useljavao,
priključak nije ni platio. U završnoj riječi  izjavio je da mu je žao što je
došlo do svega ovoga, da nakon priključenja nije živio u kući, niti je
koristio električnu energiju, da se kaje i moli sud da uzme u obzir  ove
okolnosti.  
Radi pravilnog i zakonitog presuđenja ove krivično pravne stvari, sud je na
glavnom pretresu, u dokaznom postupku, izveo sledeće dokaze: saslušao svjedoke
R. O. i M. P., pročitao  zapisnik o kontroli  mjernog mjesta br.2 od
25.03.2010.godine, nalaz i mišljenje vještaka elektro - struke R. A.  datog u
predmetu  Osnovnog suda u Beranama, Kri br. 213/10 od 08.11.2010 godine i
izvod iz  KE za okrivljenog.  
Nakon sprovedenog dokaznog postupla cijeneći navode optužbe, odbranu
okrivljenog, te izvedene pobrojane dokaze, u smislu člana 17 i 360 ZKP-a, a
dovodeći ih u vezu jedne s drugim, sud je stao na stanovište da su činjenice
iz činjeničnog opisa izreke presude, u svemu dokazane i da je okrivljeni R. L.
izvršio krivično djelo koje mu je optužnim predlogom ODT-stavljeno na teret,
pa ga je oglasio krivim, jer nije bilo osnova  koji bi isključivali postojanje
krivičnog djela i krivice okrivljenog. Pri tome sud nije prihvatio odbranu
okrivljenog  da nije kriv i da nije izvršio krivično djelo, obzirom da je na
osnovu izvedenih dokaza utvrđeno da okrivljeni nelegalni potrošač i da ne
dobija račun za utrošenu električnu energiju i da se samovoljno priključio na
elektroenergetsku mrežu bez saglasnosti Elektrodistribucije B..  
Na osnovu iskaza svjedoka R. O., utvrđeno da je dana 25.03.2010. godine
zajedno sa kolegom M. P. pošao da izvrše kontrolu   nelegalnih potrošača, pa
su u naselju P.,  u stambenom objektu vlasništvo R. L. prilikom kontrole
električnog brojila, koje se nalazilo na prvom spratu do ulaznih vrata na
zidu, primijetili su da na brojilu nema plombe Elektrodistribucije B. i
vidjeli  su da se radi o nelegalnom potrošaču, koji je nelegalno priključen i
ne dobija račune za struju od Elektrodistribucije B., niti ima potrebnu
dokumentaciju da se potrošač priključi na elektromrežu. Kuća je bila u
izgradnji i  nije bila opremljena i useljiva, a na električnom brojilu je bila
opisana minimalna potrošnja koja je mjerena preko električnog brojila.
Okrivljeni nije bio tu, a zapisnik su ostavili njegovoj snahi, a njega
isključili na stubu.  
Takodje je na osnovu iskaza svjedoka M. P.   utvrđeno da je dana
25.03.2010. godine, zajedno sa kolegom u naselju P., u kući R. L., zatekao, da
je isti priključen na elektromrežu, u kući je postojalo električno tarifno
brojilo, koje nije bilo plombirano od strane Elektrodistribucije B., niti je
imao potrebnu dokumentaciju da se priključi na elektromrežu. Izvršili su
isključenje u blizini kuće i sačinili zapisnik, a o nađenom stanju
obavijestili ovlašćene u Elektrodistribuciji B.. Okrivljenog nijesu našli
kući, već jedino  njegovu snahu  koja je potpisala zapisnik.  
Sud je u potpunosti prihvatio iskaze ovih svjedoka, koji su i zapisnički
konstatovani.  
Tako je na osnovu zapisnika o kontroli mjernog mjesta br…. od 25.03.2010
godine utvrđeno da potrošač R. L. nema plombu na brojilu marke " Iskra " tip
EBCDV br. … tako da je isključen na stubu, a u pitanju je nelegalna potrošnja
i potrošač ne dobija račun za utrošenu električnu energiju, koji dokaz je sud
u potpunosti prihvatio.  
Na osnovu nalaza i mišljenja vještaka elektrostruke A. R., utvrđeno je da se
iz zapisnika o kontroli mjernog mjesta  br. … od 25.03.2010 godine, vidi da su
radnici Elektrodistribucije, kod kupca R. L. iz B. našli da potrošač nije
priključen na stubu i da nema plombe Elektrodistribucije B. i da je u pitanju
nelegalna potrošnja.Vještak je mišljenja da je neovlašćena potrošnja
električne energije u stambenom objektu okrivljenog tehnički bila moguća, na
način, kako su to zatekli i kako opisuju ovlašćeni radnici Elektrodistribucije
B., u zapisniku o kontroli mjernog mjesta br. …  od 25.03.2010 godine. Ako je
potrošač koristio električnu energiju, priključivanjem na elektroenergetsku
mrežu bez zaključenog ugovora o priključenju, operator distribucije ga može
isključiti sa el. mreže i od njega može naplatiti neovlašćeno preuzetu
električnu energiju, obračunatu na osnovu očitanog stanja sa brojila marke
"Iskra" br…., prilikom kontrole mjernog mjesta 25.03.2010.godine, od strane
ovlašćenih radnika Elektrodistribucije, te da vrijednost neovlašćeno preuzete
el.energije u konkretnom slučaju iznosi 23,29 eura.  
Sud je prihvatio nalaz i mišljenje vještaka elektrostruke, koji je dat
stručno, jasno, u skladu sa pravilima nauke i vještine.  
Pravnom analizom naprijed utvrđenog činjeničnog stanja, sud je našao, da su se
u opisanim radnjama okrivljenog R. L., stekla sva bitna obilježja krivičnog
djela priključenje gradilišta na tehničku infrastrukturu iz čl. 326 b KZ.
Naime, na osnovu iskaza  svjedoka M. P. i R. O. utvrđeno je da su isti, kao
radnici Elektrodistribucije B., na osnovu spiska nelegalnih potrošača, dobili
zadatak da iste isključe sa elektrodistributivne mreže, te su iz istog razloga
pošli i u domaćinstvo okrivljenog, kojeg nijesu zatekli u kući. Brojilo se
nalazilo u unutrašnjosti, na prvom spratu do ulazinih vrata na zidu, nije bilo
plombirano i  potrošač nije dobijao račun za utrošenu električnu energiju.
Navodi svedoka su i zapisnički konstatovani, te iz zapisnika o kontroli
mjernog mjesta proizilazi da je u pitanju nelegalna potrošnja. Vještačenjem
putem vještaka elektrostruke utvrdjeno je da je neovlašćena potrošnja
električne energije u stambenom objektu okrivljenog tehnički bila moguća, na
način, kako su to zatekli i opisali ovlašćeni radnici Elektrodistribucije B.,
u zapisniku o kontroli mjernog mjesta, te da vrijednost neovlašćeno preuzete
el.energije iznosi 23,29 eura.  
Dakle,  na osnovu izvedenih dokaza  i iskaza svjedoka, nesumnjivo je utvrđeno
da se okrivljeni, protivno propisima, priključio na elektroenergetsku
infrastrukturu.  
Kako krivično djelo protivpravno priključenje gradilišta na tehničku
infrastrukturu, predstavlja krivično djelo sa blanketnom normom, to se
okrivljeni  u konkretnom slučaju nije pridržavao odredbi čl. 75 Zakona o
uređenju prostora i izgradnji objekta, kojim je propisano da objekat koji je
izgrađen bez građevinske dozvole i glavnog projekta ne može biti priključen na
tehničku infrastrukturu, već je postupano suprotno i objekat bez građevinske
dozvole i bez saglasnosti Elektrodistribucije B. priključio na tehničku
infrastrukturu  - elektroenergetsku mrežu.  
Djelujući na opisan način, okrivljeni je postupao sa umišljajem, obzirom da je
isti bio svjestan da mu je za priključenje gradilišta na tehničku
infrastrukturu bila potrebna dozvola od Elektrodistribucije B., te da
postupajući suprotno vrši krivično djelo, pa je i pored takve svijesti bez
saglasnosti Elektrodistribucije B. priključio objekat na elektroenergetsku
mrežu, čime je manifestvovao htjenje za nastupanje zabranjene posledice.  
Prilikom odlučivanja o vrsti i visini krivične sankcije, koju u konkretnom
slučaju treba primijeniti  prema okrivljenom, za izvršeno krivično djelo, sud
je imao u vidu sve okolnosti iz čl. 42 KZ-a. Tako je od olakšavajućih
okolnosti cijenio i uzeo u obzir, da je optuženi porodičan čovjek, udovac,
otac četvoro djece, do sada neosuđivan. Sud je mišljenja da su u konkretnom
slučaju, ispunjeni uslovi da se prema učiniocu, koji je kriv, ne primijeni
kazna, smatrajući da to nije nužno, radi krivično pravne zaštite, već da je
dovoljno i upozorenje uz prijetnju kaznom, pa mu je na osnovu čl. 53 i 54
KZ-a, utvrdio kaznu zatvora od 3 (tri) mjeseca i istovremeno odredio da se
ista neće izvršiti, ako osuđeni za vrijeme od 1 (jedne) godine, po
pravosnažnosti presude, ne izvrši novo krivično djelo. Sud je uvjerenja, da će
uslovnom osudom, kao mjerom upozorenja, u okviru opšte svrhe izricanja
krivičnih sankcija propisane čl. 4 st. 2  KZ-a, postići svrha kažnjavanja
propisana čl. 32 istog zakona i svrha uslovne osude, propisana članom 52 KZ-a.
Osnovano se može očekivati da će se ovom mjerom upozorenja, uz prijetnju
kaznom, dovoljno uticati na okrivljenog da ubuduće ne vrši krivična djela.  
Odluka o troškovima krivičnog postupka u iznosu od 77,00 (sedamdesetsedam)
eura,  zasnovana je na odredbi člana 202 st. 1 ZKP- a i predstavlja izdatke
koje je sud imao kao i nagradu i naknadu vještaku  elektro  struke, dok je
paušalni  iznos odmjeren, s obzirom na trajanje i složenost krivičnog postupka
te imovno stanje okrivljenog  na osnovu  člana 199 st.3 ZKP-a. Okrivljeni se
obavezuje da ovaj iznos uplati u roku od 15 dana, po pravosnažnosti presude,
pod prijetnjom izvršenja.  
Okrivljeni se obavezuje, da oštećenoj Elektrodistribuciji B., na ime imovinsko
pravnog zahtjeva za naknadu štete, plati iznos od 23,29 eura, u roku od 15
dana po pravosnažnosti presude, na osnovu čl. 212 st. 2 ZKP - a.  
Sa izloženog odlučeno je kao u izreci presude.  
OSNOVNI SUD U BERANAMA
Dana 18.05.2011. godine 
Zapisničar
SUDIJA
Danojla Milošević
Ana Kenjić- Đukić 
PRAVNA POUKA:
Protiv ove presude, dozvoljena je žalba,
u roku do 8 ( osam ) dana, od dana prijema iste,
Višem sudu u B. Polju, a preko ovog suda  