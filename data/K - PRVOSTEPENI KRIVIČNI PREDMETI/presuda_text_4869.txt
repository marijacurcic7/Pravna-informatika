OSNOVNI SUD U BERANAMA
K. br. 143/11 
U IME NARODA
      Osnovni sud u Beranama kao prvostepeni krivični po Predsjedniku suda Draganu Dašiću kao sudiji pojedincu, uz sudjelovanje Mirjane Čukić, kao zapisničara, u krivičnom predmetu protiv okrivljenog **M. R.** , iz B., zbog krivičnog djela šumska krađa iz čl. 324. st. 1.  Krivičnog zakonika Crne Gore, po optužnom predlogu Osnovnog državnog tužilaštva iz Berana, Kt. br. 102/2011. od 18. aprila 2011. godine, nakon održanog, usmenog glavnog i javnog pretresa u prisustvu okrivljenog M. R., a u odsustvu uredno pozvanih zastupnika javne optužbe Zamjenika ODT-a u Beranama Dragoljuba Popovića i predstavnika oštećene Uprave za šume P. - PJ B.  Ć. S., donio je i javno objavio dana 11.05.2011. godine,

P R E S U D U
      Okrivljeni: **M. R.,** od oca D. i majke Lj., rođene B., rođen … godine u B., sa prebivalištem u selu D.-P., Opština B., državljanin CG, nezaposlen, neoženjen, pismen, završio SSS, siromašnog imovnog stanja, neosuđivan.

K r i v   j e :
           Što je : 
      Dana 10.04.2011. godine, oko 15,00 časova u državnoj šumi kojom gazduje Uprava za šume P. - PJ B., u mjestu "V. P." Opština B., radi krađe oborio 150 hrastovih i grabovih stabala u ukupnoj količini 3,00 m3, čime je pričinio štetu Upravi za šume P. - PJ B., u iznosu od 56,16 eura.  
      \- Čime je izvršio krivično djelo šumska krađa iz čl. 324. st.1. Krivičnog zakonika Crne Gore.

      \- Pa mu sud za izvršeno krivično djelo na osnovu navedenog Zakonskog propisa, te primjenom čl. 32, 36, 39.st.1, 42, 52, 53, i 54. KZ CG, kao i primjenom čl.364. ZKP-a

           I z r i č e : 
      **Uslovnu osudu** kojom mu utvrđuje kaznu zatvora u trajanju od 30 /trideset/ dana i istovremeno određuje da se ista neće izvršiti ako okrivljeni za vrijeme od 1 /jedne/ godine od dana pravosnažnosti presude ne učini novo krivično djelo  
                                                      i

           osuđuje na novčanu kaznu u iznosu od 200,00 /dvije stotine/
eura, koju je dužan platiti u roku od 15 dana od dana pravosnažnosti presude,
ako okrivljeni ne plati novčanu kaznu u ovom roku, sud će novčanu kaznu
zamijeniti kaznom zatvora tako što će se za svakih započetih 25,00 /dvadeset
pet/ eura novčane kazne odrediti  jedan dan kazne zatvora.  
      Troškova krivičnog postupka nije bilo, a okrivljeni se obavezuje da na ime paušala plati sudu iznos od 20,00 /dvadeset/ eura, u roku od 15 dana od dana pravosnažnosti presude, pod prijetnjom prinudnog izvršenja.

      Okrivljeni se obavezuje da na ime pričinjene štete oštećenoj Upravi za šume P. - PJ B., plati iznos od 56,16 € /pedesetšest eura i šesnaest centi/, u roku od 15 dana od dana pravosnažnosti presude.

O   b r a z l o ž e nj e
      Osnovno državno tužilaštvo u Beranama, je optužnim predlogom Kt. br. 102/2011,  od 18. aprila 2011. godine, optužilo M. R., iz sela D.-P., Opština B., da je izvršio krivično djelo šumska krađa iz čl. 324. st. 1. Krivičnog zakonika Crne Gore. Na glavni pretres održan dana 11.05.2011. godine, nisu pristupili zastupnik javne optužbe Zamjenik ODT u Beranama Dragoljub Popović i predstavnik oštećene Uprave za šume P. - PJ B. Ć. S., iako su uredno pozvani, pa je sud na osnovu čl. 453. st. 1. i 2.  ZKP-a, glavni pretres održao i zaključio u njihovom odsustvu.

      Izjašnjavajući se o navodima iz optužnog akta Osnovnog državnog tužilaštva iz Berana, okrivljeni **M. R.** ,  je u svoju odbranu naveo:

      da je tačno da je počino krivično djelo šumske krađe tj. da je dana 10.04.2011. godine, u državnoj šumi "V. P." oborio 150 hrastovih i grabovih stabala ukupne drvne mase 3,00 m3, a to jer je nezaposlen, siromašnog imovnog stanja da živi sa majkom i ocem koji su stari i bolesni, da je dugo vremena radio u T. i ostao bez posla zbog poznate ekonomske situacije, pa nije imao novca da kupi drva. Dalje je naveo, da se radi o nekvalitetnim stablima koja su zakržljala, da su prethodnih godina tu državnu šumu svi seljani toga sela sjekli za ogrijev, da je pokušao lugarima N. A. i O. A. da plati objavu za tu sječu, na šta nijesu pristali. Predmetnog dana lugari su ga zatekli na licu mjesta, pitali ga čija su drva, a on sve priznao da su to njegova drva, koja je potjerao kući i dio iskoristio za ogrijev. U završnoj riječi je izjavio, da mu je žao zbog izvršenog krivičnog djela, neće u buduće činiti ni takva niti slična krivična djela,  drva je iskoristio za ogrijev svoje porodice, a ne za prodaju, trenutno je nezaposlen i siromašnog imovnog stanja, brine se o izdržavanju starih roditelja i molio sud da ga što je moguće blaže kazni.

      Radi pravilnog i zakonitog presuđenja ove krivično-pravne stvari sud je na glavnom pretresu u dokaznom postupku izveo sledeće dokaze:  
      u svojstvu svjedoka saslušao lugare Uprave za šume P. - PJ B. N. A. i O. A., izvršio uvid u prijavu za šumsku štetu ŠKR broj …, od 11.04.2011. godine, izvršio uvid u izvještaj Uprave za šume P. - PJ B. br…., od 11.04.2011. godine i izvršio uvid u  izvod iz kaznene evidencije za okrivljenog.

      Nakon sprovedenog dokaznog postupka cijeneći navode optužbe odbranu okrivljenog te izvedene pobrojane dokaze cijeneći ih u smislu čl. 17. i 360. ZKP-a, a dovodeći ih u vezu jedne sa drugim, sud je stao na stanovište da su činjenice iz činjeničnog opisa izreke presude u svemu dokazane i da je okrivljeni M. R., izvršio krivično djelo šumska krađa iz čl. 324. st. 1. KZ CG,  koje mu je optužnim predlogom Osnovnog državnog tužilaštva stavljeno na teret, pa ga je oglasio krivim i krivično odgovornim, jer nije bilo osnova koji bi isključivali postojanje krivičnog djela i krivične odgovornosti okrivljenog. Sud je u potpunosti prihvatio odbranu okrivljenog u kojoj je naveo da je tačno da je u državnoj šumi "V. P." oborio 150 hrastovih i grabovih stabala, kada su ga lugari N. A. i O. A., zatekli na licu mjesta i da je ista iskoristio za ogrijev. Za sud je takvo priznanje prihvatljivo, koje je u skladu sa iskazima lugara, koji su potvrdili nesporno i nesumnjivo da je okrivljeni izvršio predmetno krivično djelo, a isto je u skladu i sa prijavom za šumsku štetu ŠKR br. … i izvještajem Uprave za šume Pljevlja - PJ Berane br. ….

      Tako se iz iskaza lugara Uprave za šume P. PJ B., **N. A.** , koga je sud saslušao u svojstvu svjedoka  vidi, da je  10.04.2010. godine negdje oko 15 časova, zajedno sa kolegom O. A., kao lugar Šumske uprave PJ B., vršio obilazak terena pa je na mjestu "V. P." u državnoj šumi zatekao okrivljenog M. R., da vrši utovar na traktor sveže posječenih hrastovih i grabovih stabala, te da ga je pitao za njegove lične podatke koje mu je  dao, a nakon toga premjerio panjeve na licu mjesta i utvrdio da je okrivljeni izvršio sječu 150 hrastovih i grabovih stabala, ukupne drvne mase 3,00 m 3, te da se radi o stablima malog prečnika i lošeg kvaliteta. Na kraju je naveo, da mu je poznato da je okrivljeni tu drvnu masu iskoristio za ogrijev kod svoje kuće, a ne za prodaju, te da mu do sada  nije poznat kao izvršilac krivičnog djela šumske krađe.

      Iz iskaza lugara Uprave za šume P. PJ B., **O. A.,**  saslušanog u svojstvu svjedoka se vidi, da je dana 10.04.2011. godine, bio prisutan zajedno sa kolegom N. A.,  na terenu na koji je on zadužen u mjestu "V. P.", da su negdje oko 15 časova, zatekli  osumnjičenog M. R., da na traktoru vrši utovar hrastovih i grabovih stabala.  Na licu mjesta su premjerili utovar na traktoru, a nakon toga panjeve od posječenih stabala i utvrdili da je okrivljeni oborio 150 hrastovih i grabovih stabala lošeg kvaliteta i malog prečnika,  ukupne drvne mase 3,00 m 3. Da je dalji postupak u vezi tih drva vodio njegov kolega N. koji je zadužen sa tim terenom.

      Sud je u potpunosti prihvatio iskaze ovih svjedoka, jer je iz istih nesporno utvrđeno da je okrivljeni od strane ovih lica kao lugara Uprave za šume PJ B. zatečen na licu mjesta kao učinilac ovog krivičnog djela, a koji su premjerili panjeve na licu mjesta i utvrdili da je okrivljeni izvršio sječu 150 hrastovih i grabovih stabala, ukupne drvne mase 3,00 m3 i istih vršio utovar i to svježe posječenih hrastovih i grabovih stabala. Sud je posebno cijenio to da su iskazi svjedoka potvrdili odbranu okrivljenog, koji je priznao izvršenje krivičnog djela i nije prigovorio iskazu svjedoka.

      Iz  prijave za šumsku štetu ŠKR br. … od 11.04.2011. godine, kao i izvještaja Uprave za šume P. - PJ B. br. … od 11.04.2011. godine, se vidi,  da je  Uprava za šume-Područne jedinice B., podnijela prijavu protiv okrivljenog M. R., zato što je dana 10.04.2011. godine, u mjestu zv."V. P." izvršio bespravnu sječu oko 150 hrastovih i grabovih stabala u državnoj šumi prečnika na panju od 6 do 10 cm, što iznosi 3,00 m3 i da je šteta koju je pri tom počinio 56,16 eura.

      Sud je takođe prihvatio navedenu dokaze, jer isti potiču od nadležnih lica i snabdjevene su pečatima i potpisima ovlašćenih službenika, a to cijeneći ih sa ostalim izvedenim dokazima iz kojih je na nesumnjiv način utvrđeno da je okrivljeni M. R. u državnoj šumi kojom gazduje Uprava za šume P.- PJ B. u mjestu "V. P." izvršio bespravnu sječu 150 hrastovih i grabovih stabala ukupne količine 3,00 m3.

      Pravnom analizom naprijed utvrđenog činjeničnog stanja sud je našao da su se u opisanim radnjama okrivljenog M. R. stekla sva bitna obeležja bića krivičnog djela šumska krađa iz čl. 324. st. 1. KZ CG. Tokom postupka nesumnjivo je utvrđeno, da je okrivljeni M. R. dana  10.04.2011. godine, oko 15,00 časova u državnoj šumi kojom gazduje Uprava za šume P. - PJ B., u mjestu "V. P." Opština B., radi krađe oborio 150 hrastovih i grabovih stabala u ukupnoj količini 3,00 m3, čime je pričinio štetu Upravi za šume P. - PJ B., u iznosu od 56,16 eura, do takvog zaključka sud je prvenstveno došao na osnovu priznanja okrivljenog koji je naveo da je tačno da su ga predmetnog dana tokom izvršenja krivičnog djela, lugari zatekli na licu mjesta, kako utovara svježe posječena drva, koja je prethodno posjekao u državnoj šumi i ista odvezao kući i iskoristio za ogrijev. Sve naprijed navedeno je potvrđeno i iskazima lugara N. A. i O. A. koji se u potpunosti poklapaju sa iskazom okrivljenog, a sve ovo je upotpunjeno i na osnovu krivične prijave Uprave za šume. Sud je utvrdio da je okrivljeni znao, da šuma u kojoj vrši sječu nije njegova, jer se sporna parcela nalazi u kompleksu  šuma kojom gazduje Uprava za šume P. - PJ B.. Uprkos tom saznanju okrivljeni je izvršio sječu stabala i posječena stabla transportovao sa lica mjesta, tačnije iskoristio ih je, te za sud nema dileme da je okrivljeni počinio krivično djelo za koje je optužen. Djelujući na opisani način okrivljeni je postupao svjesno i sa umišljajem, svjestan da sječu 150 hrastovih i grabovih stabala vrši u tuđoj tj. državnoj šumi, kojom gazduje Uprava za šume P.- PJ B., s namjerom da prisvajanjem oborenih stabala sebi pribavlja protivpravnu imovinsku korist, pa je i pored takve svijesti htio izvršenje krivičnog djela, tj. postizanje zabranjene posledice.

      Prilikom odlučivanja o izboru vrste i visine krivične sankcije koju u konkretnom slučaju treba primijeniti prema okrivljenom M. R., za naprijed navedeno krivično djelo, sud je imao u vidu sve okolnosti u smislu čl. 42. KZ CG. Tako je od olakšavajućih okolnosti na strani okrivljenog, sud cijenio i uzeo u obzir da se radi o mladom čovjeku, nezaposlenom, siromašnog imovnog stanja, koji do sada nije osuđivan, dok otežavajućih okolnosti na strani okrivljenog nije bilo, pa mu je sud navedene olakšavajuće okolnosti,  na osnovu čl. 53. i 54. KZ CG utvrdio kaznu zatvora u trajanju od 30 /trideset/ dana i istovremeno odredio da se ista neće izvršiti ako okrivljeni za vrijeme od jedne godine od dana pravosnažnosti presude ne učini novo krivično djelo i osudio na novčanu kaznu u iznosu od 200,00 /dvije stotine/ eura. Sud je uvjerenja da su izrečene krivične sankcije u okviru opšte svrhe izricanja krivičnih sankcija predviđenih čl. 4. st. 2. KZ CG, postići svrha kažnjavana propisana čl. 32. istog Zakona. Imajući posebno u vidu činjenicu da je okrivljeni nezaposlen i siromašnog imovnog stanja, te da bi izricanje efektivne zatvorske kazne negativno uticalo na njegov život, sud je mišljenja da su izrečene krivične sankcije srazmjerne težini izvršenog krivičnog djela i stepenu krivično-pravne odgovornosti okrivljenog i da će ovako odmjerena uslovna osuda i izrečena novčana kazna pozitivno djelovati na prevaspitavanje okrivljenog, te da će iste na njega uticati da u buduće ne vrši krivična djela.

      Troškova krivičnog postupka nije bilo, dok je paušalni iznos odmjeren s obzirom na složenost i trajanje krivičnog postupka, te imovog stanja okrivljenog shodno čl. 199. st. 9. ZKP-a.

      Odluka kojom je okrivljeni obavezan da na ime pričinjene štete  oštećenoj "Upravi za šume P. PJ B., plati iznos od 56,16 € / pedesetšest eura i šesnaest centi/, u roku od 15 dana od dana pravosnažnosti presude, zasnovana je na odredbi čl. 212. st. 2. ZKP-a.

      S iznijetih razloga odlučeno je kao u izreci presude.

OSNOVNI SUD U BERANAMA,
Dana, 11.05.2011. godine
Zapisničar,
PREDSJEDNIK SUDA-SUDIJA,
Mirjana Čukić
Dragan Dašić 
PRAVNA POUKA:
Protiv ove presude nezadovoljna stranka
ima pravo žalbe u roku od 8 /osam/ dana
od dana prijema iste   i to Višem sudu u
Bijelom Polju, a preko ovog suda.  