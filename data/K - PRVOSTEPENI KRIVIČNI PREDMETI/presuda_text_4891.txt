K.br.185/2011
U IME CRNE GORE
VIŠI SUD U PODGORICI, po sudiji pojedincu Ani Vuković, u krivičnom predmetu
protiv optuženih  B. M. i N. M.,   zbog krivičnog djela neovlašćena
proizvodnja, držanje i stavljanje u promet opojnih droga iz čl. 300 st.1
Krivičnog zakonika, odlučujući po optužnici Višeg državnog tužilaštva
Podgorica Kt.br. 121/11 od 06.10.2011 godine,  nakon glavnog  javnog pretresa
održanog dana 09.12.2011 godine u prisustvu zastupnika optužbe Tatjane
Begović, zamjenika VDT-a optuženog B. M. i njegovog  branioca  odredjenog po
službenoj dužnosti, S. R., advokata  iz P… , optuženog N. M. i njegovog
branioca odredjenog po službenoj dužnosti, R. M. , advokata iz P…, donio je  a
dana 12.12.2011 godine javno objavio  
P R E S U D U

Optuženi:  
1. B. M. , rođen … , državljanin Crne Gore, neoženjen, završio srednju
ugostiteljsku školu, zaposlen, lošeg imovnog stanja, osuđivan presudom Višeg
suda u Podgorici K.br. 82/07 od 10.12.2008 godine zbog krivičnog djela iz čl.
300 st.1 Krivičnog zakonika na kaznu zatvora u trajanju od 6 mjeseci, presudom
Osnovnog suda u Kotoru K.br. 239/07 od 25.06.2009 godine zbog krivičnog djela
iz čl.240 Krivičnog zakonika, na kaznu zatvora u trajanju od 1 godine, koje
kazne su mu rješenjem Kv.br. 460/09 od 08.09.2009 godine spojene u jedinstvenu
kaznu zatvora u trajanju od jedne godine i pet mjeseci, bio u pritvoru od 10.
08. 2011. godine od 22,30 h do 12. 08. 2011. godine.  
2. N. M. , rođen… , državljanin Crne Gore, neoženjen, završio srednju
elektrotehničku školu, zaposlen, lošeg imovnog stanja, osuđivan presudom Višeg
suda u Podgorici K.br.78/09 od 16.11.2009 godine zbog krivičnog djela iz
čl.300 st.1 Krivičnog zakonika, na kaznu zatvora u trajanju od 1godine i
6mjeseci, bio u pritvoru od 10. 08. 2011. godine od 22,30 h do 12. 08. 2011.
godine.  
K r i v i   s u
Zato što su:  
Dana 10.08.2011. godine u Herceg Novom, neovlašćeno radi prodaje držali 872,99
grama marihuane - supstancu proglašenu za opojnu drogu Rješenjem o
utvrdjivanju opojnih droga ( "Sl. List SRJ" br. 44/02), koju opojnu drogu
namijenjenu daljoj prodaji su navedenog dana oko 21,00 čas u podrumskim
prostorijama zgrade u kojoj živi optuženi B. M. prepakivali u manja pakovanja
u čemu su i zatečeni od strane ovlašćenih službenih lica Područne jedinice
Herceg  Novi.  

čime su izvršili krivično djelo neovlašćena proizvodnja, držanje i stavljanje u promet opojnih droga iz člana 300 stav 1 Krivičnog zakonika;  

pa ih sud primjenom citirane zakonske odredbe, te čl. 2, 4, 5, 15, 32, 36, 42,
i  51. Krivičnog zakonika, te čl. 229 i 374 Zakonika o krivičnom postupku  
O S U Đ U J E
Na kazne zatvora u trajanju od po 2 (dvije) godine, u koje kazne im  se
uračunava vrijeme provedeno u pritvoru - od 10. 08. 2011. godine od 22,30 h do
12. 08. 2011. godine.  
Dužni su  optuženi, na ime troškova krivičnog postupka, solidarno uplatiti
ovom Sudu, iznos od 25,00 €, optuženi B. M. i iznos od  44,00 €, te obojica
optuženih na ime  paušala uplatiti iznose od po 100, 00 €, sve u roku od 15
dana po pravosnažnosti presude.  
Na osnovu čl. 75 i čl. 300 st. 7 Krivičnog zakonika, sud prema optuženom B. M.
i z r i č e  
MJERU BEZBJEDNOSTI
ODUZIMA se od optuženog B. M. 872,99 grama opojne droge –marihuane, koja droga
se ima uništiti nakon pravosnažnosti presude.  
                                          O b r a z l o ž e n j e

Optužnicom VDT Podgorica Kt.br. 121/11 od 06.10.2011 godine staviljeno je na
teret optuženima B. M. i N. M. da su izvršili krivično djelo neovlašćena
proizvodnja, držanje i stavljanje u promet opojnih droga iz čl.300 st.1
Krivičnog zakonika.  Zastupnik optužbe je u cjelosti ostao pri podignutoj
optužnici i u završnoj riječi predložio da sud optužene oglasi krivima, budući
da je provedenim dokazima utvrđeno da su izvršili krivično djelo stavljeno im
na teret.  
Optuženi B. M. je u odbrani prilikom saslušanja pred ovlašćenim policijskim
službenikom, datoj u prisustvu branioca odredjenog po službenoj dužnosti,
naveo  da je kritičnog dana u popodnevnim časovima, po preporuci svog
poznanika, telefonom kontaktirao  momka čije ime i prezime ne zna, niti se
sjeća njegovog broja telefona za kojega mu je rečeno da se bavi prodajom
droge. Ovaj momak mu je ispred zgrade gdje stanuje  donio predmetnu drogu,
upakovanu u kartonsku kutiju,  gdje mu je drogu i prodao po cijeni od 250
eura, nakon čega je  predmetnu marihuanu sakrio u podrumu navedene zgrade.
Istakao je da je drogu kupio za lične potrebe,  objašnjavajući da  dnevno
troši od 10 do 15 eura za kupovinu marihuane, zbog čega je kritičnom prilikom
i kupio  veću količinu. Sjutradan, u večernjim časovima, iz svog stana uzeo je
vagu i staklene tegle a potom   u podrumu zgrade gdje stanuje, prepakovao
predmetnu marihuanu u  tegle  i  u nekoliko plastičnih kesa, koje  je zavezao
da se marihuana ne bi sasušila, dok je dvije manje kese sa malom količinom
marihuane htio da baci. Pedmetnu drogu je izmjerio i ustanovio da ima 800-900
grama.  Nakon što je predmetnu drogu prepakovao i izmjerio,  pozvao  svog
druga, optuženog  N. , da ga odveze u Bijelu, da se vidi sa djevojkom. Nakon
petnaest minuta, optuženi  N. je  došao ispred zgrade i pozivao ga telefonom
dva tri puta, pitajući ga kada će da izađe, na što mu je odgovorio da je u
podrumu i da će brzo izaći. Medjutim, optuženi  N.  je došao kod njega u
podrum, samo je uspio da mu kaže “ćuti, samo da ovo sakrijem” jer su nakon dva
minuta u podrum ušli policijski službenici u civilu koji su ih tu zatekli sa
marihuanom koju je on prethodno prepakovao i izmjerio.  Optuženi je dalje
naveo  da optuženi N., za koga mu nije poznato da li je  uživalac opojne
droge, nije znao da je on kupio predmetnu marihuanu. Prilikom saslušanja pred
istražnim sudijom, ponovio je ranije navode odbrane, pojašnjavajući da
marihuanu konzumira od 16 godine, u količini pet do deset cigareta
svakodnevno,  što zavisi od konkretnih okolnosti i obaveza. Pojasnio je da je
marihuanu obično nabavljao  u manjim paketićima od gram i po do dva, za iznos
od 10 do 20 eura, te da je mjesečno  za kupovinu marihuane izdvajao od 200 do
300 eura, tako da bi mu predmetna količina od oko 900 grama trajala nekih dva
ipo mjeseca, dodajući da  od bravarskih poslova koje obavlja, mjesečno
zarađuje 700-800 eura. Istakao je da je predmetnu drogu  mjerio da bi
provjerio da li ga je prodavac prevario u vezi količine. Dalje je pojasnio da
je tri tegle u koje je prepakovao marihuanu, namjeravao je da ostavi u podrumu
jer nije imao gdje da ih drži u stanu, a takodje i iz razloga što pred majkom,
koja zna da je  uživalac marihuane, ne puši. Jednu od četiri  kese  u koje je
takodje spakovao marihuanu, namjeravao je da odnese kući da svaki dan ima da
zapali, drugu kesu je htio da odnese na posao, dok su dvije kese škart koje je
htio da baci. U odbrani na glavnom pretresu, ponovio je ranije navode,
dodajući da nije liječen zbog konzumiranja marihuane kao i da druge vrste
narkotika ne konzumira. Istakao je da mu optuženi N. kritičnom prilikom nije
pomagao u pakovanju predmetne marihuane, tako da  N. nije bio u kontaktu sa
drogom. Naveo je da je sa optuženim N. koji mu je komšija već nekih dvadeset
godina,  u korektnim komšijskim odnosima ali se ne ne druže  svakodnevno.
Ponovio je da je predmetnu drogu kupio radi ličnog uživanja, dodajući da
pretpostavlja da mu je sve ovo namjestio čovjek od koga je kupio drogu, budući
da je policija iznenada došla te da su za kupovinu predmetne marihuane znali
samo on i prodavac.  
U završnoj riječi, prihvatajući u cjelosti završnu riječ svog branioca, ostao
je pri  navodima iznijete odbrane.  
Branilac optuženog B., je u završnoj riječi naveo da nije dokazano da je ovaj
optuženi držao i prepakivao opojnu drogu u svrhu dalje prodaje pa je predložio
sudu da ga oslobodi od optužbe.  
Optuženi N. M- je u odbrani prilikom saslušanja pred ovlašćenim policijskim
službenikom, datoj u prisustvu branioca odredjenog po službenoj dužnosti,
naveo  da predmetna droga nije njegova već da se kritičnom prilikom našao na
pogrešnom mjestu i u pogrešno vrijeme. Kritičnog dana oko 20,30 časova, nakon
što  ga je optuženi B. pozvao telefonom i pitao ga da li može svojim vozilom
doći po njega ispred zgrade, jer optuženi B. nema automobil, da  ga odveze do
Bijele, došao je na parking  ispred zgrade u kojoj optuženi B. živi, odakle ga
je pozvao telefonom i rekao mu da ga čeka u kolima, na što mu je B. odgovorio
da će brzo izaći. Medjutim, kako B. nije došao, i nakon što ga poslije pet
minuta ponovo pozvao telefonom, kada mu je B. rekao da se i dalje nalazi u
podrumu, pošao je u podrum i zatekao B. kako u ruci drži  jednu kesu marihuane
koju je vezivao, dok su se  ispred njega nalazile  dvije tegle sa marihunom i
jedna digitalna vaga. Nije ga pitao odakle mu droga i digitalna vaga a  B. ga
je zamolio da ga sačeka jedan minut, da bi ga potom prebacio do Bijele. Nakon
nekoliko minuta u podrum su ušli policijski službenici u civilu, gdje su
zatekli njih dvojicu kao i predmetnu drogu. Naveo je da mu nije poznato da se
optuženi B., koji mu je komšija i drug,  bavi prodajom droge. Prilikom
saslušanja pred istražnim sudijom ponovio je ranije navode, pojašnjavajući  da
je u podrum došao da bi požurio B. da što prije izadje jer je trebao da ga
odveze kod djevojke u Bijelu. Dodao je da predmetni podrum drvenom građom
odvojen od ostalih podruma, ne  zaključava se, dok se u suteren zgrade ulazi
slobodno tj. ne postoje nikakva vrata na ulazu. Istakao je da kritičnom
prilikom nije pomagao optuženom B. u pakovanju marihuane, tvrdeći da sa
marihuanom po izlasku iz zatvora, od 30 novembra prošle godine nije imao
nikakav kontakt. Naveo je da mu je poznato da optuženi B. povremeno konzumira
marihuanu.  U odbrani na glavnom pretresu, takodje je ponovio ranije navode,
ističući da nije pakovao predmetnu drogu, niti je dodirivao, tako da nema
objašnjenje otkuda  tragovi njegovih prstiju na predmetnoj drogi,
objašnjavajući da je  moguće da je, kada su ga policajci bacilli na pod,
dotakao poklopac od jedne od tegli  koje su se nalazile na na podu. Dodao je i
da je dva, tri puta sedmično  svojim vozilom vozio optuženog B. na posao ili
za druge potrebe.  
U završnoj riječi, prihvatajući u cjelosti završnu riječ svog branioca, ostao
je pri  navodima iznijete odbrane.  
Branilac optuženog N. M. je u završnoj riječi naveo, da nije dokazano da je
njegov branjenik izvršio krivično djelo stavljeno mu na teret pa je predložio
sudu da ga oslobodi od optužbe.  
U dokaznom postupku saslušani su svjedoci K. D., N. V. i D. N., pročitani su
službena zabilješka Uprave policije  Područna jedinica Herceg Novi br. 27-03/3
br. 240/11-4585/6 od 11.08.2011. godine, dvije potvrde o privremeno oduzetim
predmetima od B. M., izdate od   UP PJ Herceg Novi od 10 i 11.08.2011. godine,
potvrda o privremeno oduzetim predmetima od N. M., izdata od  Uprave policije
Herceg Novi od 11.08.2011. godine, dva zapisnika o daktiloskopskom vještačenju
tragova papilarnih linija br. 773/11 i br. 773/11-1 sačinjeni od strane
Forenzičkog centra Danilovgrad od 29.08.2011. godine, izvještaj o vještačenju
br. 3378/11 Uprave policije Forenzički centar - Danilovgrad od 22.09.2011.
godine, izvršen je uvid u fotoelaborat br. 271/11, sudski vještak
neuropsihijatrijske struke Prof. dr S. M. dao je na glavnom pretresu nalaz i
mišljenje, pročitani su izvod iz kaznene evidencije za optuženog B. M. izdat
od Uprave policije Ispostava Cetinje br. 02-245/4079 od 24.11.2011. godine,
izvod iz kaznene evidencije za optuženog N. M. izdatog od strane Uprave
policije Ispostava Kotor br. 243/11-4370 od 16.09.2011. godine.  
 Cijeneći navode optužbe i odbrane, te provedene dokaze, kako pojedinačno, tako i u njihovoj medjusobnoj povezanosti, sud je utvrdio da su optuženi izvršili krivično djelo stavljeno im na teret, na način, vrijeme i mjesto, kako je to bliže predstavljeno izrekom ove presude pa ih je oglasio krivim.

Saslušan u svojstvu svjedoka K. D. je naveo da su on i njegove kolege imali
operativna saznanja da se optuženi bave prodajom droge i da će se kritične
večeri u predmetnom podrumu vršiti prepakivanje droge. Slijedom ovih
informacija, uputili su se na lice mjesta,  slobodno ušli u suteren predmetne
zgrade budući da nijesu postavljena nikakva vrata. Pojasnio je da se u
navedenom suterenu nalazi  više podrumskih prostorija, koje nijesu bile
zaključane i koje su medjusobno fizički odvojene drvenim pregradama –
letvicama.  U suterenu nije bilo rasvjete osim u jednom podrumu koji se
nalazio u sredini. Prišli su lagano, nijesu palili svijetlo da ne bi bili
zapaženi, a zatim je  kroz otvor izmedju letvica, u predmetnom podrumu vidio
optužene B. i N., kako vrše prepakivanje droge.  Pozvali su optužene da otvore
vrata,  što je učinio optuženi B. koji je bio bliži vratima. Po ulasku u
prostoriju zatekli su predmetnu drogu, koja nije bila sakrivena, već jasno
vidljiva, nakon čega je kriminalistički tehničar fotografisao zatečeno stanje,
droga je izuzeta i upućena na vještačenje, a optuženi  privedeni. Svjedok je
pojasnio da  se kroz šupljine izmedju ljestvica koje se nalaze pored vrata i
na vratima, jasno  mogla  vidjeti unutrašnjosti podruma. Dodao je da su odmah
po ulasku  u podrum,  optuženima  stavili  sredstva za vezivanje.  
Saslušan u svojstvu svjedoka  N. V.  je naveo da su  kritične večeri,
postupajući po operatvinim saznanjima, da su optuženi povezani sa narkoticima
i da se u predmetnom podrumu vrši prepakivanje droge, ušli u suteren predmetne
zgrade. U suterenu se nalazilo više podrumskih prostorija, a u jednom od
podruma kroz šupljine između drvenih letvica kojima su podrumi pregradjeni,
vidio je optuženog B. koji se nalazio malo ulijevo od vrata i vezivao jednu
kesu,   ispred B. se nalazio optuženi N., a ispred njega kartonska kutija
nalik na kutiju od cipela i nekoliko tegli. Povikali su "policija",
zahtijevajući da im optuženi otvore vrata, što je učinio optuženi B. . Nakon
ulaska u podrum,  optužene su  lišili  slobode stavljajući im sredstva za
vezivanje,  izuzeli predmetnu biljnu materiju i uputili je na vještačenje.
Pojasnio je da hodnik u suterenu gdje se nalaze podrumi nije bio osvijetljen,
ali je bilo svjetlosti u podrumu gdje su se nalazili optuženi, tako  da je
kroz otvore na vratima jasno vidio sve što je opisao.  
Saslušan u svojstvu svjedoka  D. N. je naveo da su on i kolege iz Filijale za
borbu protiv narkotika, imali operativna saznanja da se optuženi bave prodajom
droge i da će se kritične večeri u predmetnom podrumu vršiti prepakivanje
droge, pa su se postupajući po tim saznanjima  uputili  na lice mjesta i ušli
u suteren predmetne zgrade. U suterenu se nalazi više podruma koji su
medjusobno odvojeni drvenim gredama tj. letvama. Prišli su predmetnom podrumu
i kroz prostor izmedju letvi vidio je kako obojica optuženih vrše prepakivanje
predmetne biljne materije.  Nakon navedenog,  glasno su povikali "policija" i
zahtijevali da im otvore vrata,  potom ušli u podrumsku prostoriju gdje su u
teglama i kutijama zatekli biljnu materiju koju je kriminalistički tehničar
izuzeo, a optuženi su privedeni.  Pojasnio je da je u momentu kada je
posmatrao unutrašnjost podruma,  vidio obojicu optuženih koji su sjedjeli,
optuženi B. na maloj stolici, a optuženi N. na dasci koja je bila postavljena
preko gajbe, ispred optuženog B. se nalazila jedna zavezana pvc kesa u kojoj
je već  bila smještena marihuana, a ispred optuženog N.  vaga i tegle. Nakon
što je kriminalistički tehničar izuzeo predmetnu materiju, optužene su lišili
slobode u hodniku, u suterenu podruma.  
Iz citirane službene zabilješke utvrdjeno je je da je sačinjena dana
11.08.2011 godine od strane ovlašćenih policijskih službenika, K. D., D. N.,
N. V., i Z. P.. Dalje je konstatovano da su navedena slu\bena lica, po
operativnim saznanjima, da N. M. i B. M. vrše prepakivanje veće količine
opojne droge marihuane u jednom od podruma koji se nalazi u stambenoj zgradi u
Bijeloj, u naselju Žager b.b, došli  do navedene zgrade, sa bočne strane
zgrade  ušli u podrumske prostorije na kojima nijesu postojala vrata niti
kakva druga zapreka. U suterenu navedene zgrade  nalazi se više podruma koji
su međusobno odvojeni drvenim pregradama (rešetkama) i obezbijeđeni istim
takvim vratima. S obzirom da je svijetlo bilo upaljeno samo u jednom podrumu
koji se nalazi u središnjem dijelu, policijski službenici su prišli do ulaznih
vrata podruma i kroz otvore-(rešetke) na vratima, primijetili N. i B. kako
vrše prepakivanje opojne droge marihuane u manje paketiće. Nakon navedenog,
prostor u hodniku osvijetlili su ručnim lampama, predstavili su se kao
policajci istovremeno pokazujući službene legitimacije i pozivajući optužene
da izađu. Nakon njihovog poziva, B. M. je otvorio vrata a iz podruma je pored
njega izašao i N. M. . U predmetnom podrumu koji je površine svega dva do tri
kvadrata, vidjeli su više pakovanja sa sadržajem, kao i tragovima tamno zelene
materije biljnog porijekla. Kriminalistički tehničar koji je potom izašao na
lice mjesta  koje je fotografisao, izuzeo je kutiju od obuće sive boje sa
tragovima tamno zelene materije biljnog porijekla, jednu plastičnu kanticu
bijele boje sa istovjetnim tragovima, jednu pvc kesu plave boje sa tragovima
tamno zelene materije biljnog porijekla, načeto pakovanje sa većim brojem
providnih pvc kesa koje se koriste u domaćinstvu, koji predmeti su pronađeni
na podu predmetnog podruma, digitalnu vagu marke “Vivax”, sive boje, sa
plastičnom posudicom za mjerenje bijele boje, jednu pvc kesu bijele boje sa
tragovima tamno zelene materije biljnog porijekla, tri providne pvc kese
bijele boje sa tragovima tamno zelene materije biljnog porijekla, koje su
pronadjene na bojleru koji se nalazi sa desne strane podruma, gledano iz
pravca ulaza. Na polici podruma pronađena je jedna providna pvc kesa sa
sadržajem tamno zelene materije biljnog porijekla, dok je na podu podruma
pronađena providna pvc kesa sa sadržajem tamno zelene materije biljnog
porijekla, kao i tri staklene tegle sa sadržajem istovjetne materije.  
Uvidom u  citirani fotoelaborat utvrđeno je da je prikazana unutrašnjost
predmetnog podruma, vidljiv je izgled drvenih vrata koja su sagradjena od više
drvenih letvica medjusobno razdvojenih tako da je izmedju njih  prazan
prostor, a takodje su prikazane navedene pvc kese u kojima se nalazi biljna
materija te jedna veća i dvije manje tegle sa sadržajem navedene biljne
materije, siva kartonska kutija i digitalna vaga za mjerenje, plastična bijela
kantica, bojler, drvena polica, mala drvena stolica, kao i više drugih stvari
odloženih u podrumu.  
Iz citirane dvije potvrde o privremeno oduzetim predmetima, utvrdjeno je da su
ovlašćeni policijski službenici navedenog dana od  optuženog B. M. privremeno
oduzeli jednu kutiju od obuće sive boje sa tragovima materije biljnog
porijekla tamno zelene boje, jednu plastičnu bijelu kantica sa  tragovima iste
materije, jednu  pvc kesu plave boje sa tragovima materije biljnog porijekla
tamno zelene bpje, načeto pakovanje sa većim brojem providnih pvc kesa koje se
koriste u domaćinstvu, digitalnu vagu marke “Vivax”, sive boje, sa plastičnom
posudicom za mjerenje bijele boje, jednu pvc kesu bijele boje  sa tragovima
materije biljnog porijekla tamno zelene boje, tri providne pvc kese sa
sadržajem opisane tamno zelene materije, jednu providnu pvc kesa sa sadržajem
materije biljnog porijekla, tamno zelene boje pronadjenu na polici podruma,
jednu providna pvc kesa sa sadržajem materije biljnog porijekla tamno zelene
boje, kao i tri staklene tegle sa sadržajem istovjetne materije, pronadjene na
podu podruma. Od optuženog B. je privremeno oduzet i mobilni telefon marke
“Nokia” model 3120C-1C imei br. 353102/02/300712/0 sa telefonskom karticom br.
068/296-027. Navedene potvrde optuženi B. M. je potpisao bez primjedbi .  
Iz citirane potvrde o privremeno oduzetim predmetima, izdate na ime optuženog
N. M., utvrdjeno je da su ovlašćeni policijski službenici kritičnog dana od
ovog optuženog privremeno oduzeli mobilni telefon marke “Nokia” model 5800-d-1
IMEI br. 358279/03/290725/3, sa telefonskom karticom br. 068/399-635, koju
potvrdu je optuženi potpisao bez primjedb .  
Iz citiranih zapisnika o daktiloskopskom vještačenju tragova papilarnih
linija, utvrđeno je da tragovi papilarnih linija izazvani odgovarajućom
hemijskom metodom na predmetima oduzetim od B. M., a koji su podesni za
vještačenje potiču od optuženog B. M. i N. M. . Dva traga na uzorku br.1
-predmetnoj sivoj kartonskoj kutiji od cipela  potiču od palca desne ruke B.
M. i srednjeg prsta desne ruke N. M., dva traga na uzorku br. 4- predmetnoj
pvc kesi sa biljnom materijom zelene boje potiču od prsnog dijela dlana desne
ruke i palca desne ruke B. M. . Na uzorku br.5 –providnoj pvc kesi sa biljnom
materijom zelene boje jedan podesan trag potiče od palca lijeve ruke N. M.,
kao i jedan trag na uzorku br.11- većoj staklenoj tegli sa zelenim zatvaračem
koji potiče od palca lijeve ruke N. M. .  
Iz citiranog iyvještaja o hemijskom vještačenju, utvrđjeno je  da su predmet
vještačenja 1.-Jedna siva kartonska kutija od cipela, sa rasutom biljnom
materijom tamno zelene boje, neto mase 0,25 g; 2.-jedna bijela plastična kesa
sa sadržajem sasušene biljne materije tamno zelene boje, karakterističnog
opojnog mirisa neto mase m=0,35g;  3.- providna plastična kesa sa sadržajem
sasušene biljne materije tamno zelene boje, karakterističnog opojnog mirisa
neto mase m=102,36g;  4.- providna plastična kesa sa sadržajem sasušene biljne
materije tamno zelene boje, karakterističnog opojnog mirisa neto mase
m=39,47g; 5.- providna plastična kesa sa sadržajem sasušene biljne materije
tamno zelene boje, karakterističnog opojnog mirisa, neto mase m=37,74g;
6.-jedna bijela plastična kanta sa tragovima materije biljne materije zelene
boje; 7.- providna plastična kesa sa sadržajem sasušene biljne materije tamno
zelene boje, karakterističnog opojnog mirisa, neto mase m=99,38g; 8-. providna
plastična kesa sa sadržajem sasušene biljne materije tamno zelene boje,
karakterističnog opojnog mirisa neto mase m= 76,12g; 9.- jedna veća staklena
tegla sa sadržajem sasušene biljne materije tamno zelene boje,
karakterističnog opojnog mirisa neto mase m= 270,24 g;  10. jedna staklena
tegla sa sadržajem sasušene biljne materije tamno zelene boje,
karakterističnog opojnog mirisa neto mase m= 130,44g ; 11.- jedna staklena
tegla sa sadržajem sasušene biljne materije tamno zelene boje,
karakterističnog opojnog mirisa neto mase m= 116,50 g; i 12.- jedna plava
plastična kesa sa rasutom biljnom materijom tamno zelene boje neto mase
m=0,14g. Odgovarajućom analizom je ustanovljeno da svi dostavljeni uzorci
potiču od biljke Cannabis Sativa L. iz familije Canabaceae (poznatija kao
konoplja, marihuana), te da svi dostavljeni uzorci sadrže psihoaktivnu
komponentu tetrahidrokanabinol (THC) u koncentraciji iznad 0,3% .  
Iz nalaza i mišljenja sudskog vještaka neuropsihijatrijske struke dr. S. M.,
datog neposredno na glavnom pretresu na osnovu uvida u spise predmeta,
pregleda optuženog B. i psihijatrijskog intervjua sa optuženim, utvrđeno je da
vještak prema podacima dobijenim od optuženog, budući da ne postoji medicinska
dokumentacija o liječenju optuženog kod psihijatra, ne isključuje mogučnost da
je dugogodišnje konzumiranje marihuane kod optuženog B. dostiglo stadijum
psihičke zavisnosti. Vještak je pojasnio da marihauna spada u kategoriju lakih
droga, što dovodi do psihičke zavisnosti, a ne i do fizičke, odnosno
metaboličke zavisnosti.  Efekat uzimanja marihuane traje 2-3 sata.  Dnevna
doza marihuane koju je optuženi uzimao u vidu cigareta kretala se od 5 pa
nekada i 15 cigareta dnevno, što je sve zavisilo od promjena raspoloženja kao
i drugih faktora dosade ili društva. Kako se kada je u pitanju konzumiranje
marihuane radi isključivo o psihičkoj zavisnosti, te imajući u vidu da je
koncentracija kanabinola, odnosno aktivne supstance kod marihaune  niska, oko
3 %,  vještak je naveo da se precizno ne može  odrediti dnevna doza marihuane
koju  njeni konzumenti uzimaju, pojašnjavajući da je ona  individualna i samim
tim nije odrediva u prosjeku, odnosno u uobičajenoj količini.  
Date nalaze i mišljenja, kao i citirane zapisnike o daktiloskopskom
vještačenju tragova papilarnih linija, na koje stranke nijesu imale primjedbi,
sud je u cjelosti prihvatio, kao stručne,  jasane i u skladu sa provedenim
dokazima.  
Činjenično stanje iz izreke presude utvrđeno je provedenim dokazima.  
Optuženi ne priznaju izvršenje krivičnog djela stavljenog im na teret,
optuženi B. navodeći  da je predmetnu marihuanu kupio za lične potrebe,
objašnjava da  je drogu u podrumu prepakivao da se ne bi sasušila, kao i da je
mjerio  da bi utvrdio da li je kupio ugovorenu količinu, dok optuženi N.
negira bilo kakvu vezu sa predmetnom marihuanom, ističući da je u podrum došao
po optuženog B. kojeg je trebao da odveze do Bijele, te da drogu nije njegova
niti je prepakivao.  
Ovakve odbrane optuženih sud je odbacio kao neosnovane i sračunate na
izbjegavanje krivice, budući da su opovrgnute provedenim dokazima.  
Naime, iz iskaza saslušanih svjedoka K. , N. i D., te sadržine citirane
službene zabilješke, utvrđeno je da su navedeni svjedoci u svojstvu ovlašćenih
službenika policije, postupajući po operativnim saznanjima, da će se u
predmetnom podrumu vršiti prepakivanje opojne droge, kritičnog dana pošli u
suteren zgrade u kojoj živi optuženi B., gdje su u predmetnom podrumu zatekli
optužene kao i  predmetnu drogu. Navedena droga je privremeno oduzeta od
optuženog B., što je utvrđeno iz citirane potvrde o privremeno oduzetim
predmetima,  a da se radi o opojnoj drogi marihuani, ukupne neto mase 872,99
gr utvrđeno je citiranim hemijskim vještačenjem.  
Optuženi B. nije sporio da je predmetnu marihuanu upakovanu u kartonskoj
kutiji kupio ispred svoje zgrade, da je potom sakrio u predmetni podrum,  te
sjutradan uveče došao u podrum ponijevši sa sobom navedenu vagu i staklene
tegle, gdje je predmetnu drogu prepakivao u tegle i kese.  
Saslušani svjedoci su posmatrajući unutrašnjost podruma kroz prostor izmedju
drvenih lestvica kojima su podrumi pregradjeni, vidjeli opisane radnje koje su
optuženi preduzeli, stim što je svjedok K. bio decidan da je vidio obojicu
optuženih i B. i N., kako vrše prepakivanje droge. Iako svjedoci N. i D.
nijesu zapazili da je optuženi N. prepakivao drogu, već samo da su se ispred
njega nalazile navedene stvari, kesa,  tegle i opisana kutija, da je i ovaj
optuženi kritičnom prilikom sa optuženim B. vršio prepakivanje predmetne droge
bez sumnje se utvrdjuje iz sadržine citiranih zapisnika o daktiloskopskom
vještačenju tragova papilarnih linija, budući da opisani trag  na predmetnoj
sivoj kartonskoj kutiji od cipela u kojoj se nalazila  rasuta biljna materija
zelene boje, potiče od srednjeg prsta desne ruke optuženog N., dok  opisani
tragovi na providnoj pvc kesi sa biljnom materijom zelene boje i na većoj
staklenoj tegli sa zelenim zatvaračem, takodje potiču od palca lijeve ruke
optuženog N..  
Shodno navedenom, činjenica je da se sadržina  citirane službene zabilješke
razlikuje od dijela navoda saslušanih svjedoka N. i D. , u pogledu  okolnosti
konstatovanih u zabilješci, da su optuženi kritičnom prilikom prepakivali
predmetnu drogu, ne dovodi u sumnju postojanje činjenice, da je i optuženi N.
pakovao predmetnu drogu, a takodje ni vjerodostojnost njihovih svjedočkih
iskaza. Naime,  budući da su  saslušani svjedoci naveli u svojim iskazima, da
su predočili sudu sopstvena neposredna  opažanja, u zavisnosti od
pozicijeodakle su posmatrali unutrašnjost podruma, činjenično utvrdjenje iz
citirane službene zabilješke, da su obojica optuženih prepakivali predmetnu
drogu, zasnovano je na ukupnim zapažanjima svih policijskih službenika,
saslušanih svjedoka. Naime,  svjedoci su vidjeli opisane radnje optuženih u
predmetnom podrumu, pa su njihova pojedinačna, neposredna opažanja,
sublimirana u sadržinu citirane službene zabilješke, kao opis ukupnog slijeda
kritičnog dogodjaja,  koja zabilješka shodno navedenom nije kontradiktorna
konačnom zaključku zasnovanom i na rezultatima daktiloskopskog vještačenja,
kojim je utvrdjeno da opisani tragovi na dostavljenim uzorcima, potiču i od
optuženog N. pa se shodno navedenom  logično isključuje svaka mogućnost
drugačijeg utvrdjenja.Naime, budući da svjedci D. i N. u trenuktku kada su
posmatrali unutrašnjost predmetnog podruma, objektivno nijesu morali vidjeti
isto što i svjedok K. , imajući u vidu činjenicu da su svjedoci posmatrali
navedeno iz različitih pozicija,  njihovo zapažanje ne mora  nužno biti
istovjetno u pogledu svih pojedinosti, posebno u situaciji kada se posmatra
radnja koja traje izvjesno vrijeme, kao što je  u konkretnom slučaju
prepakivanje predmetne droge pa je logično da su zapažanja svjedoka uslovljena
ovim objektivnim okolnostima.  
Cijeneći iskaze saslušanih svjedoka, sud nalazi da su svjedoci kao ovlašćena
službena lica iznijeli neposredna zapažanja o službenim radnjama koje su
kritičnom prilikom preduzimali. Svjedoci  su objektivno bili u mogućnosti da
zapaze ono o čemu su svjedočili -podrum je bio osvijetljen a posmatranje su
vršili kroz otvore između vertikalno postavljenih drvenih letvica kojima je
predmetni podrum pregrađen, koje letvice očigledno nijesu sasvim spojene kako
to i navode saslušani svjedoci, a što se utvrdjuje  i uvidom u citirani
fotoelaborat. Njihovi iskazi su saglasni u pogledu odlučnih činjenica i nijesu
dovedeni u sumnju nijednim provedenim dokazom već su naprotiv potvrđeni drugim
provedenim dokazima, pa sud nema razloga da im ne vjeruje. Određene
nesaglasnosti u pogledu činjenica koje po ocjeni ovog suda nijesu odlučne, a
tiču se okolnosti da li su optuženi uhapšeni unutar ili ispred predmetnog
podruma, nijesu od uticaja na vjerodostojnost njihovih svjedočkih iskaza. Ovo
stoga, što je u postupku nesumnjivo utvrđeno da je, nasuprot odbranama
optuženih, optuženi N. bio u kontaktu kako sa kartonskom kutijom, tako i sa
pvc kesom i teglom u koje je iz navedene kutije prepakivana opojna droga.
Neprihvatljivo je za sud objašnjenje optuženog N., koji tek u odbrani na
glavnom pretresu, očigledno suočen sa rezultatima dokazinog postupka, navodi
da su ga policajci prilikom hapšenja oborili na pod podruma, kojom prilikom je
moguće dotakao poklopac tegle, koje okolnosti u ranijim odbranama nije
pominjao već je izričito tvrdio da predmetnu drogu nije  dodirivao niti
pakovao. Osim što su ovi navodi sami po sebi neubjedljivi, nijesu
potkrijepljeni provedenim dokazima a ni odbranom optuženog B., a u suprotnosti
su sa citiranim izvještajem o vještačenju iz kojeg je na osnovu tragova
podesnih za vještačenje utvrđeno da optuženi Ninković nije bio u kontaktu samo
sa jednom staklenom teglom već i sa pomenutom kartonskom kutijom i pvc kesom .  
Imajući u vidu navedeno, sud je iskaze saslušanih svjedoka- policijskih
službenika ocjenio    kao objektivne i vjerodostojne, budući da je njihovo
kazivanje potkrijepljeno i sadržinom ostalih provedenih dokaza, citiranim
potvrdama o privremenom oduzimanju predmeta,  zapisnika odaktiloskopskom
vještačenju, fotoelaboratu, pri čemu je sud imao u vidu i činjenicu da su
svjedoci službena lica koja su kritičnom prilikom obavljala službenu radnju,
pa je  isključena  svaka sumnja  u njihovu pristrasnost.  
Shodno utvrđenom činjeničnom stanju, neosnovani su navodi odbrana optuženih da
je optuženi N. došao po pozivu optuženog B. da bi ga svojim vozilom prebacio
do Bijele. U prilog istog zaključka, sud nalazi da nemaju logičkog utemeljenja
ni navodi optuženih, da iako se poznaju dugi niz godina jer stanuju u
komšiluku, nijesu u previše bliskim odnosima, budući da je optuženi N.
istovremeno tvrdio  da je  svojim vozilom  optuženog B., dva tri puta sedmično
vozi na posao i druga mjesta po potrebi.  
Navode odbrane optuženog B., da je predmetnu marihuanu nabavio,  isključivo za
ličnu upotrebu, budući da  više godina konzumira marihuanu, kao i navode
odbrane optuženog N. , da nije imao dodira sa predmetnom drogom, te da je
kritičnom prilikom nije pakovao, sud je odbacio kao neosnovane i sračunate na
izbjegavanje krivice.  
Naime, da je predmetna marihuana namijenjena daljoj prodaji, a ne kako  navodi
optuženi B., njegovoj ličnoj upotrebi, nesumnjivo proizilazi iz okolnosti pod
kojima je pronadjena, tj. činjenice da su optuženi zatečeni u navedenom
podrumu gdje su količinu od 872,99 grama  marihuane,   prepakivali, a što ne
spori optuženi B.  koji je drogu izmjerio na navedenoj vagi, dok je ućešće
optuženog N. u radnjama pakovanja predmetne droge,  utvrdjeno provedenim
dokazima, iskazom svjedoka K. i citiranim zapisnicima o dasktiloskopskom
vještačenju, kojim je na navedenim uzorcima utvrdjeno prisustvo označenih
tragova koji potiču od optuženog N.. Nadalje, neosnovani su i kontradiktorni
navodi odbrane optuženog B., koji nastojeći da potkrijepi svoju tvrdnju da je
opojna droga bila namijenjena za lično uživanje, navodi  da je tegle sa drogom
htio da ostavi u podrumu jer nije imao gdje da ih drži u stanu, istovremeno
tvrdeći da je  jednu od kesa sa marihuanom namjeravao  da odnese kući da bi
svakodnevno mogao  da je konzumira, iako  pred majkom koja inače zna da je
uživalac marihuane, kako i sam navodi, ne konzumira marihuanu.  Takodje, i
dalji navodi ovog optuženog,  da je dio predmetne marihuane i to dvije pvc
kese bio »škart«, koji je htio da baci, nemaju činjenično utemeljenje, budući
da je citiranim hemijskim vještačenjem za sve uzorke utvrdjeno da sadrže
psihoaktivnu komponentu tetrahidrokanabinola (THC) u koncentraciji iznad
0,3%.Shodno navedenom, nesumnjivo je da su optuženi kritičnom prilikom
mjerenjem i prepakivanjem predmetne droge iz kartonske kutije u kojem
pakovanju je po kazivanju optuženog B. predmetnu drogu kupio, u navedene pvc
kese i tegle, pripremali drogu za dalje prometovanje. Takodje, mjerenje i
prepakivanje marihuane u navedenu ambalažu, upućuje na jedini osnovan
zaključak, da je predmetna droga bila namjenjena prodaji a ne ličnom uživanju,
kako to neosnovano nastoji da predstavi optuženi B., budući da način
konzumiranja ove opojne droge, pušenjem tz. džointa, ne zahtijeva prepakivanje
u količinama razdjeljenim u predmetnu ambalažu. Nadalje, imajući u vidu i
činjenicu koju optuženi B. i sam navodi, da je prilikom kupovine platio
prodavcu, 250 € za predmetnu drogu, neosnovani su i njegovi navodi da je drogu
mjerio  da bi ustanovio da li ga je prodavac prevario, koje sve navode sud
cijeni kao neubjedljive i očigledno sračunate na izbjegavanje krivice. Takodje
i okolnost koju optuženi B. ističe u svojoj odbrani da je uživalac marihuane,
nije od uticaja na dugačiju odluku suda. Ovaj optuženi navodi da se za svo
vrijeme od kada konzumira marihuanu nije podvrgavao liječenju a sudski vještak
neuropsihijatrijske struke, imajući u vidu nepostojanje medicinske
dokumentacije budući da optuženi nije nikada liječen,  dozvoljava mogućnost da
optuženi, konzumira pet do petnaest cigareta marihuane dnevno, budući da je
kod uživanja marihuane, dnevna doza individualna i ne može se utvrditi.
Imajući u vidu da je na naprijed opisan način nesumnjivo utvrdjeno da su
optuženi neovlašćeno držali radi prodaje predmetnu marihuanu, u konkretnom
slučaju, po ocjeni ovog suda okolnost da je optuženi B. uživalac marihuane, ni
u kom slučaju ne umanjuje njegovu namjeru da opojnu drogu koju neovlašćeno
drži, dalje prodaje.  
 Nadalje, nesumnjivo je da su optuženi, na način opisan u izreci presude, neovlašćeno radi prodaje držali predmetnu količinu marihuane, budući da je Zakonom o proizvodnji i prometu opojnih droga članom 4,5 i 7 zabranjena  proizvodnja, prerada i promet opojnih droga a Rješenjem o utvrdjivanju opojnih droga Sl.SRJ br.44/02 marihuana je označen kao opojna droga.

Kod ovakvog činjeničnog utvrdjenja, nesumnjivo je da su optuženi postupali
umišljajno, svjesni da se radi o supstanci proglašenoj za opojnu drogu, te
svjesni da  drže marihuanu u svrhu njenog neovlašćenog prometovanja, čime su u
radnjama optuženih ostvarena sva bitna objektivna i subjektivna obilježja bića
predmetnog krivičnog djela stavljenog im na teret, za koje ih  je sud oglasio
krivim.  
Prilikom izbora vrste  i visine krivične sankcije, Sud je cijenio sve
okolnosti iz čl. 42 KZ, koje su od uticaja da kazna bude manja ili veća, pa je
od olakšavajućih okolnosti na strani optuženih cijenio loše imovno stanje, dok
je od otežavajućih okolnosti cijenio njihovu raniju osuđivanost za istovrsno
krivično djelo, navedeno u izreci presude. Imajući uz navedeno u vidu težinu
učinjenog krivičnog djela, te  stepen krivične odgovornosti optuženih kao
izvršilaca, Sud je mišljenja da su odmjerene kazne zatvora u trajanju kao u
izreci presude, neophodne i dovoljne za ostvarenje svrhe kažnjavanja, kako sa
gledišta generalne, tako i sa gledišta specijalne prevencije, te da će uticati
na optužene da ubuduće ne vrše krivična djela, uticati na njihovo
prevaspitavanje i imati vaspitni uticaj na druge da ne vrše krivična djela,
kojom kaznom je izražena društvena osuda za krivično djelo i obaveza
poštovanja Zakona, jačanje morala i uticaja na razvijanje društvene
odgovornosti, čime će u potpunosti biti ostvarena svrha kažnjavanja iz čl. 32
KZ, a u okviru opšte svrhe izricanja krivičnih sankcija iz čl. 4 st. 2 istog
Zakonika.  
 Shodno čl. 51 KZ  vrijeme koje su optuženi proveili u pritvoru, u trajanju kao u izreci presude, uračunato je u izrečene kazne zatvora.

 Odluka o troškovima krivičnog postupka – paušala zasnovana je na odredbi čl. 229 ZKP-a. Troškovi krivičnog postupka na čije je plaćanje sud solidarno obavezao optužene, odnose se na putne troškove svjedoka  i odmjereni su u iznosu od 25,00 €, te  nagradu sudskom vještaku neuropsihijatrijske struke za dati nalaz i mišljenje odmjerenu u iznosu od 44,00 €, na čije je plaćanje sud obavezao optuženog B., dok je paušal u iznosima od po 100,00 € odmjeren srazmjerno dužini trajanja postupka, složenosti predmeta i imovnim prilikama optuženih.

 Shodno citiranim zakonskim odrebama, sud je prema optuženom B. izrekao mjeru bezbjednosti, oduzimanja navedene količine opojne droge –marihuane, kao predmeta čije oduzimanje je obavezno,  koja se opojna droga ima uništiti nakon pravosnažnosti presude.

Na osnovu navedenog, a u smislu citiranih zakonskih odredbi, odlučeno je kao u
izreci presude.  
VIŠI SUD U PODGORICI
Dana, 12.12.2011. godine
ZAPISNIČAR
S U D I JA
  Mirela Piper,s.r.
Ana Vuković,s.r.  
PRAVNA POUKA
Protiv ove presude, dozvoljena je
žalba u roku od 15 dana od dana
prijema pismenog otpravka presude, preko ovog suda,
Apelacionom sudu Crne Gore.  
Za tačnost otpravka tvrdi i ovjerava
namještenik suda  
