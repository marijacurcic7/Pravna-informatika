K.br. 160/08
U IME NARODA
VIŠI SUD U PODGORICI, u vijeću sastavljenom od sudije Jović Dragoja, kao
predsjednika vijeća i sudija porotnika Djurović Ljiljane i Milović Boška, kao
članova vijeća, uz učešće namještenika Gogić Ane, kao zapisničara, u predmetu
protiv optuženog D. M., zbog krivičnog djela neovlašćena proizvodnja, držanje
i stavljanje u promet opojnih droga iz čl. 300 st. 1 KZ-a, nakon održanog
glavnog i javnog pretresa dana 31.05.2011. godine, kome su prisustvovali
Olivera Ražanatović, zamjenik Višeg državnog tužioca u Podgorici, optuženi i
njegov branilac po službenoj dužnosti Đ. S., adv. iz P., donio je i
03.06.2011. godine javno objavio  
P R E S U D U
Optuženi D. M., rodjen ... , državljanin Republike Srbije, završio srednju
školu,radnik, neoženjen, lošeg imovnog stanja,osuđivan presudom Opštinskog
suda u N. br. K.8/05 od 23.12.2005. godine, zbog krivičnog djela iz čl. 168
st. 1 KZ RS, na kaznu zatvora u trajanju od 1 godine i 6 mjeseci,  
K R I V  J E
Zato što je:  
Dana 22.01.2008. godine u Baru, okrivljeni B. V. neovlašćeno prodao, a
okrivljeni D. M. neovlašćeno posredovao u kupovini heroina – supstance
proglašene za opojnu drogu Rješenjem o utvrdjivanju opojnih droga (“Sl.list
SRJ” br.44/02), na način što je okrivljeni B. V. prodao dvije polutke heroina
za iznos od 20€ okrivljenom D. M., koji je ovu drogu kupio za račun G. S.,
koja mu je prethodno dala novac u navedenom iznosu, da bi označenog dana
ovlašćeni službenici Uprave policije – Područne jedinice Budva ličnim
pretresom G. S. pronašli i oduzeli 0,14 grama heroina  
- čime je izvršio krivično djelo  neovlašćena proizvodnja, držanje i
stavljanje u promet opojnih droga iz čl. 300 st. 1 Krivičnog zakonika.  
pa ga sud primjenom navedenog zakonskog propisa, te čl. 36, 42 i 51 KZ i čl.
364 Zakonika o krivičnom postupku,  
O S U D J U J E
na kaznu zatvora u trajanju od 2 (dvije) godine u koju mu se uračunava vrijeme
lišenja slobode počev od 23.01.2008. godine do 25.01.2008. godine.  
Na osnovu čl. 300 st. 6 i čl. 75 KZ  G. S. se trajno oduzima opojna droga
heroin u količini od 0,14 grama, koja se po pravosnažnosti presude ima
uništiti.  
Optuženi se obavezuje na plaćanje paušala u iznosu od 100,00 eura, kao dijela
troškova krivičnog postupka, u roku od 15 dana po pravosnažnosti presude.  
O b r a z l o ž e n j e
Više državno tužilaštvo u Podgorici optužnicom Kt.br. 10/08 od 09.06.2008.
godine, koju je zastupao pomenuti zamjenik stavilo je na teret optuženom D.
M., izvršenje krivičnog djela neovlašćena proizvodnja, držanje i stavljanje u
promet opojnih droga iz čl. 300 st. 1 KZ-a, koje je činjenično bliže opisano u
izreci presude.  
Sud je na zapisniku o glavnom pretresu naveo da je u dokaznom postupku u
skladu sa zakonom saslušao svjedoka G. S., pročitao Izvještaj o vještačenju
Uprave policije – Sektora kriminalističke policije – Odsjeka za krim.tehnička
vještačenja sa nalazom i mišljenjem vještaka br. 154/08, potvrdu Uprave
policije – Područna jedinica Budva o oduzetim predmetima od 22.01.2008.
godine, službenu zabilješku Uprave policije - Područne jedinice Budva br.
02-240/08-484 od 23.01.2008. godine, Izvod iz kaznene evidencije MUP-a
Republike Srbije broj 235-3608/08 od 24.03.2008 godine za okrivljenog D. M.,
izvršio uvid u fotoelaborat koji je sastavni dio izvještaja o vještačenju
Uprave policije - Sektora kriminalističke policije – Odsjeka za krim.tehnička
vještačenja sa nalazom i mišljenjem vještaka br. 154/08, pa će ti dokazi
nadalje biti ocjenjeni i obrazloženi u smislu čl. 18, 360 i 369 Zakonika o
krivičnom postupku.  
Optuženi D. M. u iznijetoj odbrani pred policijskim službenikom nije negirao
da je oko pola godine kupovao od svog druga B. V. opojnu drogu heroin, za
svoju poznanicu G. S., zato što ga je posle svake kupovine čašćavala
zajedničkim konzumiranjem te droge od koje je i sam bio zavistan.  
Pojašnjavajući detalje tih kupovina, on je istakao da bi umjesto S., koja nije
bila u dobrim odnosima sa B., pozivao ga telefonom i nakon postignutog
dogovora odlazio u naselje Bjeliši u Baru, gdje bi mu predao novac i dobijao
zapakovanu drogu u najlon kesi, zavarenoj plamenom pri njenom kraju.  
Tako je bilo i dana 22.01.2008. godine, kada je došao ispred B. kuće i za
iznos od 20,00 eura, koji je dobio od S., kupio za nju dva zamotuljka opojne
droge heroin, od kojih su kasnije jedan konzumirali, dok je drugi zamotuljak
poslije toga policija pronašla i oduzela od S..  
Optuženi je u svojoj odbrani pred istražnim sudijom na zapisniku od
25.01.2008. godine pojasnio, da ga je sa pok. V. prije dvije godine upoznao J.
V., dok je S. upoznao u ljeto 2007. godine, te je nadalje na drugačiji način
opisao kontakte koje je imao sa njom u vezi opojne droge. Naime, on tvrdi da
ga je ona pozvala samo jedan put tri dana prije hapšenja, dok se nalazila u
narkomanskoj krizi i zamolila da joj nađe heroin, pa se sjetio V., čiji je
broj od nje dobio, nazvao ga i tražio da mu nabavi jedno pakovanje heroina.  
Nakon postignutog dogovora otišao je kod njegove kuće i za 10 eura, iako mu je
S. dala 20 eura, kupio jednu polutku heroina, zato što više nije imao na
prodaju tu vrstu opojne droge. Tako nabavljeni heroin, upakovan u jednu crvenu
kesicu, predao je S. koja ga je čekala u blizini jedne prodavnice, pa je ona
napravila tri linije heroina, od kojih su po jednu konzumirali, dok je treću
ponovo vratila u kesicu u kojoj se i nalazio.  
Kada je nešto kasnije krenuo da isprati S. iznenada su iz vozila Golf izašli
inspektori Budvanske policije i oduzeli joj heroin.  
Na glavnom pretresu je ostao pri naprijed navedenoj odbrani, a kada mu je
prezentirana odbrana koju je iznio pred policijskim službenikom, on je
odgovorio, da mu je unaprijed sastavljena od strane inspektora, te je doveden
iz ćelije da je samo potpiše kao unaprijed otkucanu izjavu, u prisustvu
branioca koji je kum tog inspektora.  
Svjedok G. S. je u fazi istrage navela da je uživalac opojne droge heroin koji
je nabavljala preko svog društva, te da je po dolasku u Budvu u toku 2007.
godine upoznala D. M. i od njega saznala da za svoje potrebe nabavlja heroin
od B. V. iz Bara.  
U drugoj polovini januara 2008. godine dospjela je u krizu, jer nije mogla
nabaviti heroin, pa je pozvala D. koji je tada živio u Baru i zamolila ga da
joj pomogne u kupovini heroina. On joj je odgovorio da će joj rado pomoći
ukoliko ima novca i pozvao je da dođe u Bar. U taj grad je otišla autostopom i
kada se susrela sa njim u naselju Bjeliši dala mu je 20 eura. Poslije
dvadesetak minuta on se vratio sa dvije polutke heroina koje joj je predao, pa
su nakon toga svratili kod njega i od njenog kupljenog heroina M. je razvukao
po jednu liniju.Nešto kasnije M. je krenuo da je isprati, jer je namjeravala
da se stopom vrati u Budvu, ali su po izlasku na magistralu bili zaustavljeni
od strane inspektora, te je tom prilikom od nje oduzet ostatak heroina koji je
na opisani način kupila.  
Ona je u svom iskazu na glavnom pretresu izostavila neke pojedinosti koje su
se odnosile na njeno poznanstvo sa D., te je dodala da je i on dodavao svoj
novac za kupovinu dvije polutke heroina, ali je nakon prezentirane izjave iz
istrage potvrdila da je D. za njen novac - 20 eura kupio heroin, te naglasila,
kroz odgovor na pitanje branioca, da prije kupovine te opojne droge nije imala
nikakve telefonske ili neke druge kontakte sa bilo kojim policijskim
službenikom iz Budve.  
S tim u vezi, policijski službenici PJ Budva su sačinili službenu zabilješku
broj 02-240/08-484, iz čije sadržine proizilazi da su dana 23.01.2008. godine,
oko 00,30 časova na magistralnom putu Bar - Petrovac, u Šušnju zatekli D. M.
sa G. S. koja je, poslije njihovog interesovanja o posjedovanju nedozvoljenih
stvari ili predmeta, izvadila iz prednjeg lijevog džepa od farmerica
zamotuljak od pvc kese koji je oduzet  uz potvrdu o privremeno oduzetim
stvarima.  
Kada se sadržina navedenih dokaza (pomenuti dijelovi odbrana, iskaza svjedoka
G. S., službene zabilješke  i potvrde o privremeno oduzetim stvarima) dovede u
vezu sa Izvještajem o vještačenju Uprave policije – Sektora kriminalističke
policije – Odsjeka za krim.tehnička vještačenja sa nalazim i mišljenjem
vještaka br. 154/08, sačinjenim od strane dipl. hemičara T. Đ. onda se
otklanja svaka dilema o vrsti i količini opojne droge koja je tom prilikom
oduzeta od G. S..  
Na osnovu ovog dokaznog sredstva sud je nesumnjivo izveo zaključak da
praškasta materija oduzeta od G. S., koja je dostavljena na vještačenje,
predstavlja opojnu drogu heroin i da ta supstanca koja sadrži -
dijacetilmorfin djeluje na nervni sistem i izaziva stanje zavisnosti, pa je
samim tim i jasno u kojoj mjeri je ta vrsta opojne droge opasna po zdravlje
ljudi.  
S tim u vezi, u naprijed navedenom Izvještaju je bliže opisano da je na
analizu dostavljen jedan zamotuljak od plastične kese neto mase 0,14 grama, sa
sadržajem  praškaste supstance braon boje, čije bliži izgled vidljiv iz
fotoelaborata i koji čini sastavni dio navedenog izvještaja.  
Objašnjavajući postupke prilikom vršenja hemijske analize tog uzorka,
istaknuto je da je to radjeno hemijskim testovima, metodom tankoslojne
hromatografije i metodom infracrvene spektrometrije na aparatu FTIP - marke
NIkolet sa mikroskopom - ATR tehnikom. Bliže pojašnjavajući metod tankoslojne
hromatografije (TLC) navedeno je da se ona zasniva na razdvajanju komponenti
na osnovu različite raspodjele ispitivane supstance izmedju stacionarne i
mobilne faze, te da se nakon razdvajanja i vizuelizacije pogodnim reagensom,
na osnovu Rf - vrijednosti, boje mrlje pod UV i VIS svjetlosti utvrdjuje
identitet supstance.  
U vezi metode infracrvena spektrometrija je navedeno da se on zasniva na
apsorpciji infracrvenog zračenja od strane ispitivanog jedinjenja pri čemu se
dobija apsorpcioni spektar koji se uporedjuje sa bazom podataka i na taj način
utvrdjuje identitet supstance.  
Dakle, naprijed navedenim metodama je utvrdjeno da dostavljeni uzorak sadrži
opojnu drogu heroin koja se pod tim nazivom i hemijskim sastavom –
dijacetilmorfin nalazi pod rednim brojem 231 u Rješenju o utvrdjivanju opojnih
droga (Sl. List br. 44/02).  
Sud je izveo zaključak o dokazanosti tih činjenica sa razloga što je na jedan
krajnje stručan i potpun način analiziran dostavljeni materijal i obradjen
njegov hemijski sastav, pa stranke u vezi tačnosti navedenog mišljenja nijesu
imale nikakvih primjedbi ni pojašnjenja.  
Dakle, iz dijela iskaza svjedoka G. S. i odbrane optuženog D. M. nesumnjivo
proizilazi da je on znao da neovlašćeno posreduje u kupovini opojne droge
heroin, jer je naveo da je i sam bio konzument, pa je prema objektu radnje
ovog krivičnog djela ispoljio svijest u sigurnost svojstva te materije, koja
se prema Zakonu o proizvodnji i prometu opojnih droga ne može nalaziti u
prometu između fizičkih lica.  
Sud je prihvatio u cijelosti iskaz svjedoka G. S. i izveo zaključak o
dokazanosti činjenica koje se tiču radnje posredovanja, zato što je i optuženi
D. M. u prvobitno iznijetoj odbrani pred policijskim službenikom priznao da mu
je dana 21.01.2008. godine dala 20 eura i da joj je za taj iznos kupio od B.
V. dva zamotuljka opojne droge heroin.  
Naknadno poricanje optuženog D. i njegova tvrdnja da se radilo o samo jednoj
polutki heroina je neprihvatljivo, jer je protivurječno ne samo tvrdnjama koje
je u tom pogledu iznijela svjedok G. S., nego i pokojni B. V. koji je u svojoj
odbrani jasno naveo da mu je dana 22.01.2008. godine prodao dva zamotuljka
heroina.  
Prema tome, optuženi je bio svjestan da je za posredovanje izabran od strane
osobe koju je dobro poznavao i očigledno je htio da preuzme tu radnju, čim je
odmah pozvao da dođe u Bar, nakon čega je stupio u kontakt sa svojim drugom V.
radi neovlašćene kupovine dvije polutke heroina za iznos od 20 eura i račun G.
S..  
On je to stanje svijesti i volje ispoljio i u odnosu na posledicu koja se
ogleda u apstraktnoj opasnosti za zdravlje ljudi, pa se u takvom njegovom
cjelokupnom ponašanju stiču sva zakonska obilježja krivičnog djela neovlašćena
proizvodnja, držanje i stavljanje u promet opojnih droga iz čl. 300 st. 1
Krivičnog zakonika.  
Sud je od okolnosti koje utiču da kazna bude veća ili manja u smislu čl. 42
KZ, kao olakšavajuću uzeo u obzir njegovu mladost u vrijeme izvršenja
krivičnog djela, dok je od otežavajućih konstatovao njegovu raniju
osuđivanost, zbog krivičnog djela iz čl. 168 st. 1 KZ RS, koje pripada drugom
zaštitnom objektu od onog za koje mu je suđeno. Navedenu okolnost sud je
utvrdio na osnovu Izvoda iz kaznene evidencije MUP-a Republike Srbije broj
235-3608/8 od 24.03.2008. godine, dok se kao što je poznato, ne može smatrati
osuđivanim zbog izrečenih vaspitnih mjera u ostalim odlukama koje su bliže
navedene u toj ispravi.  
Sud je cijeneći navedene okolnosti, kao i stepen krivice, optuženom izrekao
kaznu zatvora  u trajanju od 2 godine, smatrajući da će se tako odmjerenom
visinom u cjelosti postići u okviru opšte svrhe krivičnih sankcija (čl. 4) i
ona svrha kažnjavanja koja je bliže propisana u čl. 32 Krivičnog zakonika.  
Primjenom čl. 51. KZ  na osnovu odluke iz spisa predmeta sud je optuženom u
izrečenu kaznu zatvora uračunao vrijeme lišenja slobode u vidu zadržavanja od
strane ovlašćenih policijskih službenika Područne jedinice Budva počev od
23.01.2008. godine do 25.01.2008. godine.  
Sud je vezan imperativnom normom iz čl. 300 st.6 u vezi čl. 75 Krivičnog
zakonika optuženom izrekao mjeru bezbjednosti oduzimanja 0,14 grama opojne
droge heroin od G. S., kao držaoca, jer se radi o predmetima koji su takvog
svojstva da interesi opšte bezbjednosti to zahtjevaju imajući u vidu
nedopuštenost prometa između fizičkih lica takve vrste opojne droge.  
Kako je sud optuženog oglasio krivim, to ga je na osnovu čl.202 u vezi čl.199
ZKP-a obavezao na plaćanje paušala u iznosu od 100 eura, kao dijela troškova
krivičnog postupka, obzirom na njegovo imovno stanje,  trajanje i složenost
postupka.  
Sa iznijetog odlučeno je kao u izreci ove presude.  
VIŠI SUD U PODGORICI
Dana 03.06.2011. godine  
ZAPISNIČAR
PREDSJEDNIK VIJEĆA - SUDIJA
Gogić Ana s.r.
Dragoje Jović s.r.  
PRAVNA POUKA: Protiv ove presude može se izjaviti žalba Apelacinom sudu CG u
roku od 15 dana od dana prijema prepisa, a preko ovog suda.  
Tačnost otpravka tvrdi i ovjerava
Ovlašćeni službenik suda
Gogić Ana  