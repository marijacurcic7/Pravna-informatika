 K.br. 153/2011





                                                        U IME CRNE GORE

VIŠI SUD U PODGORICI, po sudiji pojedincu Ani Vuković, uz učešće zapisničara
Mirele Piper, u krivičnom predmetu protiv optuženog N. M. , zbog krivičnog
djela neovlašćena proizvodnja, držanje i stavljanje u promet opojnih droga iz
čl.300 st.1 Krivičnog zakonika i krivičnog djela omogućavanje uživanja opojnih
droga iz čl.301 st.1 Krivičnog zakonika, odlučujući po optužnici Višeg
državnog tužilaštva Podgorica Kt.br. 38/11 od 05.09.2011 godine, nakon
održanog glavnog javnog pretresa dana 08.11.2011 godine u prisustvu zastupnika
optužbe Olivere Ražnatović-zamjenika VDT-a  Podgorica, optuženog, branioca
optuženog N. M. po zamjeničkom punomoćju branioca oredjenog po službenoj
dužnosti, B. L., advokata iz P. , B. D., advokata iz P., donio je a dana 09.
11. 2011 godine, javno objavio  
                                                             P R E S U D U

Optuženi:  
N. M., JMBG… , rođen… , državljanin Crne Gore, po zanimanju frizer, završio
srednju školu, po zanimanju frizer, nezaposlen, oženjen, otac jednog djeteta,
srednjeg imovnog stanja, osuđivan presudom Višeg suda u Podgorici K.br. 200/04
od 25.09.2006 godine zbog krivičnog djela iz čl. 300 st.1 KZ na kaznu zatvora
u trajanju od 1 godine i 6 mjeseci, presudom Višeg suda u Podgorici
K.br.273/05 od 27.02.2007 godine zbog krivičnog djela iz čl.300 st.1 KZ na
kaznu zatvora u trajanju od 2 godine, koje kazne su rješenjem krivičnog
vanraspravnog vijeća Višeg suda Kv.br. 780/07 od 30.12.2007 godine spojene u
jedinstvenu kaznu u trajanju od 3 godine i 5mjeseci, presudom Višeg suda u
Podgorici K.br. 11/09 od 31.03.2010 godine zbog krivičnog djela iz čl. 300
st.1 KZ na kaznu zatvora u trajanju od 2 godine i 6mjeseci,  nalazi se u
pritvoru od 07.03.2011 godine od 01,30 časova pa nadalje.  
                                                             K R I V   J E

Zato što je:  
 Od početka marta 2011. do 06.03.2011. godine, u Podgorici, neovlašćeno prodao heroin - supstancu proglašenu za opojnu drogu Rješenjem o utvrdjivanju opojnih droga ("Sl. List SRJ" br. 44/02),  na način što je u navedenom periodu, D. T. prodao jedno pakovanje tkz. kvoter heroina po cijeni od  10 €,

- čime je izvršio krivično djelo - neovlašćena proizvodnja, držanje i
stavljanje u promet opojnih droga iz čl. 300 st. 1 Krivičnog zakonika;  
Pa  ga sud primjenom citiranih zakonskih odredaba,  čl. 2, 4, 5, 15, 32, 33,
36, 42,43  i 51 Krivičnog zakonika,   te čl. 229 i 374 Zakonika o krivičnom
postupku,  
                                                          O S U Đ U J E

Na kaznu zatvora u trajanju od 3 (tri) godine, u koju kaznu  se uračunava
vrijeme provedeno u pritvoru od  07.03.2011.godine od 01,30 h kao dana i časa
lišenja slobode pa nadalje.  
Dužan je optuženi na ime toškova krivičnog postupka- paušala uplatiti ovom
sudu iznos od 336,50 €, u roku od 15 dana po pravosnažnosti presude.  
Na osnovu čl. 66, 67, 68. st. 4., 71, 75 i čl. 300 st. 7 Krivičnog zakonika,
prema optuženom se  i z r i č u  
                                                  MJERE BEZBJEDNOSTI

1. ODREĐUJE SE OBAVEZNO LIJEČENJE NARKOMANA, optuženog N. M. koje će se
sprovesti u ZU Specijalnoj bolnici za psihijatriju – Kotor, dok traje potreba
za liječenjem, s tim da liječenje ne može trajati duže od 3 (tri) godine.  
Vrijeme provedeno u ustanovi za liječenje uračunava se u izrečenu kaznu
zatvora.  
2. ODUZIMA se od optuženog 1,70 g opojne droge – heroina,  koja droga se ima
uništiti nakon pravosnažnosti presude.  
II  
Prema optuženom:  
N.  M. , sa podacima kao u st. I izreke presude,  
Na osnovu čl. 372 tačka. 1 Zakonika o krivičnom postupku,  
                                                       ODBIJA SE OPTUŽBA

Da je :  
Dana 06.03.2011. godine, u Podgorici, dao drugom da uživa opojnu drogu heroin
- supstancu proglašenu za opojnu drogu Rješenjem o utvrdjivanju opojnih droga
("Sl. List SRJ" br. 44/02),  na način što je u putničkom vozilu, marke "Polo",
u blizini mosta Kapadžića, na jednom CD-u napravio dvije tzv. "linije", i
potom zajedno sa V. Đ. konzumirao ušmrkavanjem na nos, nakon čega je optuženi
N. preostali heroin, koji je bio upakovan u jednom zamotuljku mase 1,70 grama,
odbacio od sebe, kada je primijetio nailazak ovlašćenih službenika Uprave
policije, Područne jedinice Podgorica, koji su pronašli i oduzeli navedenu
opojnu drogu,  
- Čime bi izvršio krivično djelo omogućavanje uživanja opojnih droga iz člana
301 stav 1 Krivičnog zakonika.  
                                          O b r a z l o ž e n j e

Optužnicom Višeg državnog tužilaštva Podgorica  Kt.br. 38/11 od 05.09.2011
godine stavljeno je na teret optuženom N. M. da je izvršio krivična djela
neovlašćena proizvodnja, držanje i stavljanje u promet opojnih droga iz čl.300
st.1 Krivičnog zakonika  i omogućavanje uživanja opojnih droga iz čl. 301 st.1
Krivičnog zakonika. Zastupnik optužbe je u završnoj riječi ostao u cjelosti
pri podignutoj optužnici u odnosu na krivično dijelo neovlašćena proizvodnja,
držanje i stavljanje u promet opojnih droga iz čl.300 st.1 KZ  i predložio
sudu da optuženog za ovo krivično dijelo oglasi krivim i osudi po zakonu, dok
je u odnosu na krivično dijelo omogućavanje uživanja opojnih droga iz čl. 301
st. 1 KZ izjavio da odustaje od optužbe.  
Optuženi N. M. je iskoristio zakonsko pravo i tokom postupka se branio
ćutanjem. U završnoj riječi optuženi je izjavio da prihvata završnu riječ
svoga branioca.  
 Branilac optuženog je u završnoj riječi naveo da je svjedok  D.  apsolutno nesiguran u svom iskazu datom u istrazi pa kod nedostatka materijalnog dokaza, pakovanja heroina, nema dokaza da je optuženi izvršio krivično djelo iz čl. 300 st. 1 KZ zbog čega je predložio da ga sud oslobodi od optužbe.

U dokaznom postupku sud je saslušao svjedoke D. T. i V. Đ., pročitane su
Službene zabilješka UP  - Ekspoziture za JRM od 06.03.2011. godine, dvije
potvrde UP PJ Podgorica od 06.03.2011. godine, o privremeno oduzetim
predmetima, potvrde o privremeno oduzetim predmetima UP PJ Podgorica od
06.03.2011. godine, izvještaj o vještačenju broj 971/11 sačinjen od strane UP
Forenzički centar Danilovgrad od 28.03.2011. godine, nalaz i mišljenje sudskog
vještaka neuropsihijatrijske struke dr. S. M. , izvršen je uvid u
fotodokumentaciju broj 17-28-244-439/677 od 06.03.2011. godine, pročitan je
izvod iz kaznene evidencije izdat na ime optuženog od UP PJ Podgorica br.
11-245/11-6581/2-1056 od 15.03.2011 godine.  
Cijeneći navode optužbe i odbrane, te provedene dokaze, kako pojedinačno, tako
i u njihovoj medjusobnoj povezanosti, sud nalazi da je optuženi počinio
krivično djelo neovlašćena proizvodnja, držanje i stavljanje u promet opojnih
droga iz čl 300 st. 1KZ, na način, vrijeme i mjesto, kako je to bliže
predstavljeno izrekom ove presude, pa ga je oglasio krivim.  
Saslušan u svojstvu svjedoka D. T. je u iskazu datom u pred istražnim sudijom
naveo da je heroin probao 1998 godine nakon čega ga pet šest godina nije
konzumirao, da bi  ponovo, 2005 ili 2006 godine, počeo da  par puta mjesečno
konzumira heroin. U januaru mjesecu 2011 godine odlučio je da prestane sa
konzumiranjem heroina, kada je pio tablete „Flormidal“, medjutim uprkos tome
ipak je u periodu od januara mjeseca ove godine pa do kritičnog dogadjaja
nekoliko puta konzumirao heroin. Upravo u tom periodu  jedan put   kupio je
heroin od M.  N. zvanog M., dodajući da u navedeno  nije potpuno siguran jer
mu je pamćenje slabo usled koziumiranja navedenih tableta. Dalje je naveo da
je navedeni heroin  kupio od optuženog, prvih dana marta 2011 godine, odnosno
nekoliko dana prije njegovog saslušanaj u policiji. Pojasnio je da se tom
prilikom sa optuženim  sreo kod pečenjare „Kruna“ u blizini nekadašnjeg doma
„JNA“, kada je optuženom  dao 10 € a optuženi njemu paketić sa heroinom, u
količini manjoj od pola grama, moguće četvrtinu grama. Dalje je naveo da je
možda  u još jednoj prilici mjesec dana prije ove kupovine, od optuženog kupio
još jedan ovakav paketić heroina za isti iznos novca, naglašavajući da u sve
to nije potpuno siguran jer njegovo pamćenje zbog korišćenja tableta nije
pouzdano. Naveo je da je optuženog počeo da viđa kod tzv. Perovih igrica koje
se nalaze u centru grada u ul. Hercegovačkoj, otkada su se pozdravljali
prilikom susreta ali se nijesu družili, tako da mu je znao samo nadimak „M.“,
dok mu je ime i prezime saznao tek u policiji gdje je, kada je vidio optuženog
zaključio da izgleda grozno, ali ne zna zbog čega. Naveo je da se ne može
sjetiti da li je ikada sa optuženim komunicirao telefonom, niti da li je on
optuženom tražio heroin ili mu je optuženi nudio na prodaju heroin, odnosno ne
zna kako je došlo do kupoprodaje heroina, dozvoljavajući mogućnost da je imao
broj telefona optuženog, te dodajući da misli da se kritičnom  prilikom kod
pečenjare “Kruna” slučajno našao sa optuženim. Prilikom saslušanja na glavnom
pretresu, naveo je da nije tačno da je u kritičnom period kupovao heroin od
optuženog, ne sporeći da ga  poznaje, pojašnjavajući da  je mjesec dana prije
kritičnog događaja bio “čist”.Istakao je da je od optuženog kupovao heroin
moguće 2009 godine, pojašnjavajući  da je 2007. godine počeo da konzumira
heroin od kada je sa prekidima, sve do februara 2011. godine  konzumirao
heroin. Objašnjavajući razlike u kazivanjima  na glavnom pretresu i prilikom
saslušanja pred istražnim sudijom, naveo je da njegov iskaz  pred istražnim
sudijom nije istinit jer  mu je prilikom saslušanja u policiji rečeno da je
optuženi priznao da mu je prodao drogu pa je stoga bukvalno morao to potvrditi
i istražnom sudiji. Objašnjavajući da kada je rekao da je pred istražnim
sudijom morao dati takav iskaz, pod tim podrazumijeva  da je u kritično
vrijeme koristio tablete “Flormidal”, zbog čega nije siguran što se stvarno
događalo  a bio je i iznenadjen priznanjem optuženog, da mu je prodao drogu,
kako su mu to saopštili policijski službenici. Dalje je naveo da mu je poznato
da je optuženi konzumirao narkotike, te da je tokom 2009. godine par puta kod
optuženog kupio heroin ali ne zna u kojoj količini, niti se može se sjetiti
jer je davno bilo, kako je i zbog čega  baš kod optuženog kupovao drogu,
dodajući da su tada on i optuženi komunicirali telefonom jer mu je bio poznat
broj telefona optuženog kojeg broja se više ne sjeća. Istakao je da od
kritičnog događaja ne konzumira nakrotike niti bilo koju vrstu tableta, u
medjuvremenu se oženio tako da je potpuno svjestan svog iskaza i sposoban da
svjedoči jer nema nikakvih psihičkim smetnji.  
Saslušan u svojstvu svjedoka V. Đ. je prilikom saslušanja na glavnom pretresu
naveo da se usled terapije koja mu je data u Specijalnoj bolnici u Kotoru,
gdje se nalazi na liječenju, ne može sjetiti mnogih dogadjaja. Jedino čega se
sjeća je da je prije nekog vremena bio sa nekim, ne zna sa kim, u majkinom
vozilu marke "Polo" sive boje, što se dešavalo u Podgorici. Moguće da je bio
mrak, po dolasku policija  je izvršila pretres vozila, ali se ne sjeća što je
dalje bilo, osim da je nakon toga bio u policiji nekoliko sati a potom pušten
kući. Ne sjeća se da li je te večeri u navedenom vozilu konzumirao drogu.
Dalje je naveo da se ne može  sjetiti da li je nekada kontaktirao telefonom sa
optuženim kojeg poznaje iz vidjenja,  ali se nijesu  nikada družili.  Pojasnio
je da više od 15 godina konzumira razne vrste narkotika, ističući da drogu
nije nikada kupovao od optuženog N. niti je  sa njim zajedno konzumirao.  
U citiranoj službenoj zabilješci konstatovano je  da su dana 06.03.2011 godine
ovlašćeni policijski službenici u ul.V Proleterske, na obali rijeke Ribnice,
zatekli vozilo VW „Polo“ sive boje, reg.oznaka PG… u kojem je na mjestu vozača
sjedio N. M. , dok se na mjestu suvozača nalazilo V. Đ. , kojom prilikom su
ispred navedenog vozila pronašli jedan papirni zamotuljak u kome se nalazila
praškasta materija braon boje.  
Iz citirane dvije potvrde UP PJ Podgorica o privremeno oduzetim predmetima,
utvrđeno je da su ovlašćeni policijski službenici dana  06.03.2011. godine je
od N. M. privremeno oduzeli jedan zamotuljak napravljen od isječka papira
bijele boje u kome se nalazila nepoznata praškasta materija svijetlo braon
boje, mob.tel marke „Nokia“ model 8310 sa sim karticom  „T-Mobile“,
mob.tel.marke „Nokia“ model „1101“  sa „T-mobile“  sim karticom ,mob.tel marke
„Nokia“ model „2610“ sa „T-mobile“ sim karticom . Navedene potvrde je N. M.
potpisao bez primjedbi.  
Iz citirane potvrde o privremeno oduzetim predmetima, utvrdjeno je da je od V.
Đ. privremeno oduzet mobilni telefon marke “Nokia” uklonjenog imei broja sa
T-mobile sim karticom, koju potvrdu je imenovani potpisao bez primjedbi .  
Iz citiranog izvještaja o vještačenju utvrđjeno je da je predmet hemijskog
vještačenja jedan ručno pravljeni zamotuljak od papira sa sadržajem praškaste
materije svijetlo braon boje, neto mase m=1,70 g. Odgovarajućim hemijskim
analizama ustanovljeno je da se u dostavljenom uzorku nalazi diacetilmorfin-
heroin, koja supstanca djeluje na centralni nervni sistem i izaziva stanje
zavisnosti.  
Uvidom u citirani fotoelaborat, utvrdjeno je da je  prikazan je bliži izgled
predmetnog zamotuljka i mjesta gdje je pronađen.  
Iz nalaza i mišljenja sudskog vještaka neuropsihijatrijske struke Prof. dr M.
S. , utvrđeno je da je optuženi N. M. osoba ispod prosječnih intelektualnih
sposobnosti, bez evidentnih simptoma trajnog duševnog oboljenja i simptoma
težeg duševnog poremećaja. Kod optuženog je prisutno dugogodišnje konzumiranje
heroina koje ima karakteristike toksikomanske zavisnosti -psihičke i fizičke
zavisnosti o heroinu, što je vještak utvrdio na osnovu predmetne medicinske
dokumentacije izvještaja ljekara specijalista  KC od 22.10.2005 godine
23.10.2005 godine, 25.10.2005 godine, u kojima je dijagnostifikovana zavisnost
o opijatima-F11, kao i iz Zdravstvenog kartona optuženog izdatog od ZIKS-a
Podgorica, u kojem je dijagnostifikovano stanje nakon narkomanije te data
adekvatna terapija. Na osnovu neposrednog pregleda optuženog vještak je
utvrdio da je navedeno stanje prouzrokovalo deteoraciju kognitivnih funkcija
optuženog u sferi pamćenja, rasuđivanja i poremećaja na afektivnom planu, u
smislu emocionalno nestabilnog poremećaja ličnosti.Vještak je dalje naveo da u
medicinskoj dokumentaciji postoji podatak da optuženi konzumira heroin u
dnevnoj dozi od 3 do 4 grama dnevno što optuženi potvrđuje i prilikom
neposrednog pregleda. Vještak je pojasnio da se uobičajena dnevna doza osoba
koje konzumiraju heroin kreće od 0.5g do 1 g, a nekada i 2 grama što zavisi od
čistoće heroina na tržištu.Vještak je mišljenja da je prema optuženom
neophodno primijeniti mjeru bezbjednosti liječenja narkomana u bolničkim
uslovima specijalne bolnice za psihijatriju Dobrota Kotor budući da se radi o
toksikomanskoj zavisnosti o heroinu i postojanju vjerovatnoće da će usled te
zavisnosti i dalje vršiti krivična djela .  
Činjenično stanje iz stava I izreke presude utvrdjeno je provedenim dokazima.  
Optuženi se tokom cijelog postupka branio ćutanjem a iz iskaza svjedoka D. ,
datog pred istražnim sudijom, te ostalih provedenih dokaza sud utvrdjuje da je
optuženi u kritičnom periodu prodao svjedoku D. navedenu količinu heroina.
Naime, svjedok D. je prilikom saslušanja pred istražnim sudijom detaljno
opisao da  je  optuženog upoznao kod “Perovih igrica” u Hercegovačkoj ulici u
Podgorici,  te da mu je  optuženi u periodu od početka marta mjeseca pa do
dana 07. 03 2011 godine 2011 godine, kod pečenjare “Kruna” u blizini
nekadašnjeg doma JNA, u Podgorici,  prodao jedan paketić, tkz kvoter  heroina
po cijeni od 10 eura.  
Dovodeći u vezu iskaz svjedoka D. , dat pred istražnim sudijom kada je
detaljno opisao sve pojedinosti kritičnog dogadjaja, vrijeme, mjesto,  cijenu
po kojoj je kupio predmetni paketić heroina od optuženog sa činjenicom da je
optuženi zavistan od opojne droge heroina, kako se utvrdjuje iz citiranog
nalaza vještaka neuropsihijatrijske struke, te imajući u vidu da je svjedok po
sopstvenom kazivanju takodje uživalac heroina, sud nema razloga da sumnja u
vjerodostojnost ovih navoda svjedoka, koji po ocjeni suda nije imao nijedan
motiv da neosnovano tereti optuženog. Upravo iz ovih istih razloga, opisujući
detaljno i precizno inkriminisanu radnju kupoprodaje u kritičnom periodu,
neosnovana je sumnja u sposobnost sopstvenog pamćenja, koju je svjedok i
prilikom saslušanja pred istražnim sudijom ispoljio, budući da  svjedoku ne bi
mogle biti poznate sve navedene pojedinosti, da se nijesu dogodile  upravo na
način kako je  to  detaljno i precizno opisao pred istražnim sudijom.  
Nadalje, činjenica je da svjedok istovjetnu sumnju u sopstveno pamćenje,
ispoljio i za tvrdnje koje je takodje istakao prilikom saslušanja pred
istražnim sudijom, da mu je optuženi i mjesec dana ranije  za isti iznos novca
prodao jedan paketić heroina.   Medjutim okolnosti ove prodaje svjedok nije
precizirao odredjenije u pogledu vremena a takodje ni mjesta gdje je takva
kupoprodaja obavljena pa  je sud ove navode optužbe izostavio iz činjeničnog
opisa u presudi. Naime,  budući da je zastupnik optužbe u završnoj riječi
ostao u cijelosti pri podignutoj optužbi a da je na glavnom pretresu u dijelu
naprijed navedenih okolnosti, utvrdjeno činjenično stanje drugačije nego što
je ono predstavljeno dispozitivom optužbe,  sud je  izostavljanjem nedokazanih
okolnosti koje se odnose na drugu inkriminisanu kupoprodaju, optuženog oglasio
krivim za isto krivično dijelo, čime nije povrijedjen identitet optužbe i
presude.  
Iskaz svjedoka  D.  na glavnom pretresu, sud je ocjenio kao neosnovan i
sračunat na pomaganje optuženom. Naime, nelogični su navodi svjedoka D.
iznijeti na glavnom pretresu, da mu je optuženi prodavao heroin 2009 godine
ali ne i u kritičnom periodu, budući da  svjedok navodi da se sjeća događaja
iz 2009 godine,  a istovremeno tvrdi da se ne sjeća događaja iz 2011 godine,
iako je  svo vrijeme pa i u kritičnom periodu, kako i sam navodi konzumirao
narkotike. Nadalje i objašnjenja razlika u kazivanjima ovog svjedoka, da mu je
prilikom saslušanja u policiji rečeno da je optuženi priznao da mu je prodavao
drogu, nemaju činjenično utemeljenje, budući da se iz spisa predmeta utvrdjuje
da se optuženi prilikom saslušanja u policiji, branio ćutanjem.  
 Shodno ovakvom činjeničnom utvrdjenju, porovedenim dokazima podkrijepljeni su  navodi optužbe da je na način opisan u izreci presude,  optuženi N. u kritičnom periodu izvršio inkriminisanu radnju neovlašćene prodaje  naznačene količine heroina svjedoku D. .

Nadalje, Zakonom o proizvodnji i prometu opojnih droga članom 4,5 i 7
zabranjena je proizvodnja, prerada i promet opojnih droga a Rješenjem o
utvrdjivanju opojnih droga Sl.SRJ br.44/02 heroin je označen kao opojna droga.
Kod ovakvog činjeničnog utvrdjenja, nesumnjivo je da je optuženi postupao
umišljajno, budući da je bio svjestan da se radi o supstanci proglašenoj za
opojnu drogu,  svjestan da se neovlašćeno bavi prodajom heroina, čime su u
radnjama optuženog ostvarena sva bitna objektivna i subjektivna obelježja bića
krivičnog djela stavljenog im na teret, pa ga je sud oglasio krivim i krivično
pravno odgovornim.  
Prilikom izbora vrste  i visine krivične sankcije, Sud je cijenio sve
okolnosti iz čl. 42 KZ, koje su od uticaja da kazna bude manja ili veća, pa je
od olakšavajućih okolnosti  na strani optuženog uzeo u obzir porodične
prilike, oženjen otac jednog djeteta,  dok je od otežavajućih okolnosti, sud
cjenio činjenicu da je optuženi višestruki povratnik budući da je, ranije tri
puta osudjivan citiranim presudama  ovog suda za istovrsno krivično djelo na
kazne zatvora preko jedne godine, kako je to navedno u izreci presude.
Imajući uz navedeno u vidu težinu učinjenih krivičnih djela i stepen  krivične
odgovornosti optuženog kao izvršioca, sud je optuženog osudio na kaznu zatvora
u trajanju od 3 godine. Sud je mišljenja, da je odmjerena kazna zatvora
neophodna i dovoljna za ostvarenje svrhe kažnjavanja,  kako sa gledišta
generalne, tako i sa gledišta specijalne prevencije, te da će uticati na
optuženog da ubuduće ne vrši krivična djela, uticati na njegovo prevaspitanje
i imati vaspitni uticaj na druge da ne vrše krivična djela, čime će u
potpunosti biti ostvarena svrha kažnjavanja iz čl. 32. KZ-a, a u okviru opšte
svrhe izricanja krivičnih sankcija 4. st. 2. KZ-a.  
 Shodno čl. 51 KZ  vrijeme od kada se optuženi nalazi u pritvoru, pa nadalje u trajanju kao u izreci presude,  budući da je optuženom produžen pritvor nakon izricanja presude, uračunato je u izrečenu kaznu zatvora.

Odluka o troškovima krivičnog postupka – paušala zasnovana je na odredbi čl.
229 ZKP-a. Troškovi krivičnog postupka odnose se na nagradu sudskom vještaku
neuropsihijatrije struke za dati nalaz i mišljenje, i odmjereni su iznosu od
236,50€,   dok je paušal u iznosu od 100,00 € odmjeren srazmjerno dužini
trajanja postupka, složenosti predmeta i imovnim prilikama optuženog.  
Imajući u vidu citirani Nalaz i mišljenje sudskog vještaka neuropsihijatrijske
struke, Sud je optuženom izrekao mjeru bezbjednosti - obavezno liječenje
narkomana, budući da je nesumnjivo da kod optuženog postoji stanje zavisnosti
od upotrebe heroina, te da je predmetno krivično djelo učinjeno usljed takve
zavisnosti. Kako je  utvrdjeno da optuženi konzumira heroin više godina,
sudski vještak neuropsihijatrijske struke iznio je  mišljenja da je neophodno
liječenje optuženog, zbog postojanja zavisnosti od upotrebe droga. Izrečena
mjera bezbjednosti izvršavaće se u navedenoj specijalizovanoj ustanovi i
trajaće dok postoji potreba za liječenjem, s tim što njeno ukupno trajanje ne
može biti duže od tri godine. Vrijeme provedeno u ustanovi za liječenje
uračunava se u izrečenu kaznu zatvora. Ukoliko bi trajanje mjere bilo kraće od
izrečene kazne zatvora optuženi će biti upućen na izdržavanje ostatka kazne u
nadležnu ustanovu. Ova mjera bezbjednosti ne može biti obuhvaćena aktom
amnestije ili pomilovanja. Sud je mišljenja da će njenim izricanjem, a u
okviru opšte svrhe izricanja krivičnih sankcija, biti ostvareni uslovi da se
otkloni stanje zavisnosti od upotrebe droga, nakon podvrgavanja optuženog
odgovarajućem medicinskom liječenju, čime će biti ostvarena svrha specijalne
prevencije, u konkretnom slučaju otklanjanjem uzroka kriminaliteta putem
liječenja optuženog.  
Shodno citiranim zakonskim odredbama, sud je prema optuženom izrekao mjeru
bezbjednosti oduzimanja navedene količine heroina koji su ovlašćeni policijski
službenici dana 06.03.2011 godine privremeno oduzeli od optuženog, što se
utvrdjuje iz citirane potvrde o privremenom oduzimanju predmeta,  kao
predmeta, čije oduzimanje je obavezno i koja droga se ima uništiti nakon
pravosnažnosti presude.  
 Kako je na glavnom pretresu, nakon izvedenog dokaznog postupka, zastupnik optužbe  izjavio da odustaje od optužbe protiv optuženog N. za krivično djelo omogućavanje uživanja opojnih droga  iz čl.301 st.1 KZ, to je sud primjenom citiranih zakonskih odredbi kao u stavu II izreke presude, prema optuženom odbio optužbu za navedeno krivično djelo.

Na osnovu navedenog, a u smislu citiranih zakonskih odredbi, odlučeno je kao u
izreci presude.  
VIŠI SUD U PODGORICI
Dana, 09.11.2011. godine  
ZAPISNIČAR
S U D I JA
  Mirela Piper
Ana Vuković  
PRAVNA POUKA
Protiv ove presude, dozvoljena je
žalba u roku od 15 dana od dana
prijema pismenog otpravka presude, preko ovog suda,
Apelacionom sudu Crne Gore.  
Za tačnost otpravka tvrdi i ovjerava namještenik suda  
