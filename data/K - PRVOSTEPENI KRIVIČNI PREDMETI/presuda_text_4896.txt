                                                                                                                        K- 130/11

U IME CRNE GORE
VIŠI SUD U PODGORICI, kao prvostepeni krivični po sudiji pojedincu Biljani
Uskoković, uz učešće Vere Popović kao zapisničara, u krivičnom predmetu protiv
optuženog A. I., zbog krivičnog djela neovlašćena proizvodnja, držanje i
stavljanje u promet opojnih droga iz člana 300. stav 1. Krivičnog zakonika
Crne Gore, postupajući po optužnici Višeg državnog tužioca u Podgorici Kt-
br.3/2010 od 12.03.2010. godine, nakon održanog glavnog i javnog pretresa dana
12.10.2011. godine u prisustvu zastupnika optužbe Lakić Ljiljane zamjenika
VDT-a Podgorica, optuženog A. I. i njegovog izabranog branioca adv.M. D.,
donio je i dana 14.10.2011. godine javno objavio:  
P R E S U D U
OPTUŽENI A. I. rođen ..., državljanin Crne Gore, nezaposlen, oženjen, otac
dvoje maloljetne djece, srednjeg imovnog stanja, neosuđivan, proveo u pritvoru
od 11.01.2010. godine do 12.01.2010. godine.  
K R I V   J E  
Što je:
početkom decembra 2009. godine u Baru omogućio drugom da uživa marihuanu –
supstancu proglašenu za opojnu drogu Rješenjem o utvrđivanju opojnih droga
(„Sl.list SRJ“ br.44/02) na način što je G. B. poklonio 0,65 grama marihuane
da bi istu uživao, a koja droga je pronađena u džepu jakne G. B. i oduzeta
dana 25.12.2009. godine prilikom pretresa izvršenog u restoranu ,,Savoja,, u
Baru od strane ovlašćenih službenika UP PJ Bar,  
-čime je izvršio krivično djelo – omogućavanje uživanja opojnih droga iz člana 301. stav 1. Krivičnog zakonika.  
Sud optuženom za navedeno krivično djelo primjenom citiranog zakonskog
propisa, te primjenom člana 4,5,32,36,42,45,46,51,52,53 i 54. Krivičnog
zakonika, te člana 226,229 i 374. Zakonika o krivičnom postupku,izriče  
                                  USLOVNU  OSUDU

kojom mu prethodno utvrđuje kaznu zatvora u trajanju od 2 (dva) mjeseca i
istovremeno određuje da se ova kazna neće izvršiti ukoliko optuženi u roku od
1 (jedne) godine od dana pravosnažnosti presude ne izvrši novo krivično djelo
U slučaju opoziva uslovne osude optuženom A. I. će se u kaznu zatvora
uračunati vrijeme koje je proveo u pritvoru od 11.01.2010. godine do
12.01.2010. godine  
Na osnovu člana 301. stav 3. u vezi člana 75. Krivičnog zakonika od G. B.
trajno se oduzima opojna droga marihuana u količini od 0,65  grama i ista se
ima uništiti.  
Obavezuje se optuženi da na ime troškova krivičnog postupka uplati ovom sudu
novčani iznos od 231,50 eura, a na ime sudskog paušala novčani iznos od 50,00
eura, sve prednje u roku od 15 dana, po pravosnažnosti presude, pod prijetnjom
prinudnog izvršenja, a na žiro račun Višeg suda u Podgorici broj 832-7113-04.  
                                  O B R A Z L O Ž E N J E

Optužnicom Višeg državnog tužioca u Podgorici Kt.br.3/2010 od 12.03.2010.
godine stavljeno je na teret optuženom A. I. da je izvršio krivično djelo
neovlašćena proizvodnja, držanje i stavljanje u promet opojnih droga iz člana
300. stav 1. Krivičnog zakonika.  
U ponovnom postupku postupajući po rješenju Apelacionog suda Crne Gore Kž. br.
34/11 od 20.06.2011.godine sud je održao glavni pretres dana 12.10.2011.godine
u prisustvu zastupnika optužbe Lakić Ljiljane, zamjenika VDT-a Podgorica,
optuženog A. I. i njegovog izabranog branioca adv.M. D., i dana
14.10.2011.godine donio i javno objavio odluku u ovoj krivično pravnoj stvari.  
Na glavnom pretresu održanom dana 12.10.2011.godine zastupnik optužbe je
izmijenila činjenični opis dispozitiva optužnice i pravnu kvalifikaciju djela
stavljajući na teret optuženom izvršenje krivičnog djela omogućavanje uživanja
opojnih droga iz člana 301. stav 1. Krivičnog zakonika.  
U završnoj riječi zastupnik optužbe je ostala u cjelosti pri izmijenjenoj
optužnici, smatrajući da je izvedenim dokazima utvrđena osnovanost optužnice i
predložila sudu da optuženog oglasi krivim i kazni po zakonu.  
Branilac optuženog A. I., adv.M. D. u završnoj riječi je izjavio da
sprovedenim dokazima nije dokazano da je optuženi izvršio krivično djelo koje
mu se stavlja na teret izmijenjenom optužnicom.Predložio je da sud njegovog
branjenika oslobodi od optužbe za krivično djelo koje mu se stavlja na teret.  
Optuženi A. I. ne priznaje izvršenje krivičnog djela koje mu se stavlja na
teret.U svojoj odbrani na glavnom pretresu jednako kao u predkrivičnom i
prethodnom postupku u bitnom je naveo da je korisnik opojne droge marihuane od
2002 godine, da se liječio više puta počev od 2007. godine, međutim
bezuspješno jer uvjek kada zapadne u apstinencijalnu krizu nastavljao je sa
korišćenjem opojne droge marihuane. Nije sporio činjenicu da je opojna droga
koja je pronađena prilikom pretresa njegovog stana, njegova, ali je naveo da
je istu nabavljao za lične potrebe od nepoznatih lica iz Ulcinja. Istakao je
da drogu nikada nije prodavao nikome, pa ni G. B., niti  ga je čašćavao
drogom, da drogu nije nabavljao radi dalje prodaje. Takođe je naveo da se
kritičnog dana, 26.12.2009. godine kada je policija izvršila pretres njegove
porodične kuće i stana u kojem živi sa djevojkom P. I., nalazio u Beogradu.
Kada su ga obavijestili da je policija izvršila pretres i pronašla drogu odmah
se vratio u Bar i sam se prijavio u policiju. Ljekove koje je policija
prilikom pretresa pronašla koristi u cilju liječenja i o istima posjeduje
urednu medicinsku dokumentaciju.  
Optuženi A. I. je u cjelosti prihvatio završnu riječ svog branioca.  
U dokaznom postupku sud je proveo dokaze – neposredno saslušao svjedoka A.
(P.) I., a na saglasan predlog stranaka pročitao iskaz svjedoka G. B. dat pred
istražnim sudijom Ki.br. 2/10 od 16.01.2010.g. i na glavnim pretresima od
16.04. i 23.09.2010.g., izvještaj o analizi Forenzičkog centra Danilovgrad
broj 21500-2953 i 21500-2954 od 24.02.2010. godine, izjašnjenje vještaka
hemijske struke G. N. sa glavnog pretresa od  16.04.2010.godine, potvrdu o
privremenom oduzimanju predmeta UP PJ Bar od 25.12.2009. godine na ime G. B.,
službenu zabilješku UP PJ Bar od 25.12.2009. godine, potvrdu o privremenom
oduzimanju predmeta UP PJ Bar od 26.12.2009. godine na ime P. I., zapisnik o
pretresanju stana i drugih prostorija UP PJ Bar od 26.12.2009. godine, nalaz i
mišljenje vještaka neuropsihijatra M. Dr S. od 04.05.2010. godine, izvod iz
kaznene evidnecije UP PJ Bar broj 24-03/3-245/10-235/2 od 19.01.2010. godine,
te izvršio uvid u fotodokumentaciju koja čini sastavni dio izvještaja  o
analizi Forenzičkog centra Danilovgrad, listing komunikacija „M-tel“-a broj
7126 od 26.04.2010. godine, listing „T-com“ Podgorica broj 04-21946 od
02.06.2010. godine za broj telefona 067/... .  
Svjedok G. B. je pred istražnim sudijom ovog suda u bitnom naveo da je prije 7
godina počeo  da uživa marihuanu i od tada je povremeno koristi  prilikom
izlazaka i druženja. A. I. poznaje već godinu ipo dana.  Upoznali su se
srećući se po raznim kafićima po Baru i u lokalu ’Savoja’ u kojem radi. Došao
je na ideju da pita optuženog A. da mu proda ili nabavi marihuanu jer je čuo
po kafanama priče da optuženi ,,nešto muti’,a po ponašanju je odavao utisak
čovjeka koji ima para  a nije radio nigdje. Zato je nekoliko puta probao da
nagovori A. da mu proda marihuanu ali bezuspješno.Tek kasnije u nekoliko
prilika optuženi mu je dao po malu količinu marihuane. Kazao mu je  da drogu
nabavlja negdje sa strane u malim količinama za ličnu upotrebu. Dalje je
istakao da ga je optuženi prvi put častio marihuanom prije nekih pola godine,a
poslednji put prije mjesec ipo dana. U tom periodu ukupno mu je dao marihuanu
u četiri navrata u razmacima od 10, 15 ili 20 dana u količini od koje se može
napraviti jedan džoint.Kada je htio da mu plati za marihuanu koju mu je dao
zadnji put jer nije želio da mu iko poklanja marihuanu, optuženi je odbio da
primi novac pa je zato bacio zgužvanu novčanicu od 10 eura prema njemu na
trotoar, ali ne zna da li je A. uzeo te pare. Kolima je došao da se sastane sa
optuženim na dogovoreno mjesto, a optuženi je došao pješke.Marihuana koja je
prilikom pretresa lokala „Savoja“ pronađena u džepu njegove jakne je ostatak
od marihuane kojom ga je optuženi poslednji put častio. Inače, i u ranijim
prilikama kada bi mu trebala droga sastajali bi se na dogovoreno mjesto blizu
kuće optuženog gdje bi došao kolima,a optuženi pješke, prišao kolima i dao mu
drogu.Takodje je naveo da mu je optuženi dao broj svog telefona 068..., na
koji broj ga je zvao, mada  je taj broj uglavnom bio isključen.Korisnik je
broja telefona 067... .  
U svjedočkom iskazu na glavnom pretresu u bitnom je ponovio navode iznešene na
zapisnik kod istražnog sudije s tim što je pojasnio da mu A. nije htio prodati
drogu koju je tražio već da ga je ćašćavao marihuanom na način kako je već
objasnio.Razlog zašto se obratio optuženom radi nabavke marihuane je taj što
je čuo priču po Baru da optuženi istu može nabaviti. Marihuana koju su
pronašli službenici policije prilikom pretresa je ostatak od marihuane koju ga
je A. častio poslednji put i to one prilike kada mu je za tu marihuanu bacio
iznos od 10 eura na ulicu za koji nezna da li ga je optuženi uzeo.  
      Svjedok A. (P.) I. na glavnom pretresu u bitnom je navela kao i u dosadašnjem toku postupka da je skoro dvije godine bila sa optuženim A. I. u vanbračnoj zajednici, da se prije godinu dana udala za njega i da su dobili dijete. I. koristi marihuanu i imali su dosta problema vezano za njegovo liječenje kod psihijatra u privatnoj ordinaciji u Budvi, ali je liječenje na kraju urodilo plodom tako da sada I. marihuanu ne koristi. Znala je da je marihuanu nabavljao isključivo za lične potrebe a nije joj poznato da je drogu bilo kome prodavao ili davao na uživanje. Kritičnog dana kada je izvršen pregled stana u kome živi sa I., bila je sama a I. je bio u Beogradu. Navela je da je tačno da su u spavaćoj sobi ovlašćeni policijski službenici pronašli marihuanu za koju tvrdi da je bila isključivo namijenjena za I. lične potrebe. Takodje je istakla da je I. u kritičnom periodu koristio samo jedan broj mobilnog telefona ali se zbog proteka vremena ne sjeća broja jer isti više ne koristi, ali tvrdi da je bio 069 mreže. Obzirom da su zajedno bili u ovom periodu sigurno bi primjetila da je I. koristio više telefonskih brojeva osim ovog jednog 069 mreže. Nije joj poznat broj telefona 067/... kao broj koji je koristio I..Navela je da je svjedoka G. B. prvi put vidjela kada je dolazila u sud na glavni pretres i da joj nije poznato da  mu je I. davao marihuanu.

Iz službene zabilješke UP PJ Bar od 25.12.2009. godine utvrdjuje se  da su
ovlašćeni službenici UP PJ Bar dana 25.12.2009. godine oko 23,00 časa prilikom
vršenja racije u restoranu „Savoja“ prilikom pregleda prostorije u kojoj se
nalazi kuhinja, na radnom stolu iste pronašli crnu jaknu i u džepu iste lični
dokument na ime G. B. od oca V., rođen .... godine u Bijelom Polju, sa stalnim
prebivalištem u Baru – Bjeliši bb i jedan papirni zamotuljak sa sadržajem
biljne smješe. Navedeni ručno napravljen zamotuljak od ilustrovane hartije u
kojem se nalazi manja količina biljne materije zelene boje je oduzet o čemu
je uredno izdata potvrda o privremenom oduzimanju predmeta od strane UP PJ Bar
od 25.12.2009. godine na ime G. B..  
Iz zapisnika o pretresanju stana i drugih prostorija UP PJ Bar od 26.12.2009.
godine se utvrđuje da je prilikom pretresa stana koji koristi optuženi A. I. u
Baru u ul. Omladinska ... , u muškoj jakni koja se nalazila u spavaćoj sobi
pronađen ručno pravljeni zamotuljak od PVC kese crvene boje u kome se nalazi
biljna materija zelene boje oko 5 grama;  kao i kutija sa papirnim listićima
za savijanje marihuane sa natpisom „Smoking rolls“; plastična kutija sa
dvadesetdvije tablete bijele boje od kojih su neke polomljene sa natpisom
„Efil“; četrnaest tableta „diazepam“; dvadeset tableta „bromazepam“; devet ipo
tableta „flormidal“ i dvadeset dvije tablete „calixta“. Navedeni predmetu su
oduzeti o čemu je uredno izdata potvrda o privremenom oduzimanju predmeta UP
PJ Bar od 26.12.2009. godine.  
Iz izvještaja o analizi Forenzičkog centra Danilovgrad broj 21500-2953 i
21500-2954 od 24.02.2010. godine proizilazi da je tom centru na analizu
dostavljeno 1) jedan ručno pravljeni zamotuljak od novinske hartije sa
sadržajem sasušene biljne materije zelene boje, karakterističnog opojnog
mirisa, neto mase m=0,65 grama oduzet od lica G. B.; 2) jedan ručno pravljeni
zamotuljak od plastične kese sa sadržajem sasušene biljne materije, zelene
boje, karakterističnog opojnog mirisa neto mase m=2,31 g; 3) plastična kutija
sa natpisom „“Eftil“ u kojoj se nalazi 19 tableta bijele boje i 3/2 tableta
bijele boje; 4) originalno farmaceutsko pakovanje u kome se nalazi 21
(dvadeset jedna)  tableta i ½ tablete narandžaste boje sa natpisom „Calixta“
30 mg; 5) originalno farmaceutsko pakovanje u kome se nalazi 9 (devet) i 1/2
tableta bijele boje sa natpisom „Flormidal“ od 15 mg; 6) originalno
farmaceutsko pakovanje u kome se nalazi 20 (dvadeset) tableta svijetlo zelene
boje sa natpisom „Bromazepam“ od 15 mg i 7) originalno farmaceutsko pakovanje
u kome se nalazi 14 (četrnaest) tableta svijetlo zelene boje sa natpisom
„Diazepam“ od 5 mg. Hemijskom analizom dostavljenih uzoraka koja je rađena
preliminarnim hemijskim testovima, metodom tankoslojne hromatografije i
metodom gasne hromatografije sa masenim spektrometrom (GC/MS) na instrumentu
Polaris Q i konstatovno je da dostavljeni uzorci navedeni pod broj 1 i 2
sadrže tetrahidrokanabinol (THC) u koncentraciji iznad 0,3%, uzorak pod rednim
brojem 3. sadrži valpronsku kiselinu, uzorak pod brojem 4. sadrži mirtazapin,
uzorak pod rednim brojem 5. sadrži midazolam, uzorak pod rednim brojem 6.
sadrži bromazepam i uzorak pod rednim brojem 7. sadrži diazepam. Kanabis i THC
su supstance koje djeluju na centralni nervni sistem, izazivaju stanje
zavisnosti i nalaze se na listi opojnih droga („Sl.list SRJ“ br.44/2002), a
diazepam, bromazepam i midazolam su farmaceutski proizvodi koji se nalaze na
listi opojnih droga („Sl.list SRJ“ br.44/2002) i mogu se nabaviti u apotekama
uz odgovarajući recept, kao i Mirtazapin i valproinska kiselina  su
farmaceutski proizvodi koji se nalaze na listi opojnih droga („Sl.list SRJ“
br.44/2002) i mogu se nabaviti u apotekama uz odgovarajući recept.
Fotodokumentacijom koja čini sastavni dio izvještaja o analizi bliže su
prikazani pronadjeni zamotuljci sa sadržajem biljne materije, kao i ostali
oduzeti predmeti koju su vještačeni.  
Vještak hemičar, G. N. je prilikom izjašnjenja na glavnom pretresu ostala pri
svom pismenom izvještaju o analizi broj 21500-2953 i 21500-2954 od 24.02.2010.
godine i pojasnila isti navodeći da diazepam, bromazepam i midazol su
farmaceutski proizvodi koji se nalaze na listi opojnih droga, koji utiču na
centralni nervni sistem, izazivaju stanje zavisnosti i pripadaju grupi
benzodiazepima koji pripadaju grupi depresiva.  
Iz nalaza i mišljenje vještaka neuropsihijatra M. Dr S. od 04.05.2010. godine
proizilazi da je optuženi A. I. osoba zavisna o upotrebi opojne droge
marihuane koja se nalazi na nivou psihičke zavisnosti, da je u vrijeme
izvršenja krivičnog djela konzumirao marihuanu i bio ovisnik o istoj ali da se
nije nalazio u stanju manifestnih simptoma apstinencijalne krize ili teške
intoksikacije marihuanom. Obzirom da se radi o zavisniku o marihuani, nije
moguće utvrditi dnevnu dozu marihuane koju je optuženi uzimao, a radi se o
lakoj drogi koja dovodi samo do psihičke zavisnosti. Poznato je da narkomani
pripremaju manje količine droge za vlastitu upotrebu od straha od
apstinencijalne krize.Nadalje, vještak je mišljenja da je optuženi bio u
stanju da shvati značaj svoga djela i da upravlja svojim postupcima u vrijeme
izvršenja krivičnog djela.  
Iz listinga komunikacija M:tel br.7126 od 26.04.2010.g. za broj telefona
068/...  (broj za koji je svjedok G. naveo da ga je optuženi koristio u
kritičnom periodu) za period 01.07. do 25.12.2009.g. se vidi da je broj 068
... ostvario komunikaciju sa brojem 067 ... (broj svjedoka G.) dana
03.12.2009.g. i putem sms poruke dana 04.12.2009.g.  
Iz listinga komunikacija Tcom br. 04-21946 od 02.06.2010.g. za broj telefona
067/...( broj za koji je optuženi naveo da je koristio u kritičnom periodu) za
period 01.07. do 25.12.2009.g. se vidi da broj 067/... nije imao komunikacije
sa brojem 067/...(vlasništvo G. B.).  
Iz izvoda iz kaznene evidencije UP PJ Bar broj 24-03/3-245/10-235/2 od
19.01.2010. godine utvrđuje se da optuženi A. I. nije evidentiran u kaznenoj
evidenciji.  
Sud je navedene dokaze cijenio svaki pojedinačno dovodeći ih u međusobnu vezu
jedan sa drugim, a sve u cilju potpunog rasvjetljenja ove krivično pravne
stvari pa je na osnovu naprijed izložene činjenične gradje, koja proizilazi iz
sadržine provedenih dokaza na  nesumnjiv način utvrdio da je optuženi A. I.
početkom decembra 2009. godine u Baru omogućio drugom da uživa marihuanu –
supstancu proglašenu za opojnu drogu Rješenjem o utvrđivanju opojnih droga
(„Sl.list SRJ“ br.44/02) na način što je G. B. poklonio 0,65 grama marihuane
da bi istu uživao, a koja je dana 25.12.2009. godine prilikom pretresa
izvršenog u restoranu ,,Savoja,, u Baru od strane ovlašćenih službenika UP PJ
Bar, pronađena u džepu jakne G. B. i oduzeta, pa je takvom svojom radnjom
izvršio krivično djelo omogućavanje uživanja opojnih droga iz člana 301. stav
1. Krivičnog zakonika, zašto je kao izvršilac krivično pravno odgovoran.  
Ovakav činjenični zaključak i vrijeme izvršenja krivičnog djela je utvrđen iz
iskaza svjedoka G. B.,službene zabilješke i potvrde o oduzimanju predmeta UP
PJ Bar od 25.12.2009. godine, izvještaja o analizi Forenzičkog centra
Danilovgrad broj 21500-2953 i 21500-2954 od 24.02.2010 koji dokazi su
međusobno saglasni. Svjedok G. B. je za sud na potpuno uvjerljiv način tokom
čitavog postupka istovjetno naveo da poznaje optuženog A. I., da ga je upoznao
u kafani u Baru, da se za istog po Baru pričalo da može nabaviti marihuanu, iz
kog razloga je pokušao da kod optuženog nabavi istu.Takođe, je precizno i za
sud uvjerljivo opisao način na koji ga je početkom decembra 2009.g. optuženi
A. ,,častio,, marihuanom, kako je kontaktirao optuženog, gdje su se sastali,
koju količinu i vrstu opojne droge mu je optuženi poklonio. Naveo je da je
kolima došao da se sastane sa optuženim na dogovoreno mjesto, a optuženi je
došao pješke i dao mu marihuanu, za koju mu je samoinicijativno bacio na
trotoar 10 eura iako mu optuženi novac nije tražio, a to je uradio jer ga je
bilo stid da mu marihuanu daje džabe, da nezna da li je optuženi novac uopšte
i uzeo. Marihuana koja je prilikom pretresa lokala „Savoja“ pronađena u džepu
njegove jakne je ostatak od marihuane kojom ga je optuženi poslednji put
častio.Ovakav iskaz svjedoka je u skladu sa provedenim dokazima, službenom
zabilješkom i potvrdom o oduzimanju predmeta UP PJ Bar od 25.12.2009. godine,
izvještajem o analizi Forenzičkog centra Danilovgrad broj 21500-2953 i
21500-2954 od 24.02.2010 iz kojih se utvrđuje da je prilikom sprovedene racije
u restoranu „Savoja“, pretresom prostorije u kojoj se nalazi kuhinja restorana
pronađena crna jakna vlasništvo G. B. i u džepu od jakne jedan papirni
zamotuljak sa sadržajem biljne materije zelene boje koji je potvrdom
privremeno oduzet od G. B. i dostavljen Forenzičkom centru na analizu kojom je
utvrđeno da dostavljeni uzorak neto mase 0,65 grama sadrži
tetrahidrokanabinol(THC) u koncentraciji iznad 0,3%,  da kanabis i THC su
supstance koje djeluju na centralni nervni sistem, izazivaju stanje zavisnosti
i nalaze se na listi opojnih droga („Sl.list SRJ“ br.44/2002).S toga je sud
iskaz ovog svjedoka cijenio potpunim, uvjerljivim, jasnim, a time i istinitim
u pogledu kritičnog događaja a koji se odnosi na radnju izvršenja krivičnog
djela omogućavanje uživanja opojnih droga, kako je to sud utvrdio u izreci ove
presude.  
Sud nije prihvatio odbranu optuženog A. I. koji u potpunosti negira izvršenje
krivičnog djela koje mu se stavlja na teret smatrajući da je ista sračunata na
izbjegavanje krivično pravne odgovornosti a sa razloga što ista nije
potvrdjena nijednim sprovedenim dokazom i opovrgnuta je iskazom svjedoka G.
B., čiji iskaz je sud cijenio kao uvjerljiv, jasan a samim tim i istinit u
pogledu kritičnog događaja koji se odnosi na radnju izvršenja krivičnog djela
omogućavanje uživanja opojnih droga i saglasan sa provedenim materijalnim
dokazima -službenom zabilješkom,potvrdom o oduzimanju predmeta UP PJ Bar od
25.12.2009. godine, izvještajem o analizi Forenzičkog centra Danilovgrad broj
21500-2953 i 21500-2954 od 24.02.2010.Svjedok G. B. nije imao niti jedan
razlog  da lažno predstavi A. I. kao osobu koja mu je početkom decembra
2009.godine dala opojnu drogu marihuanu od koje je pretresom kod njega nađeno
0,65 grama opojne droge marihuane.Sud smatra da su navodi odbrane optuženog A.
neistiniti imajući u vidu i činjenicu da je kod njega pronađeno 2,31 grama
opojne droge marihuane iz čega se može zaključiti da je imao kontakta sa
drogom, što optuženi i ne negira i navodi da je konzument opojne droge
marihuane.  
Imajući u vidu navedeno, posebno iskaz svjedoka G. B., sud je izveo zaključak
da je optuženi na inkriminisani način – poklanjanjem opojne droge marihuane
svjedoku G. B. da bi istu uživao, preduzeo radnju davanja opojne droge drugom
da je uživa on ili drugo lice, kao jednu od četiri alternativno propisane
radnje kojom se vrši krivično djelo omogućavanje uživanja opojnih droga iz
člana 301. stav 1. Krivičnog zakonika.S toga sud nalazi da su se u radnjama
optuženog stekli svi bitni elementi bića krivičnog djela iz člana 301.stav 1
KZ, za koje je i oglašen krivim.  
Sud je u konkretnom slučaju cijenio psihički odnos optuženog prema izvršenom
krivičnom djelu, pa je nesumnjivo utvrdio, da je optuženi predmetno krivično
djelo izvršio sa direktnim umišljajem. Okolnost da je postupao neovlašćeno tj.
da je djelo protivpravno što predstavlja bitno obilježje krivičnog djela koje
se optuženom stavlja na teret je po ocjeni ovog suda optuženom sigurno bila
poznata jer je bio svjestan da nema potrebna ovlašćenja za stavljanje u promet
opojnih droga što je optuženi učinio dajući - poklanjajući svjedoku G. B.
opojnu drogu marihuanu radi uživanja iste.Znači kod optuženog je postojala
svijest po svim obilježjima krivičnog djela i htjenje njegovog izvršenja što
ga čini krivično pravno odgovornim.  
Krivično djelo za koje je optuženi oglašen krivim je krivično djelo sa
blanketnom dispozicijom, pa je kod ovog krivičnog djela pored navođenja
činjenica i okolnosti koje čine obilježje ovog krivičnog djela a o kojima se
sud izjasnio, bilo nužno navesti i materijalno pravni propis od kojeg zavisi
postojanje ovog djela. Naime, marihuana je supstanca koja je proglašena za
opojnu drogu rješenjem o utvrđivanju opojne droge (Sl.list SRJ br.44/02) pod
hemijskim nazivom kanabis-indijska konoplja. Prema tome optuženi je
postupajući na način bliže opisan u izreci presude postupao suprotno odredbama
Zakona o proizvodnji i prometu opojnih droga (Sl.list SRJ broj 46/96 i 37/02).  
Odlučujući o kazni sud je cijenio sve okolnosti u smislu člana 42. Krivičnog
zakonika koje utiču da kazna bude veća ili manja, pa je od olakšavajućih
okolnosti na strani optuženog našao da se radi o neosuđivanom licu, porodičnom
čovjeku, ocu dvoje maloljetne djece, da je u pitanju bila mala količina opojne
droge marihuane - ,,lake droge,, dok otežavajućih okolnosti na strani
optuženog sud nije našao, pa mu je obzirom na olakšavajuće okolnosti koje je u
svojoj ukupnosti cijenio kao osobito olakšavajuće u smislu čl. 45. i 46. KZ
utvrdio kaznu zatvora u trajanju od dva mjeseca i istovremeno odredio shodno
članu 52 i 53 KZ da se napred navedena kazna neće izvršiti ukoliko optuženi za
vrijeme od jedne godine od pravosnažnosti presude ne učini novo krivično
djelo, sa uvjerenjem suda da će se sa ovom utvrđenom kaznom i izrečenom
uslovnom osudom u okviru opšte svrhe izricanja krivičnih sankcija po članu 4.
Krivičnog zakonika, postići svrha kažnjavanja iz člana 32. Krivičnog zakonika,
odnosno da će se optuženi kloniti vršenja ovih ili sličnih krivičnih djela.  
U slučaju opoziva uslovne osude optuženom A. I. će se u kaznu zatvora
uračunati vrijeme koje je proveo u pritvoru od 11.01.2010. godine do
12.01.2010. godine, shodno članu 51 KZ.  
Na osnovu člana 301. stav 3.  u vezi člana 75. Krivičnog zakonika od G. B.
trajno se oduzima opojna droga marihuana u količini od 0,65 grama i ista se
ima uništiti.  
Kako je optuženi oglašen krivim i krivično pravno odgovornim to ga je sud
shodno članu 226. i 229. ZKP-a obavezao da na ime troškova krivičnog postupka
plati ovom sudu novčani iznos od 231,50 eura koji se odnosi na troškove
hemijskog i psihijatrijskog vještačenja a koje troškove je prethodno snosio
ovaj sud, a na ime sudskog paušala novčani iznos od 50,00 eura koji paušal je
odmjeren shodno složenosti predmeta, dužini trajanja postupka i imovinskim
prilikama optuženog a sve prednje u roku od 15 dana po pravosnažnosti ove
presude pod prijetnjom prinudnog izvršenja.  
Na osnovu izloženog odlučeno je kao u izreci presude.  
                                    VIŠI SUD U PODGORICI  
                                    dana 14.10.2011.godine




ZAPISNIČAR                                                                          SUDIJA  
 Vera Popović                                                                    Biljana Uskoković

PRAVNA POUKA:  
Protiv ove presude može se izjaviti žalba Apelacionom sudu Crne Gore,  u roku
od 15 dana, od dana prijema pismenog otpravka presude, a preko  Višeg suda u
Podgorici.  
                                              Tačnost otpravka tvrdi i ovjerava

Namještenik suda Vera Popović  

Dna/ Presudu dostaviti:
-- VDT-u Podgorica
- Optuženom A. I.
- adv.M. D.
- U spise predmeta  