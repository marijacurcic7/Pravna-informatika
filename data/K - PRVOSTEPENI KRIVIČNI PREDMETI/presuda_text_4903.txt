VIŠI SUD U PODGORICI
K.br.296/01
Podgorica, 18.03.2011. godine  
U IME NARODA
VIŠI SUD U PODGORICI, kao prvostepeni krivični, u vijeću sastavljenom od
sudije Ratka Ćupića, kao predsjednika vijeća, sudije Dragiše Rakočevića i
sudija porotnika Todorović Slavice, Međedović Jelene i Radević Radenka kao
članova vijeća, uz učešće Emine Alibalić kao zapisničara, u krivičnom predmetu
protiv optuženog Š.A., koga brani adv. Đ.P. iz Podgorice, zbog kriv.djela
ubistvo u pokušaju, iz čl. 30. st.2. tačka 6. KZ RCG u vezi čl. 19. KZ SRJ, po
optužnici Višeg državnog tužioca u Podgorici, Kt.br.355/01 od 24.10.2001.
godine, po održanom glavnom javnom pretresu, dana 28.02.2011. godine, nakon
tajnog vijećanja i glasanja, donio je i dana 18.03.2011. godine, u prisustvu
zastupnika optužnice Rutović Veljka – zamjenika VDT Podgorica, okrivljenog i
njegovog branioca javno objavio  
PRESUDU
Optuženi Š.A., zv. "A.", rodjen... , oženjen, otac četvoro djece, pismen,
završio srednju školu, bavi se privatnim poslom, oslobodjen služenja vojnog
roka, srednjeg imovnog stanja, ranije osudjivan i to presudom Osnovnog suda u
Titogradu K.br.777/89 od 09.04.1991. godine za kriv.djelo iz čl. 208.st.2. KZ
RCG na kaznu zatvora u trajanju od dva mjeseca, presudom Osnovnog suda u
Podgorici K.br.637/93 od 21.12.1993. godine za kriv.djelo iz čl. 208. st.2 u
vezi st.1. KZ RCG kaznom zatvora u trajanju od 6 mjeseci, uslovno na dvije
godine, presudom Osnovnog suda u Podgorici K.br.129/94 od 25.04.1996. godine
za kriv.djelo iz čl. 190. st.2. u vezi st.1. KZ RCG na kaznu zatvora u
trajanju od 5 mjeseci, presudom Osnovnog suda u Podgorici K.br.547/92 od
16.10.1992. godine za kriv.djelo iz čl. 190. st.1. KZ RCG na kaznu zatvora u
trajanju od 7 mjeseci, uslovno na dvije godine, presudom Višeg suda u
Podgorici K.br.124/00 od 03.06.2000. za kriv.djelo iz čl. 195. st.1. KZ RCG na
kaznu zatvora u trajanju od dva mjeseca, I presudom Višeg suda u Podgorici
K.br.71/04 od 06.03.2007. godine za kriv.djelo iz čl. 399.st.2. u vezi st.1.
KZ RCG na kaznu zatvora u trajanju od osam mjeseci,  bio u pritvoru od
8.10.2001. do 14.12.2001. godine,  
Na osnovu čl.363 tač.3 ZKP-a,  
OSLOBADJA SE OD OPTUŽBE
Da je:  
Dana 14.09.2001. godine oko 12,00 časova u ulici Iva Andrića ispred broja 16 u
Podgorici, pokušao lišiti života više lica i to: P. D., L. D., K. M.  i  R.
N., na način što je nakon kraće prepirke i svadje u dvorištu njegove kuće koja
se nalazi u navedenoj ulici, sa P. D.m koji je zajedno sa ostalim oštećenim,
putničkim motornim vozilom marke "Mercedes S-320" reg. br. NK ..., došao kod
njega radi regulisanja medjusobnih potraživanja vezanih za prethodnu
kupoprodaju vozila marke "Alfa Romeo", iza pojasa izvadio pištolj nepoznate
marke i uperio ga u P., i to u trenutku kada su ispred kuće sa putničkim
vozilom marke "Golf", u medjuvremenu došla još dva nepoznata  lica koja su
takodje u rukama držali pištolje, da bi P. u  tom trenutku, pobjegao iz
dvorišta kuće u pravcu vozila marke "Mercedes", koje je bilo parkirano na
ulici ispred kuće, i u kome su se nalazili L. D., K. M. i R. N., pa kada je iz
vozila izašao oštećeni K. M. u cilju sprečavanja daljeg sukoba sa okrivljenim
i NN licima, u čemu nije uspio budući da su sva trojica sa uperenim pištoljima
i uz upućene prijetnje, prišli vozilu, oštećeni L. D., stavio vozilo u pogon
kako bi pobjegao sa lica mjesta, da bi tada, okrivljeni Š.u pravcu vozila koje
je bilo u pokretu i u kome su se nalazili L. D. i R. N., ispalio više hitA. od
kojih je jedan pogodio zadnji dio vozila, a potom u pravcu P. D. i K. M., koji
su takodje pokušali pobjeći sa lica mjesta, iz istog pištolja, ispalio još
jedan hitac čiji je projektil pogodio ledja K. M., nanoseći mu pri tom tešku
tjelesnu povredu - ustrelinu u predjelu lijeve strane ledja, nakon čega se dao
u bjekstvo,  

čime bi izvršio krivično djelo - ubistvo u pokušaju iz čl.30 st.1 tač.6 KZ RCG u vezi čl.19 KZ SRJ.  

Troškovi krivičnog postupka padaju na teret budžetskih sredstava suda.  
Obrazloženje
Optužnicom VDT Podgorica Kt.br. 355/01 od 24.10.2001. godine, pri kojoj je
njen zastupnik ostao do kraja glavnog pretresa, stavljeno je na teret
optuženom Š.A. izvršenje krivičnog djela ubistvo u pokušaju iz čl.30 st.1
tač.6 KZ RCG u vezi čl.19 KZ SRJ.  
Optuženi Š.A. u svojoj odbrani pred istražnim sudijom navodi da je sve počelo
dvije ipo godine prije kritičnog događaja, kada je Ć. S. došao kod njega i
doveo vozilo “Alfa romeo”, sa namjerom da ga proda. Za to vozilo dao je Ć.u
5.500,00 DEM, uz dogovor da može vratiti vozilo, a ovaj njemu pare, te da ima
15 dana da odluči. Nakon toga Ć. ga je nazvao, rekavši da će mu dati 5.500,00
DEM i kamatu za taj period ako mu vrati vozilo, te da njegovom šuraku koji se
zove "C." ne kaže da mu je prodao vozilo, jer imaju neke neraščišćene račune.
Kazao mu je da nema problema i da će auto kod njega biti još nekih mjesec
dana. Godinu dana nakon toga srio se sa Ć.svega par puta, kada su se samo
pozdravili i nijesu pominjani ni novac ni auto. Godinu i par mjeseci kasnije,
dobio je telefonski poziv od lica koje se predstavilo kao "C.", koji ga je
pitao da li je on A. Š., i drsko ga pitao da li je auto još kod njega, nazivao
ga džukelom i prijetio da će doći da uzme pare ili auto. Odgovorio mu je da
slobodno dođe, ali da je to trebao raspraviti sa zetom, koji mu je i dao auto.
"C." mu je rekao da je dao auto zetu, ali da isto nije plaćeno, na što mu je
on kazao da dodje sa zetom, i ako auto ne bude plaćeno da će vratiti ili pare
ili auto. Naveo je da trguje sa vozilima i da je to auto već prodao, te da je
od njega to auto kupio Ć. Ž.. Nakon ovog razgovora sa C., našao se sa Ć.,
ispričao mu sve ovo i zamolio ga da se nađe sa Ć. i to riješe. Ć. mu je kazao
da se sa Ć. S. gledao, i da je isti u Baru tražen zbog dugova, a on je Ć.u
rekao da to reguliše sa Ć., jer neće da ga niko traži, ili mu dolazi ispred
kuće ili zaustavlja pred ženom i djetetom. Pronašao je S. Ć. i pitao ga o čemu
se radi, na što mu je se ovaj izvinuo, rekao da je tačno da mu je šura dao
auto i da mu nije rekao da ga proda, te da mu od tih para nije dao ništa.
Pokušavao je i da dobije C., kojem je bio isključen telefon, ali mu je Ć.
rekao da više neće imati problema. Od tada se sa Ć.srio jedanput na Cetinju,
javili su se jedan drugom, i više se nijesu čuli. Kada je 14. septembra izašao
u grad, dobio je poziv od supruge, kojoj je osjetio neki strah u glasu, a koja
inače nema običaj da ga često zove. Majka mu je bila bolesna, pa je mislio da
ga zbog toga zove, ali mu je supruga ponavljala da dođe kući jer joj nešto
treba. Te prilike je bio izašao u grad sa vozilom marke „BMW“ sive boje. Dok
je sjedio u gradu, kod njega je došao D. N., koga on zove „d.“, kome je tada
zazvonio telefon, i koji se nakon javljanja okrenuo ostalima i dao im znak
prstom da ćute. Neko ga je nešto pitao, N. odgovorio da ne zna, da ga nije
gledao, te da je negdje tuda kroz grad. Čuo je da se preko telefona neko
"dere", ali nije znao o čemu se razgovara. D. mu je rekao da je puno auto
Nikšićana i G. medju njima, da ga traže po gradu, da su naoružani i da je
potrebno da se skloni, jer su ga već tražili kod kuće. Nije znao o čemu se
radi, a pretpostavio je da ga je zbog toga žena zvala,dok G. nije poznavao
niti ga je ikada vidio. Krenuo je vozilom i vozio je brzo, pa prošavši Vezirov
most i ulazeći u Zagorič, kod kasarne, primjećuje C. "Mercedes" koji mu je
prepriječio put. Kasnije je shvatio da su oni bili obaviješteni da on dolazi
sa tim vozilom, koje je imalo nikšićke tablice. Njegov komšija B. B. je vidio
ovo kada su mu prepriječili put, jer je naišao iz pravca Zagoriča u pravcu
grada. Navodi da je usporio, kada su mu oni "blendovali", a prolazeći pored
njih vidio je, kada su spustili stakla, da ih u vozilu ima petoro,od čega
pozadi trojica kratko ošišanih. Zaobišao ih je preko trotoara i pošao kući.
Vidio je kada su se brzo okrenuli za njim i naspram baraka sa lijeve strane
pokušali da ga preteknu i opet mu prepriječe put. Njegovo auto je brže od
njihovog, pa im je pobjegao. Ušao je u kapiju ispred kuće, i parkirao „BMW“, i
pokušao da zatvori kliznu kapiju. Mercedes je naišao iz pravca škole i uz
škripu se zaustavio ispred kapije. Jedan visočiji momak, obučen u crno je
izašao iz vozila i pitao ga zašto nije stao. Pitao ga je zašto da stane i
zašto mu je prepriječio put. Ovaj momak u crnoj košulji je otvorio kapiju i
ušao, nakon čega se otvaraju sva vrata "Mercedesa" i svi momci izlaze napolje.
Jedan od njih je bio naslonjen na auto, a još jedan na vrata. Pitao je ovoga u
crno ko je, našto mu je odgovorio „znaš ti džukelo ko sam ja“, i ušao u
dvorište, a za njim još jedan momak. Povukao se par koraka unazad, jer je
vidio da ovaj momak u crno, koji je ustvari taj C., ima pištolj za pas, jer mu
je košulja providna. C. mu je stavio ruku za vrat i vrijeđajući ga, rekao mu
da se popne gore i donese mu 20.000,00 DEM. Supruga B. je stojala pola metra
od njega sa strane i držeći dijete u rukama, tražila da se ne svađaju i ostave
joj muža na miru. Zamolio je C.da izađu napolje i razgovaraju, jer su mu tu
žena i dijete, a tada se u dvorište pojavljuju njegov brat Š.M. i njegova
supruga i djeca. Još jedan momak iz vozila je ušao u kapiju i stao pored C., i
svi su bili na pola metra jedan od drugog. Žena mu je plakala, a on je C.
uhvatio za ruku kojom ga je ovaj držao za vrat i hvata ga za pas. C. mu je
ponovio više puta da mu donese 20.000,00 DEM, inače će iskidati i njega i
njegovu familiju. Pitao ga je zašto i tada jedan od momaka hvata za ruku
njegovu suprugu koja plače, i tjera je odatle. U tom trenutku krenuo je put C.
i izvukao mu pištolj koji mu je bio za pas. C. ga je udario šakom u glavu,
nakon čega pada i hvata C. drugom rukom za košulju. Sa pištoljem u ruci,
uperivši isti u njih, tražio im je da odu, nakon čega momak koji je drugi ušao
u kapiju iza C. bježi, a C. za njim. Kreću se desno od kapije, u pravcu škole,
i to jedan od njih prelazi ulicu i ide lijevom stranom a drugi desnom stranom
ulice, obojica u pravcu škole, a jedan od njih je doviknuo „pucaj u džukelu“.
Jedan od momaka iz "Mercedesa" u ruci ima pištolj crne boje, i preko krova
auta nišani na njega i ispaljuje jedan metak koji pogađa gornji dio kuće.
Navodi da se u trenutku ovog pucnja nalazio izvan kapije, kada okreće pištolj
u njega i traži mu da spusti pištolj. Kako je "Mercedes" zadnjim dijelom bio
okrenut put njega, pucao je u zadnji kraj tog vozila, u kojem tada nije bilo
nikoga, jer je ispred "Mercedesa" bilo nekih pet momaka. Prije ovog pucnja,
pomjerio se desno od kapije i stao iza ćoška od ograde, jer je ovaj nišanio
put njega. Dva metka koja je ispalio u "Mercedes", ispalio je isključivo iz
razloga da bi ih prepao, da mu ne dolaze u kuću. Nakon ovoga bacio se na
zemlju, i tada ovaj momak ispaljuje još dva hica put njega. Kotrljao se i
krio, kada je vidio da jedan od dvojice koji su bježali put škole pada, a radi
se o momku koji je ušao u dvorište poslije C., čuo je nekog od njih kako viče
„kuku, bježmo odavde“, nakon čega se zatvaraju vrata "Mercedesa" i još jednog
"Golfa II", kojeg nije vidio po dolasku, a čini mu se da je imao nikšićke
tablice. Vozila su se udaljila u pravcu glavnog puta kroz Zagorič, a momak
koji je pao leži na asfalt, dok drugog nema, pa je prišao brat M. i pomogao da
tog momka unesu u vozilo. Sjeća se da je povrijedjeni pitao par puta ko ga je
pogodio. Nadalje, navodi da se uplašio od policije, jer nije znao kako da
reaguje, a u ovoga momka nije pucao niti ikoga ranio. Pištolj koji je
C.izvadio iza pasa je bio repetiran. Kasnije se čuo sa suprugom  B. koja mu je
ispričala da su ti momci pola sata prije njegovog dolaska bili ispred kuće,
nju maltretirali i vrijeđali, i tražili njegov broj telefona, koji ona nije
dala, pa su joj na listici napisali njihov broj telefona, i bacili kroz
ogradu, prijetivši da će ga "iskidati" ako se ne javi. Navodi da mu ona to
nije rekla, jer se plašila da ne dođe do nečeg lošeg. Sjutra dan ga je nazvao
C., govoreći da nema potrebe da se sve to prijavljuje, već da se zataška, što
je on odbio. C. mu je rekao da je jedini način da se to sve završi da im on da
20.000,00 DEM koje su mu tražili, ili će biti mrtav. Ponovo ih je pitao zašto
da daje pare, na što mu je C. odgovorio da je čovjek ranjen i treba za
bolnicu, a i da je auto koštalo 10.000,00 DEM. Ponovio je da nije pucao u tog
čovjeka. Na kraju je predao sudu pištolj marke „CZ ...“-... mm, "Para" fab.
... sa okvirom u kojem su bila četiri metka, koji pištolj je oteo C. i ispalio
dva metka u auto.  
Na glavnom pretresu od 26.11.2001. godine, optuženi Š.A. je ostao pri odbrani
datoj pred istražnim sudijom ovog suda i dodao da sigurno nije pogodio
oštećenog K., te da bi želio oštećene da pita ko je to uradio, jer možda oni
znaju. Navodi da su ostali oštećeni pobjegli sa lica mjesta, a da K. ni
poslije pet dana boravka u bolnici nije znao da kaže ko ga je pogodio.  
Na glavnom pretresu od 23.03.2010. godine, optuženi u svojoj odbrani navodi da
je u toku svađe sa Nikšićanima došao njegov kum, sada pokojni M. B., koji je
poginuo prije oko tri godine. B. je te prilike saznao da mu kuma (tj. njega i
optuženog Š.) traže Nikšićani, pa je vozilom marke "Golf II" ili "Golf III"
došao sa dva druga, od kojih je jedan bio ćelav i visok iz Novog Sada, dok za
drugog ne zna odakle je, a iste ne poznaje. Navodi da je B. kritične prilike
pucao i pogodio u leđa K., što je on i vidio. Prvo je opalio 2-3 metka u
vozilo "Mercedes", kada je B. stigao i parkirao vozilo preko puta "Mercedesa",
zatim je B. izašao iz vozila sa dvojicom momaka i ispalio hitac u K., koji mu
je bio okrenut leđima. Nakon događaja razgovarao je sa B., koji mu je rekao da
je čuo za sukob sa Nikšićanima i htio da mu pomogne. Objašnjavajući razlike u
odnosu na iskaze date u istrazi i na glavnom pretresu 26.11.2001. godine,
naveo je da mu je M. B. bio kum, i nije htio da ga "prošpija" i uvlači ga u
ovaj događaj, jer mu je isti samo htio pomoći, što sve mogu posvjedočiti B.
B., Ž. B. i M. M., koji su njegove komšije i sve su vidjeli. Navodi da su
kritični dogadjaj takodje vidjeli i I. V. iz Maslina i P. U., koji živi blizu
V.. Sjeća se da je po izlasku iz zatvora jedne prilike sjedio sa kumom B.,
kojeg je tom prilikom nazvao na mobilni oštećeni K. i prijetio mu zato što ga
je "upucao", govoreći mu „samo si mi ti kriv, ti si me ranio“. Navodi da je
najzad odlučio da kaže istinu, jer ima četvoro djece, a kum mu sad nije živ.
B. je neposredno nakon njegovog pucanja u vozilo pucao u K., a sve se desilo u
sekundama. Nije poznavao ove Nikšićane, a zapazio je P. koji je bio visočiji
od ostalih. Oštećeni K. u trenutku kad je bio pogođen bio je iza njega nekih
50 do 60 metara, a u trenutku pucanja u vozilo, isto je bilo udaljeno od njega
nekih pola metra, a pucao je u gepek tog vozila, u visini zadnje tablice i
branika. Pištolj je predao policiji, nekih 20-ak dana nakon ovog događaja, ali
iako je  znao da je B. pucao u K., to nije htio da kaže. Dodao je da se nakon
ovog događaja krio od policije, jer se plašio, zato što su ga ranije u
policiji prebili, a htio je i da zaštiti kuma. Konačno je, lično i preko svog
branioca, istakao da se ne osjeća krivim, uz predlog da mu se izrekne
oslobađajuća presuda.  
Sud je u dokaznom postupku radi rasvjetljenja i razjašnjenja ove krivično
pravne stvari proveo dokaze: saslušanjem svjedoka – oštećenih P. D. i L. D.,
te čitanjem iskaza svjedoka - oštećenih, K. M. i R. N. i svjedoka B. S. datih
na zapisniku kod istražnog sudije ovog suda od 04.10.2001. i od 26.11.2001.
godine, te saslušanjem svjedoka Š.B., Š.M., Š.B., Š.P., U.P., Đ.B., B. B. i V.
I., čitanjem zapisnika o uviđaju sačinjenog od strane CB Podgorica dana
14.09.2001. godine Ku.br.1960/2001, čitanjem nalaza i mišljenja vještaka
medicinske struke dr. Š. M., čitanjem izvještaja o vještačenju „parafinske
rukavice“ br. 2420/01, čitanjem izvještaja o vještačenju daljine pucanja br.
24241/01, čitanjem izvještaja o balističkom vještačenju br. 2372/01, vršenjem
uvida u fotodokumentaciju sačinjenu povodom pregleda putničkog vozila marke
„Mercedes“ reg.br. NK ..., uvidom u fotodokumentaciju sačinjenu na licu mjesta
br. 44-18-244-590/375, te uvidom u skicu lica mjesta od 14.09.2001. godine, i
čitanjem izvoda iz kaznene evidencije za optuženog.  
Svjedok – oštećeni P. D. zv. "C." u svom iskazu pred istražnim sudijom u
bitnom navodi da je njegov zet Ć. S. dvije godine prije ovog događaja dao Š.A.
vozilo marke “Alfa Romeo” da ga proda a da mu Ć. da iznos od 8.000,00 DEM,
pošto ga proda. Jedno vrijeme nije bio tu, ali mu je Ć. rekao da je par puta
pitao Š. kada će mu dati novac, jer je auto već prodao. Š.je izmišljao neke
izgovore, pa ga je pozvaoi tražio da se to nekako riješi, na što mu je
Š.odgovorio da nema problema, te da ga nazove S.. Nakon što ga je S. pozvao,
Š.mu je rekao da će to završiti sjutra, da bi mu nakon toga bio isključen
telefon. S. mu je rekao da je više puta sa ženom i djecom išao do kuće Š., a
navodi da je mjesec dana prije događaja pošao sa sestrom do kuće Š., gdje je
zatekao njegovog brata, koji mu je rekao da A. nije kući, i da mu broj
mobilnog telefona nije u funkciji. Nekih 10 dana prije kritičnog događaja
saznao je broj Š., pa ga je nazvao, i u korektom razgovoru mu je Š.rekao da mu
se javi kad dođe u Podgoricu. Kritičnog dana bio je sa L., K.i R. u lokalu R.
u Nikšiću, kada su odlučili da pođu u Podgoricu sa namjerom da kupe
šoferšajbnu za džip K.. Krenuli su iz Nikšića vozilom marke “Mercedes”
vlasništvo L., sive metalik boje. Tražeći otpad u Zagoriču, prošli su pored
kuće Š., gde je već ranije dolazio sa sestrom. Prolazeći pored kuće Š., rekao
je L., koji je vozio, da stane, da bi provjerio je li Š.kući. Pošto su stali,
izašao je iz vozila i stao ispred kapije, odakle je vidio suprugu Š., i
njegovog brata, kojeg je poznao, jer su ranije razgovarali. Pitao je da li je
A. tu, na što mu je odgovorila da nije, da je u gradu i da ne zna kada će
doći, pa je pitao za njegov broj telefona, a ona odgovorila da isti nije u
funkciji, i pitala da li ima kakvu poruku, na što je odgovorio da mu poruči da
ga je tražio “C.”, i ostavio broj svog telefona. Vratio se u vozilo, koje je
L. okrenuo polukružno, i vratio se smjerom kojim su došli. Nijesu prošli ni
dvadeset metara, K. je pozvao telefonom prijatelja koji je komšija Š., i pitao
ga da li zna gdje je Š.. Nakon pola minuta, ova osoba je pozvala K., i kazala
mu da je Š.sada krenuo kući. Skoro su došli do glavnog puta kroz Zagorič,
kojem je sa desne strane pumpa u izgradnji. Zet mu je rekao da Š.vozi “BMW Z
3”, koje vozilo je naišlo iz pravca grada i proletjelo pored njih velikom
brzinom. U tom vozilu su vidjeli samo jedno lice, za koje su pretpostavili da
je Š.. Okrenuli su vozilo, krenuli put kuće Š., i zaustavili se na 20-tak
metara od kapije. Izašao je iz vozila, dok su njih trojica ostali u autu. Na
sebi je imao crnu košulju i pantalone, a nije imao oružje. Prišao je kapiji i
gledao u Š., koji je prišao. Predstavio mu se kao “C.”, nakon čega su se
rukovali, i rekao mu da su se čuli telefonom u vezi auta. Š.mu je rekao da
nema ništa sa tim, i pozvao ga unutra da popiju po nešto. Odgovorio mu je da
će nazvati zeta, da se nađu u gradu i dogovore, a u početku ovog razgovora u
dvorištu kuće nije vidio nikog osim Š. i njegovog brata. Pozvao je zeta, dok
je Š., koji je na sebi imao farmerice i neku široku majicu, izgledao nervozno.
Nije obraćao pažnju da li Š.ima kod sebe oružje. Nije dobio zeta telefon ali
mu se sestra javila i rekla da će mu se zet javiti za 15-ak minuta, jer je na
sastanku. Predložio je Š. da se nađu u gradu za 20-ak minuta, i tada
primijetio u dvorište još dva-tri muškarca, dok mu sa lijeve strane, u
dvorište ulaze još dvije osobe, muškarci. U tom trenutku Š.naglo mijenja
raspoloženje, kreće put njega i dva – tri puta ga pita da li je došao da mu
traži pare, pominjujući i reket. Odgovorio mu je da ne traži nikakav reket, da
mu se radi o zetu i sestri, te da je samo došao da razgovara. U tom trenutku
Š.vadi pištolj iza pasa i diže ruku, kao da će da ga udari po glavi, i kreće
put njega, kao i svi ovi ostali momci.On se tada naglo okrenuo, i počeo da
bježi u pravcu auta, dok ga neko sa leđa uhvatio za košulju, koja se
iscijepala i skinula sa njega. Došao je do auta, ali nije mogao da uđe, i čuje
repetiranje pištolja i prolazak nekog džipa. Došao je sa desne strane vozila,
tamo gdje je sjedio, ali nije mogao da uđe, pa se pomjerio nekih 3-4 metra iza
“Mercedesa”. Četiri, pet momaka opkoljava “Mercedes” i svi imaju pištolje u
rukama, a među njima i Š.. Ovi momci su držali pištolje uperene u njih trojicu
u vozilu, a K. je izašao iz vozila i nekako se našao sa lijeve strane vozila,
pri zadnjem dijelu, šireći ruke i govoreći da nema potrebe za pištoljima, da
su nenaoružani, te da su samo došli da pričaju. U jednom trenutku, L. je naglo
pokrenuo vozilo, dok su u njemu bili samo on (tj. L.) i R., a u tom trenutku
Š.puca u vozilo “Mercedes”, koje se udaljava, dok on sa K. bježi u suprotnom
smjeru od smjera u kojem je krenulo vozilo. Dok je trčao, okrenuo se i vidio
da iza njega trče dvojica, trojica, među kojima i Š., koji je uperio pištolj u
njih i ispalio jedan hitac, koji je pogodio K.. Stao je i kleknuo pored K.,
pokušavajući da vidi gdje je pogođen. Okrenuo ga je na leđa, pošto je K. pao,
napipao mu na leđima ranu i krv, i vidio da se Š.vraća unazad, ulazi u svoj
“BMW” i ulazi u neku sporednu ulicu,pored njegove kuće. Nije vidio više
nikoga, uhvatila ga je panika, pa je pokušao da zaustavi vozila koja nailaze,
da bi prebačio K. u bolnicu, a sjeća se da mu je možda brat Š. pomogao da K.
ubace u vozilo “Lada Niva”, koje je naišlo. Nije ušao u ovo auto, jer nije
bilo mjesta, pa se onakav, bez majice udaljio. Čuo je da je ovom “ladom”
upravljao stric Š., sa kojima isti ne priča. Odmah nakon ovoga pošao je za
Beograd, a izjavu u policiji je dao nakon 7 dana, pošto se vratio iz Beograda.
Sjeća da je Š.pucao u vozilo L. dva ili tri puta. Navodi da je po dolasku
ispred kuće vidio na gornjoj terasi jednu ženu, ali nije primijetio nikoga na
građevinskoj skeli. Š.je imao pištolj “CZ ...”, a od njih četvorice u
“Mercedesu”, niko nije imao oružje.  
Na glavnom pretresu od 26.11.2001. godine ponovio je iskaz dat u istražnom
postupku i dodao da iz Beograda nije zvao optuženog, kojem je znao raniji broj
telefona. Ističe da se raspitivao koje auto vozi optuženi i gdje izlazi, da bi
se mogli naći i razgovarati. Čuo je za optuženog da je prevarant ali nije čuo
ništa da je opasan. Navodi da zna slučaj da je optuženi prevario njegovog
zeta, a temelji tu tvrdnju na tome što zna da je optuženi ranije osuđivan, dok
on ranije nije osuđivan.  
Na glavnom pretresu od 14.12.2010. godine svjedok oštećeni P. D. ostao je pri
ranije datim iskazima, i dodao da on i njegov kum K. M. već nekoliko godina
imaju informaciju da njegovog kuma K. u leđa nije pogodio Š.već neko drugi,
ali ne osporava da je Š.pucao iz pištolja, dok ta druga lica ne poznaje.
Navodi da iz tijela njegovog kuma projektil nije vađen, već još stoji pored
kičmenog stuba, jer je začauren, i opasno je da se vadi. Konačno je naveo da
se ne pridružuje krivičnom gonjenju, niti postavlja imovinsko pravni zahtjev,a
što je, navodi, i stav njegovog kuma K. M., koji se, i da je tu, ne bi
pridružio gonjenju.  
Svjedok – oštećeni K. M., objašnjavajući kritični događaj pred istražnom
sudijom, navodi da ima vozilo marke “Džip Pajero”, na kojem je, usled nezgode,
slomio šoferšajbnu. Sjedio je u lokalu u Nikšiću sa R., L. i P. kada su
odlučili da pođu za Podgoricu, da potraže ovu šoferšajbnu, jer je čuo da je
ima u “Glas servis”. Htio je kupiti, ali je bila preskupa, pa su pošli na
otpad u Zagorič, da pokušaju tamo da je nađu. Vozilom marke “Mercedes”, kojim
je upravljao L. prošli su pored mosta i krenuli put Zagoriča. P. je sjedio do
vozača, a on sa R. pozadi. Sjeća se da je u toku vožnje P. rekao L. da stane,
da bi svratio kod jednog prijatelja da vidi nešto. Nije znao ko je A. Š., niti
je čuo za njega niti ga ikada vidio. Stali su naspram jedne kuće, preko puta
ulice. Iz auta je izašao P., koji je bio obučen u crnu majicu ili košulju, a
niko od njih nije imao oružje. P. nije rekao zbog čega svraće, samo je izašao
iz auta i došao na kapiju, a gore, na balkonu je bila neka žena, koja je na
daljinski otvorila kapiju, ali P. nije ulazio unutra, već je stojao na kapiji.
Čuo je da P. pita je li A. tu, a ona odgovorila da nije, i na njegovo pitanje
da li ima telefon, rekla je da isti ne radi. P. je potom tražio da ona zapiše
njegov broj telefona i predstavio se kao C., da bi ga A. nazvao kad dođe, na
što je ona pristala. P. se potom vratio i sjeo u auto, ne govoreći zašto mu
treba Š.. Nadalje, ovaj svjedok navodi da je on nazvao jednog druga, koji je
imao broj telefona  Š., i isti mu tražio, a ovaj ga nakon par minuta nazvao i
rekao mu da je Š.upravo krenuo kući, i da vozi “BMW Z ...”, nikšićkih tablica.
Krenuli su put grada, i negdje kod mosta, pored njih je prošao ovaj “BMW”. L.
se okrenuo vozilom i opet se uputio u pravcu kuće Š., gdje je L., na nekih
15-20 metara od kapije, zaustavio auto. Parkirali su sa iste strane gdje je i
kuća Š., i tu se nalazi veći zid, zbog kojeg se vidi samo jedan dio dvorišta,
gdje primjećuje Š. i P., koji je izašao iz auta. Vidio je da se rukuju, nije
čuo razgovor, ali je vidio kad je P. telefonirao, i to van kapije, dok su njih
trojica sjedjeli u auto. U jednom trenutku, sa njihove desne strane, na ulici
prilazi jedno vozilo u kojem su dva momka, koji se parkiraju i izlaze iz
vozila, nakon čega se jedan od njih vraća u vozilo, iz kojeg uzima pištolj i
stavlja ga za pojas. Vidio je da drugi momak nešto namješta, ali nije vidio
pištolj. Ova dvojica momaka dolaze i stoje 3-4 metra pored njihovog auta, koje
je naspram “Mercedesa”, kojem su stakla zatamnjena. Vidio je da P. još
telefonira, a on (tj. svjedok K.) R. i L. govori da je jedan od ovih momaka
uzeo pištolj. Sjeća se da je vidio dva “CZ”-a i jedan “Kolt”. Staklo od vrata
gdje sjedi L. je otvoreno, kao i staklo od vrata suvozača, gdje je prethodno
sjedio P.. Jedan od njih drži pištolj uperen u L. i govori “lezi, lezi”, dok
su sa druge strane, i u njih uperili pištolje ovi momci koji su izašli iz
parkiranog auta. Otvorio je vrata i izašao iz auta, i pitao ih šta će im
pištolji, zavrćući majicu i govoreći da su nenaoružani, a ovi dvojica momaka
su bili kratko ošišani, do glave. P. je počeo da bježi, a ovi momci da trče za
njim. I on je zatim iz straha krenuo da trči u pravcu P., kad je čuo pozadi da
L. startuje sa autom i kreće naprijed, u suprotnom pravcu od njihovog. Čuo je
dva ili tri pucnja, pa se okrenuo i vidio njih četvoricu u grupi, svi sa
pištoljima, ali ne zna ko je pucao u auto. Bio je nekih 15-ak metara udaljen
od njih, kada se okrenuo i rekao im da nije bilo potrebe za pištoljima, i da
su na "G." (a to je njegov nadimak) potezali pištolj, pa se okrenuo i nastavio
uz ulicu. Ubrzano se kretao, kada je iza sebe čuo riječi “a ti si G.”, i
okrenuo se i vidio iza sebe momka koji drži pištolj sa obije ruke i nišani put
njega. Radi se o krupnom momku, kratko ošišanom. Bili su udaljeni nekih 20
metara kada je čuo pucanj, noge su mu se otkinule i pao je na stomak, a bio je
polukoso okrenut, glave okrenute put lijevog ramena. Nakon što je pao, okrenuo
se put njih i vidio ih kako bježe, a kum P. mu je prišao da pogleda jesu li ga
u kičmu pogodili, što mu je P. potvrdio, nakon što je zavrnuo košulju i
pogledao. U tom trenutku naišlo je vozilo “Lada Niva” koje je stalo pa su ga
P. i još jedan momak ubacili u auto, kojim ga je neki čovjek prebacio u Hitnu
pomoć, pored stadiona, a odatle u Urgentni. Sjeća se da je P. majica bila sva
pocijepana, a ne sjeća se da li je bila na njega dok je bježao od kapije. U
policiji su mu pokazali fotografiju Š., a prepoznao je da je to ono lice koje
je nišanilo put njega sa obije ruke i reklo “a ti si G.”. Pet dana je ležao u
bolnici i doktori su se čudili kako je ostao živ, a metak se nalazi u blizini
kičme i ne smije da se vadi, osim ako se bude pomjerao. Na kraju je dodao da
se pridružuje krivičnom gonjenju, a ne traži naknadu štete.  
Na glavnom pretresu od 26.11.2001. godine ponovio je iskaz dat pred istražnim
sudijom i dodao da je u polukosom položaju vidio kad je optuženi nišanio na
njega, i u takvom položaju je nastavio kretanje i vidio kad je optuženi
ispalio jedan hitac u njegovom pravcu,a navodi da to istražnom sudiji nije
rekao, jer ga isti to nije pitao. Njegov kum "C." mu nije rekao zašto traži
Š., i nije mu poznato da li je Š.dugovao nešto C. ili njegovom zetu. Ne sjeća
se kako se zove prijatelj kojeg je zvao da pita za broj Š., a zna ga iz
vidjenja, jer je radio sa autima, a rekao mu je da ga traži zbog kuma. Takođe
je naveo da on lično nije tražio novac optuženom, a da su mu poslije ovog
događaja nudili novac preko kuma, optuženog. Potvrdio je da se lice koje je
zvao da pita za Š. zove D. N.. Na kraju je dodao da se kao oštećeni pridružuje
krivičnom gonjenju a ne postavlja imovinsko pravni zahtjev.  
Svjedok oštećeni L. D. u svojem iskazu pred istražnim sudijom ovog suda navodi
da je kritičnog dana sjedio sa svojim prijateljima K., R. i P. u Nikšiću, kada
su odlučili da krenu za Podgoricu, da bi kupili šoferšajbnu za K.a i popili
piće. Krenuli su njegovim vozilom marke “Mercedes”. Na mjestu suvozača je
sjedio P. a pozadi R. i K., koji je predložio da odu preko Vezirovog mosta, na
neki otpad auto djelova. P. nije pominjao nikakvo auto ili dug, niti Š., za
kojeg on nikada nije čuo. Kada su prolazili preko mosta, P. je rekao da bi
trebao svratiti do nekog čovjeka koji duguje pare njemu i njegovom zetu, i
rekao mu da stane pored jedne kuće. Izašao je i pošao kod kapije, dok su njih
trojica čekali u autu. Vidio je da P. priča sa nekom ženom koja je bila u
dvorištu, a pošto mu je bilo spušteno staklo čuo je da je P. pita je li A.
Š.tu, na što je ona odgovorila da je u gradu, i da je promijenio broj
telefona, ili mu isti ne radi. P. joj je rekao da mu ostavi poruku da ga je
tražio "C." iz Nikšića (a to je nadimak za P.), i ostavio broj telefona. Nakon
toga se P. vratio u auto i kazao da je Š.promijenio broj, a K. mu rekao da će
nazvati prijatelja da ga pita za broj Š., i nakon par minuta mu je zazvonio
telefon i saznao je da je Š.krenuo put kuće. Kod Vezirovog mosta, pored njih
je velikom brzinom proletjelo vozilo “BMW Z3” sive boje, u kojem je bilo jedno
lice koje je telefoniralo, a P. je prepoznao da je to Š.pa su odlučili da se
vrate kod njegove kuće. Zaustavio je auto nekih 10-15 metara od kuće Š., pa je
P. izašao, dok su njih trojica čekali u autu. Sjeća se da je staklo od
njegovih vrata bilo otvoreno, kao i staklo suvozača, a stakla su inače
zatamnjena. Vidio je da se P. rukuje sa jednim momkom kod kapije, nakon što mu
se predstavio, a ovaj momak ga je pozvao u kuću na piće i pitao ga da li mu je
zet sa njim. Ušli su u dvorište, a u jednom trenutku P. se vratio u auto i
tražio telefon da bi zvao zeta S., nakon čega je opet ušao u dvorište. Tada je
primijetio da sa njihove desne strane dolazi vozilo “Golf III” teget boje,
koje se parkiralo sa druge strane ulice naspram njegovog vozila, malo
naprijed. Iz auta su izašla dva momka, jedan smeđ, a jedan crn, kratko
pošišani, i nešto su pričali. Nakon negdje pola minuta P. istrčava iz
dvorišta, a na njemu nema košulje i za njim trči 4-5 momaka. Protrčao je pored
auta gdje su oni čekali, a ovi momci dolaze sa lijeve strane Mercedesa, dok
ovi dvojica momaka koji su došli Golfom dolaze ispred Mercedesa. Ona dvojica
pored golfa imaju pištolje u rukama, a od ostalih onaj koji je pričao sa P. na
kapiji, a još dva momka koji su istrčali iz kapije imali su pištolje. Držali
su im pištolje uperene u glavu govoreći “lezite, lezite”, a neko je govorio da
izađu iz vozila. Prozor mu je bio otvoren i jedan momak koji je držao pištolj
uperen u njega probao je da ga udari po glavi. K. je otvorio zadnja vrata od
vozila i izašao, i rekao im da spuste pištolje, jer za istima nema potrebe,
pošto su nenaoružani. Tada dvojica momaka koji su bili ispred auta, i još neki
koji su bili sa lijeve strane kreću put K., koji se povlači unazad i dolazi
iza “Mercedesa”. U tom trenutku je neko otvorio zadnja desna vrata vozila, pa
je shvatio da hoće da ih izvuku iz auta i da ih prebiju ili pucaju u njih, pa
je upalio auto, i vidio u retrovizor kako jedan momak nišani u pravcu auta i
puca. Kod prvog pucnja bacio se na sjedište, a onda čuo još dva, ali je već
tada odmakao, i nije se zaustavljao, dok je R. čitavo vrijeme bio pozadi. Iz
auta je prvo K. zvao telefonom, ali mu se nije javio, pa je zvao P. koji mu se
javio i rekao mu da je G. ranjen i da je pogođen u leđa, te da ga je neki
čovjek odvezao u bolnicu. Ponudio mu je da se vrati autom za njega, našto mu
je P. odgovorio da nema potrebe i da će se snaći. Vozilo je pogođeno u
predjelu zadnje registarske tablice, metak je prošao i zaustavio se u drugi
dio rezervoara, a auto je fotografisano od strane policije u Podgorici i zrno
je izvađenmo iz rezervoara. Na kraju je dodao da se ne pridružuje krivičnom
gonjenju niti traži naknadu štete.  
Na glavnom pretresu od 26.11.2001. godine, svjedok - oštećeni L. D. je ponovio
iskaz dat u istražnom postupku i dodao da se posle 6 dana javio policiji i
odveo auto, a to nije odmah uradio jer mu je optuženi P. D. kazao da ga je
zvao zet i rekao da su ih "uvalili u frku", pa se zbog toga nije prijavljivao.  
Na glavnom pretresu od 14.12.2010. godine svjedok – oštećeni L. D. je ponovio
je ranije date iskaze i dodao da je kritične prilike ispaljeno više metaka, od
strane više lica, i da mu nije poznato ko je pucao u K., ali da su nekoliko
godina kasnije čuli da je K. pogodio neki B., kojega nije poznavao. Na kraju
je naveo da se ne pridružuje krivičnom gonjenju niti traži naknadu štete.  
Svjedok – oštećeni R. N. u svom iskazu u istražnom postupku navodi da je
kritičnog dana bio u svom lokalu  u Nikšiću, sa P., L. i K., kada su se
dogovorili da pođu za Podgoricu, da traže šoferšajbnu za vozilo K.. Krenuli su
vozilom marke “Mercedes”, kojim je upravljao L., P. je sjedio na mjestu
suvozača, a on sa K. na zadnjem sjedištu. Došli su u Podgoricu, i tražili neki
otpad u Zagoroču, radi kupovine te šoferšajbne. P. je tada pomenuo da treba da
svrati kod nekog Š. u Zagoriču, pominjujući neko zetovo auto, a prije toga P.
je već dolazio kod Š. ranije, sa sestrom. Pitali su nekog momka gdje je kuća
Š., i uputili se tamo. L. je zaustavio vozilo pored kuće Š., naspram kapije, a
P. izašao iz vozila, ušao na kapiju i jednu ženu, koja je tu bila pitao da li
je A. kod kuće, na što je ona odgovorila da nije, pa je pitao za njegov broj
telefona i zamolio da mu ostavi njegov broj da bi se čuli, te rekao da mu kaže
da ga je tražio "C.". P. se vratio i sjeo u auto, a K. rekao da ima nekog
druga koji poznaje Š. pa ga je pozvao te nakon nekoliko minuta dobio poziv od
istog lica, koje mu je reklo da je Š.upravo krenuo kući, i kazao mu kojim
vozilom se kreće. Na  putu, vozilo “BMW” je velikom brzinom prošlo pored njih,
a neko od njih je rekao da je to Š., pa su se vratili kod njegove kuće, gdje
su stigli poslije 3-4 minuta. Stali su vozilom po lijevoj strani ceste, pored
puta prije kapije Š., a sa njihove strane su bili parkirani jedan”Audi” i
jedan “Alfa kabriolet”. P. je izašao iz vozila i pošao put kapije, dok su njih
trojica sjedjeli u autu. Vidio je kroz betonske stubiće na ogradi kad je D.
ušao 2-3 metra na kapiju, a tada se naspram njih parkiralo vozilo “Golf III”.
P. je razgovarao sa jednim momkom, i jedanput se vratio do auta i tražio
mobilni telefon da nazove zeta, a potom se vratio put kapije. Iz “Golfa” su u
tom trenutku izašla dva momka, a u dvorištu kuće Š. su se pojavila još 3-4
momka. P. izlazi iz kapije ne noseći na sebi majicu, i protrčava pored
“Mercedesa”, i sve se dešava brzo. Iz pravca kapije dolaze 3-4 momka u pravcu
“Mercedesa”, dvojica sa lijeve strane i jedan sa desne, a ona dva momka koji
su bili kod “Golfa” kreću put P., koji je iza “Mercedesa”. Dvojica momaka koji
su sa lijeve strane imaju pištolje, kao i jedan momak sa desne strane, i jedan
od momaka koji je bio pored “Golfa”. L. su stavili pištolj na glavu, jer mu je
otvoren prozor od vozila, a i vrata suvozača su bila otvorena, jer je P.
izašao na njih. Nadalje, ovaj svjedok navodi da je njegovo staklo bilo
podignuto, i kad je vidio da oni kreću sa pištoljima, mahinalno je otvorio
svoja vrata, a oni mu rekli da sjedne. Tada neko otvara njegova vrata i
usmjerava mu pištolj u glavu, a K. izlazi iz auta i govori “što će vam to”,
dok ova dvojica što drže pištolje uperene u njega i L. idu ispred auta u
pravcu K.. Jedan je pošao iza a drugi ispred auta. Okrenuo se pozadi i vidio
da je P. udaljen od vozila nekih 10-15 metara. K. im govori da sklone
pištolje, i tada je čuo pucanj, a L. mu govori da neko puca u auto, nakon čega
L. pali auto i daje gas. Čuo je još dva pucnja, vjerovatno prema autu kojim su
se on i L. udaljavali. Bacio se na sjedište, pa nije vidio šta se dešavalo
pozadi, ali je, nakon što su se zaustavili, osjetio miris benzina. Čuo se
telefonom sa P., koji mu je rekao da je K. ranjen. Pojasnio je da je nakon
prvog pucnja, L. upalio vozilo, a dva sljedeća pucnja koja je čuo, bila su dok
je auto bilo u pokretu. Na kraju je dodao da se ne pridružuje krivičnom
gonjenju niti traži naknadu štete.  
Na glavnom pretresu od 26.11.2001. godine, svjedok – oštećeni R. N. je ponovi
iskaz dat u istrazi i dodao da se ne sjeća da li je čuo pucnje prije ili
poslije kretanja sa vozilom. Pridružio se krivičnom gonjenju, i nije postavio
imovinsko pravni zahtjev.  
Svjedok Š.M., brat okrivljenog Š.A., u svom iskazu u istrazi  i na glavnom
pretresu od 26.11.2001. godine navodi da je kritičnog dana spavao, kada je u
dvorištu kuće čuo neku galamu. Ustao je i pošao u dvorište, gdje je vidio
svoju snahu B. i jedno lice koje izlazi iz dvorišta i "zamiče" za ćošak iza
ograde. Pitao je snahu što se desilo, jer je vidio da je uznemirena, a ona
rekla da su dolazili neki momci, od kojih je jedan ulazio u dvorište, i
prijetili A., a tražili su A. broj koji nije htjela da im da, pa su ostavili
njihov broj da im se on javi. Rekao joj je da pozove A., i ušao u kuću. Nakon
nekih 20 minuta čuo je žustriji razgovor ispred kuće, pa je izašao u dvorište,
gdje stoje A. i B.. Ušli su dvojica momaka, jedan u crno, visočiji,i jedan
manji, zdepastiji, kratko pošišan. Stojao je na ulazna vrata od kuće, i čuo
kako A. poziva ove momke da uđu u kuću, a momak u C. A. sa nikšićkim izgovorom
uz pogrdne riječi odgovara da nema što da razgovaraju, te da se popne gore i
donese im 20.000,00 DEM. Navukao je patike, a B., koja je bila tu, je imala
dijete u rukama, i govorila im da joj ne diraju muža, te da će se sve
riješiti. Ovaj momak u C. prilazi B. i hvata je za ruku, a ovaj drugi ide za
njim, i sve se brzo dešava. A. je rekao da ne bi da se svađa, da uđu u kuću da
razgovaraju, a ovaj C. momak hvata A. lijevom rukom preko vrata  govoreći mu
“hajde penji se gore, nemoj da ti ponavljam deset puta džukelo jedna”. A. mu
se otrgao, a ovaj zamahnuo da ga udari i zakačio ga po bradi, dok ga A. hvata
za majicu, koja se cijepa. Pritrčao je, jer je vidio da i ovaj drugi kreće put
A., i ovog manjeg, zdepastog gura put izlaza iz kapije, gdje je vidio
parkirani “Mercedes”, oko kojega stoje tri momka, jedan do vrata vozača, jedan
sa suprotne strane vozila i jedan kod zadnjeg dijela vozila. Okrenuo se u
pravcu A. i vidio da se A. i ovaj C. momak drže, hvataju se i otimaju oko
pištolja, dolazeći do kapije. Momak koji je stajao sa desne strane vozila
“Mercedes”, kod vrata od suvozača drži pištolj sa obadvije ruke, nišani put A.
i pokreće ruku lijevo - desno, kako se oni pokreću, otimajući se oko pištolja.
Momak koji je stajao kod “Mercedesa”, do vrata vozača ima pištolj u ruci, a
drugi mu govori ”pazi, pazi, pogodićeč Ć.”. Tada dolazi do opaljenja metka iz
pištolja oko kojega se otimaju A. i ovaj momak, nakon čega ovaj C. momak
ispušta pištolj i izlazi, udaljavajući se u pravcu škole, a ovaj drugi ide za
njim, dok je kod A. bio pištolj, oko kojega su se otimali. A. je uperio
pištolj u pravcu vozila i rekao “bačite oružje”, a čuo je da je jedan od njih,
iz “Mercedesa” rekao “ubij pičketinu”. Momak koji je bio sa desne strane
vozila, ispaljuje dva metka u pravcu A., koji je već bio na ćošku betonske
ograde, gledano sa desne strane od ulaza u kuću. A. govori da čuvaju djecu i
A. se iza ograde. Nadalje, ovaj svjedok navodi da je utrčao u dvorište,
pokušavajući da skloni djecu, a tu je bilo i njegovo dvoje djece, kao i
njegova majka i supruga. Dok je sklanjao djecu čuo je dva pucnja, ali nije
vidio ko ih je ispalio, nakon čega čuje startovanje vozila “Mercedes” i još
dva pucnja, ali ne vidi ko puca. Čuo je da je neko izgovorio “pogodismo ga”,
ili “pogođen je”, a kad je djecu ubacio pored verande, izašao je napolje i
vidio da se A. podiže sa mjesta gdje je vidio da je pao. Pitao ga je je li mu
šta bilo i da li je pogođen, a A. odgovorio da nije, već da je pogođen jedan
od njih, pokazujući put škole, gdje se dvojica udaljavali, i tražeći brzo da
zaustavi nekoga i ubace povrijedjenog  u auto. Pošao je put dolje, i vidio
onog zdepastog momka koji je ulazio u dvorištu, kako leži na asvalt, dok oko
njega nije bilo nikoga, pa kada je naišlo jedno auto, koje je zaustavio, jedna
žena mu je pomogla da ga unesu u to auto. Dodao je da je na licu mjesta vidio
jedno vozilo “Golf II” sive metalik boje, koje je bilo parkirano na suprotnu
stanu ceste, naspram “Mercedesa”. Nije mnogo obraćao pažnju, a misli da je oko
ovog vozila bilo momaka, koji mu nijesu poznati, i koji su pošli kad je
“Mercedes” pošao.  
Na glavnim pretresima od 23.03.2010. godine i 27.09.2010. godine svjedok Š.M.
navodi da je K. M., kojega do kritične prilike nije poznavao, hicem iz
pištolja pogodio B. M., kum njegovog brata. Kritične prilike, izašao je iz
dvorišta kroz kapiju i vidio da je B. pucao prema K. i pogodio ga u predjelu
leđa, jer je K. već bježao u suprotnom pravcu od  vozila “Mercedes”, koji su
došli. Nadalje, navodi da mu je B., kada je pucao, bio sa lijeve strane, a K.
sa desne, a on je bio pored ulice u blizini kapije, odakle je sve mogao
vidjeti. U policiji je rekao da je to bilo upravo tako i da je B. pucao, ali
je kod istražnog sudije promijenio svoj iskaz, ne govoreći da je B. pucao, na
nagovor svog brata A., jer mu je B. kum, i da ga ne "špija" . Takođe ističe da
je B. te prilike došao sa dva ili tri momka, pri čemu se ne sjeća kojim su
vozilom došli, moguće da je bio “Golf”. Nakon ovoga, B. je kod njega ostavio
pištolj, a on ga sakrio van kuće, zbog čega ga policija nije pronašla. B. je
poginuo prije 3-4 godine, a stradao je u nekom sukobu iz vatrenog oružja.
Ističe da ranije nije dao lažan iskaz pred sudom, već samo izostavio dio koji
se odnosi na povređivanje K. od strane B., po nagovoru svog brata, između
kojih nije bilo sličnosti, jer je B. bio visočiji.  
Svjedokinja Š.B., supruga okrivljenog u svom svjedočkom iskazu pred istražnim
sudijom ovog suda i na glavnom pretresu od 26.11.2001. godine navodi da je
bilo oko 12,30 kritičnog dana kada se ispred kapije njihove kuće zaustavilo
sivo vozilo „Mercedes“, iz kojeg je izašao jedan momak, obučen u crno. U
vozilu je bilo još lica, a ovaj momak je sa kapije pitao gdje je A. i, nakon
što je odgovorila da ne zna, izvrijeđao, spominjujući neke pare i vrijeđajući
nju i A.. Krenula je niz stepenice u dvorište, dok je držala dijete u rukama i
drhtala.Nakon što se spustila jednu stepenicu, ovaj joj je momak rekao da
stoji gdje je, a tada iz vozila izlazi još jedan momak, obučen u crno, koji
počinje da psuje A. i pitas za njegov broj telefona, koji mu ona govori, a on
ukucava i pokušava da telefonira, dok je A. ugašen telefon, pa nastavlja da je
vrijeđa. Ovaj momak što je prvi ušao rekao je ovom drugom da napiše njihov
broj telefona i ostavi joj, da bi im se A. javio, i govore njoj, uz prijetnje,
da poruči da im se A. javi u roku od 2-3 minuta. Ušli su u vozilo i polako
krenuli, a ona ih pitala kome da se A. javi, pa su se vratili i vozač joj
rekao da poruči A. da se javi C.. Čim su pošli, pozvala je supruga A. na drugi
broj koji je u funkciji i prenijela mu šta se desilo, i posle 5-6 minuta A. je
došao kući, na ulaz od kapije parkirao vozilo i počeo da razgovara sa bratom
M.. Krenula je da silazi dolje da A. objasni šta se desilo, čitavo vrijeme
držeći dijete u rukama. Dok je silazila, ono vozilo koje je dolazilo, opet se
pojavilo i parkiralo iza A.vog vozila, i primijetila je onog momka koji se
predstavio kao C., kako dolazi na kapiju, gdje mu A. otvara vrata. Iz auta
izlaze još dvojica, trojica i nastaje vika. Ovaj C. je ušao u dvorište, a one
druge je vidjela oko vozila. A. i ovaj C. su se svađali, i ovaj C.udario A.,
koji je pao. Pokušali su da uđu u kapiju, svi obučeni u crno, a u dvorištu su
bila M. djeca, a ne zna da li je M. bio tu u tom trenutku. Izašle su i A.
majka i sestra, koje su govorile da se sklone djeca, i da svi uđu u jednu
zastakljenu prostoriju blizu stepeništa. Utoliko A. ustaje i ovoga momka hvata
za leđa i košulju i cijepa je, a ovaj momak pokušava da izađe iz kapije i
bježi. Ušla je u ovu prostoriju pored stepeništa, ostavljajući dijete svojoj
svekrvi, i krećući da izađe, što joj svekrva nije dala. Van kapije je vidjela
gužvu, i bilo je dosta lica. Gledala je u A., koji je nosio crvenu majicu, a u
jednoj ruci imao pištolj, koji je uzeo od ovoga momka kojemu je iscijepao
majicu. Čula je jedan pucanj, ali nije vidjela ko ga je ispalio, i poslije
minut ili dva uzima dijete od svekrve i penje se uza stepenice da zove
policiju. Tada u dvorištiu nije bilo više nikoga, dok je na ulici bila gužva.
Ušla je u kuću i pokušala da dobije policiju, ali nije znala broj, jer je bila
uplašena. Kad je izašla, vidjela je ono sivo auto da ide ka glavnom zagoričkom
putu, pa je ponovo ušla u kuću, a kad je ponovo izašla više nikoga nije bilo
ni u dvorištu ni na ulici, osim njenih ukućana. Pitala je P., A. sestru gdje
je A., a ova joj odgovorila da je neki čovjek mrtav, a nakon 10 minuta je
došla policija.  
Na glavnom pretresu od 27.09.2010. godine, svjedokinja Š.B. je navela da je
kritične prilike, noseći dijete u naručju, neposredno prije nego je čula
pucnje u dvorištu, vidjela B. M., njihovog vjenčanog kuma, koji je u ruci
držao pištolj, a A. kada je trčao za ovim momcima put škole, takođe je imao
pištolj, koji je oteo jednom od ovih momaka. Nije vidjela ko je pucao, ali je
od svog đevera M. i zaove P. saznala da je B. pucao, pa je bila ljuta na M.,
jer nije bilo potrebe za tim, a on je dolazio kod njih sljedećeg dana, i
zahvaljivao što ga nijesu odali kod policije. Htjela je da kaže ko je pucao,
ali joj je A. rekao da ne govori. Ne zna zašto je M. kritične prilike došao i
našao se na ulici, i ne zna ko ga je obavijestio o ovom sukobu. Navodi da je
izjavu kod istražnog sudije dala 5-6 dana nakon smrti svog oca, pa je bila u
šoku i propustila ovo da kaže. U cijelom događaju je čula 3-4 pucnja, ali ne
zna ko je pucao, niti na koja vrata od vozila je izašao ovaj momak, ili u
kojoj ruci je držao pištolj.  
Svjedokinja Š.P., sestra optuženog Š.A., objašnjavajući kritični događaj pred
istražnim sudijom i na glavnom pretresu od 26.11.2001. godine, u bitnom navodi
da stanuje u porodičnoj kući u Zagoriču, gdje žive i njena braća A. i M. sa
porodicama, dok ona i njena majka koriste jedan od stanova u kući. Kritične
prilike, bile su u kuhinji, gdje je točila voda, ali je čula ispred kuće neku
žučniju raspravu, pa je izašla da vidi o čemu se radi, i u dvorištu vidjela
dva, njoj nepoznata momka koji diktiraju neki broj telefona. Neko od njih je
B., A. ženi rekao „ti droljo jedna, daćeč toj pički ovaj broj, mi ćemo ga
naći“, sa nikšićkim naglaskom. Nakon što su pošli, pitala je snahu o čemu se
radi, a ova drhtala i rekla da su tražili A., i da su je teško izvrijeđali, a
da ih ne poznaje, niti ih je ikada ranije vidjela. Uzela joj je dijete iz
ruka, dok je ona pozivala A., koji je rekao da će odmah doći kući. Vratila se
u stan, i poslije nekih 20-ak minuta je ispred kuće čula nekakvu vrisku, pa je
izašla i vidjela da je kapija poluotvorena, a tu se nalaze A. i M., i A. žena
B., koja drži dijete u rukama. Ispred A. se nalazio jedan momak, obučen u
crno, visočiji, i ima pištolj u ruci i još jedan momak, manjeg rasta. Ispred
kapije je bilo jedno veće, sivo auto. Čula je kad je A. rekao ovom momku „nema
problema, ajmo u kuću“, a ovaj odgovara „nemamo što u kuću pičketino jedna,
podji donesi te 20,000.00 DEM“. U tom trenutku ovaj momak udara A., ali ona
stoji malo sa strane i nema baš dobar pogled kad ga ovaj udara, a A. pada i u
padu ga hvata za košulju, koja se cijepa. A. se diže i počinju da se otimaju
oko pištolja, a ona vuče B. put kuće, da je makne iz dvorišta, a jedan komšija
B. B. im viče da maknu djecu. Uspjela je B. da odvuče do jedne zastakljene
terase, ali kad je krenula nazad, brat M. je gurao nazad, kao i svoju djecu,
govoreći da ostanu unutra i čuvaju djecu, i zatvorio vrata. Odatle ju čula
jedan pucanj, ali njena majka, B. i djeca su svi vrištali unutra, pa nije čula
sve šta se dešava, niti vidjela išta napolju. Poslije nekog vremena se čula
škripa od auta,  a onda tišina,i njen brat M. je ušao u ovu prostoriju i rekao
da se ne boje, da niko nije povrijeđen, i da će ubrzo doći policija.  
Na glavnom pretresu od 23.03.2010. godine, svjedokinja Š.P. je istakla da se
kritične prilike nalazila u dvorištu kuće, pored ograde, i da je kroz ogradu
vidjela kada njen brat A. puca u zadnji kraj vozila marke „Mercedes“, koje je
bilo neposredno kod ograde, na putu, a vidjela je i B. M. sa pištoljem u ruci,
kako izlazi iz vozila „Golf“, naspram „Mercedesa“, a iz auta je izašao još
jedan momak. Nije znala da li je B. pucao, a misli da je njen brat A. ispalio
samo jedan metak. Čula je i da je ispaljen drugi metak, ali nije znala ko ga
je ispalio. Objašnjavajući razliku od iskaza datih u istrazi i ranije, na
glavnom pretresu, navela je da je A. tražio od svih njih da ne govore da je B.
pucao, a nije pominjala da je A. pucao u zadnji dio vozila „Mercedes“, jer je
smatrala da je najbolje da to ne pominje. Nije izlazila iz dvorišta dok je
ovaj događaj trajao, a saznala je da je jedan momak bio povrijeđen hicem iz
pištolja. Brat M. joj je kazao da je ovog momka upucao M. B., i tražio joj da
ćuti i ništa ne kaže, jer je A. to tražio. Ne sjeća se koliko je lica bilo u
vozilu „Mercedes“, a komšija B. B., zvani B., je mogao da vidi sve što se
dešavalo van dvorišta, jer je on tada uzvikivao da sklone djecu, a tada je
prolazio tuda, vraćajući se iz prodavnice. Tu je bilo još puno ljudi koji su
prolazili, i saobraćaj je bio zakrčen, jer su vozači koji su tu prolazili
zastali sa vozilima. Neposredno nakon završetka sukoba, na ulici je vidjela
njihove komšije V. I. i B. B., kao i Đ. B.i M. M., koji je bio u vozilu.  
Svjedok B. S. u svojoj izjavi u bitnom je naveo da je kritičnog dana od pravca
škole naišao ulicom Iva Andrića vozilom marke „Lada niva“, vozeći polako jer
su se djeca ulicom vraćala iz škole, i kada je krenuo da skrene put kuće,
vidio je čovjeka, obučenog u crno kako se "valja" po ulici. U prvom trenutku
nije znao šta se desilo, pa ga je ubacio u vozilo, a pomogao mu je jedan od
Š., ali ne A.. U vozilu su bili samo njih dvojica , i ovaj momak mu je u toku
vožnje rekao „požuri, gotov sam, upucaše me“, ne pominjujući ime. Pomenuo je
da su ga upucali sa leđa ili u leđa, pa ga je odvezao u hitnu pomoć, gdje su
ga preuzeli, a njemu rekli da se javi u policiju, što je i učinio.  
Svjedok U. P., u svojoj izjavi navodi da je bio sa svojim bratom od tetke V.
I., dok su se kretali vozilom marke „Reno 5“, od servisa P. i sporednim putem
izlazili na glavni put. Prije nego što su na taj glavni put izašli, vidjeli su
neku gužvu, ispred neke kapije i čuli pucanj. Vozilo koje se kretalo ispred
njih je stalo, jer mu se ugasio motor. Vidio je da se to vozilo trese, jer je
vjerovatno vozač htio da se što prije udalji sa lica mjesta, kao i oni kad su
vidjeli gužvu. Tu, pored kapije jedne kuće je vidio A. Š., koji mu je poznat
kao gost u njegovom lokalu, koji drži u Hecegovačkoj ulici i sa njim se zna
samo "zdravo za zdravo". Vidio je kako neki momci bježe, i čuo je još jedan
pucanj, to se sve brzo dešavalo, a ne sjeća se da li je prvo čuo taj drugi
pucanj pa vidio da ovi momci bježe, ili obrnuto. Nastojali su da se što prije
udalje, i kada su se uključili na glavni put, skrenuli su desno a ispred njih
je u tom pravcu prošlo i ono vozilo koje se bilo ugasilo, a ispred tog vozila
neki „Mercedes“, koji se ispred njih udaljio u istom pravcu. Ova dva pucnja su
bila jedan za drugim, a zatim je čuo i  sledeći pucanj nakon kratke pauze.
Nakon tog pucnja I., mu je rekao "Pogodi M. nekoga". Nije znao ko je M., a
kasnije je čuo da je taj M. poginuo. Nakon prva dva pucnja, neki momci su
počelii da bježe, a sve se dešavalo negdje kod ovog parkiranog vozila i
kapije, a nakon što se gužva razišla, vidio je na licu mjesta A. Š., kako u
rukama drži pištolj, ali nije vidio da je pucao. Tek tada je čuo taj zadnji
pucanj, koji je dopirao sa nekog drugog mjesta. Medjutim, optuženi Š.nije
opalio taj  pucanj, koji je dopirao sa njihove lijeve strane. Ne sjeća se da
li je pored ovog velikog sivog vozila vidio još neko vozilo sa lijeve strane.  
Svjedok Đ. B., u svom iskazu navodi da se sjeća kritičnog događaja, kada se
kretao sam svojim vozilom, i pred sobom ugledao neku gužvu, a naprijed ugledao
suprugu A. Š., koju je pitao šta se desilo, a ona odgovorila da zamalo
izginuše.  Zaokrenuo je vozilo, i na ulici preko puta kapije Š. ugledao B. M.,
kojeg od ranije poznaje, kojeg je pitao šta se desilo, ali nije dobio odgovor.
To mu je bilo čudno, jer mu se B. ranije ljubazno javljao, pa je zaključio da
je B. učestvovao u nekoj svađi, ili da se posvađao sa Š.. Pošto se okrenuo,
vidio je neke žene, koje je pitao da li se M. svađao sa Š., a one mu
odgovorile da je M. branio Š. od nekoga. Ne sjeća se da je vidio još neko
vozilo na licu mjesta, sem ovo vozilo u koje je ušao B., u koje više nikoga
nije vidio. Dodao je da nije čuo nikakve pucnje, a prije nego što je došao
saznao je da je bilo pucnjave.  
Svjedok B. B., u svom iskazu navodi da je nastanjen u Zagoriču, u ulici Nikole
Tesle, te da je sa Š. komšija. Kritične prilike, izašao je iz prodavnice, koja
se nalazi na ćošku ulice Iva Andrića  i još jedne ulice. Nakon što je izašao
iz prodavnice „Buba“, krenuo je da pješači do svoje kuće, i iza ćoška, na
raskrsnici, na oko 25 metara udaljenosti ugledao B. M., koji je u ruci imao
pištolj, a do njega vozilo „Mercedes“, koje je bilo pri ogradi do kuće Š..
Takođe je vidio jednog momka, koji se trčeći udaljavao od vozila „Mercedes“, u
suprornom smjeru, u pravcu škole „B. B.“, dok je prednji dio „Mercedes“-a bio
okrenut u pravcu ulice Nikole Tesle. Dok je ovaj momak trčao, čuo se prasak iz
pištolja, a vidio je da je pucao M. B., ali ne zna kojom rukom je držao
pištolj, jer je u odnosu na njega bio poluokrenut. Čim je čuo prasak, pobjegao
je nazad, udaljavajući se od mjesta gdje se pucalo, ne gledajući da li ima
neko u dvorištu kuće Š. ili u vozilu „Mercedes“. Nije vidio Š. na ulici,a ne
zna da li je bio u dvorištu. B.  je znao odavno, ali nijesu bili u bliskim
odnosima, već bi se prilikom susreta samo pozdravili. Znao je za B. da živi u
Zagoriču, u Piperskoj ulici, te da je B.kuća udaljena od njegove nekih 300-400
metara. Š. je poznavao kao i B.a, nije se družio sa njima jer su mlađi od
njega, već su samo komšije. Pojasnio je da je B. bio udaljen od ovoga momka
koji je bježao nekih 15-20 metara.  
Svjedok V. I., u svojoj izjavi je naveo da je nastanjen u Maslinama, a Š.
poznaje više godina prije kritičnog događaja, jer je isti dolazio u lokal koji
drži njegov brat. Kritične prilike, kretao se svojim vozilom marke „Reno clio“
iz ulice Vladike Petra, uključujući se u ulicu Iva Andrića, sa namjerom da
skrene desno. Kada je izlazio na ulicu Iva Andrića, sa lijeve strane ugledao
je B. M., koji je izašao iz vozila „Golf“, a sa druge strane je vidio i vozilo
marke „Mercedes“ sive boje, koje je prednjim krajem bilo okrenuto prema
raskrsnici a zadnjim krajem prema osnovnoj školi. B. je stojao uz vozilo iz
kojeg je izašao, a Š.je bio uz vozilo „Mercedes“, sa zadnje strane vozila, u
desnoj ruci držeći pištolj, usmjeren prema dolje. B. je, držeći pištolj u
desnoj ruci, opalio jedan metak u pravcu škole, a ne zna u koga je pucao.
Vidio je gužvu kad se uključivao na ulicu, i vidio je još neke momke, ali je
obratio pažnju samo na B., koji je ispalio projektil, i na Š. koji je pištolj
držao u ruci. Nakon uključenja u ulicu Iva Andrića, pošao je desno i udaljio
se, i kasnije saznao da je jedan momak povrijeđen. Napomenuo je da je prije
izlaska na ulicu Iva Andrića, iz vozila začuo pucnje, a nakon uključivanja u
ulicu Iva Andrića da je vidio kako B. ispaljuje metak u pravcu škole. Vozilo
„Mercedes“ se udaljilo prije nego što je on tom ulicom krenuo desno. B. M. zna
samo iz viđenja, i za istog mu je poznato da je kasnije stradao u nekoj
pucnjavi u Podgorici. Prije ovog događaja je gledao Š.B., kao i nakon
događaja.  
Cijeneći iskaze saslušanih svjedoka. B. S., U. P., Dj.B., B. B. i V. I., sud
nalazi da su njihovi iskazi nepristrasni i uvjerljivi jer su isti bili
slučajni prolaznici i nezainteresovani su u ovom predmetu.  
Nasuprot njihovim iskazima, iskazi svjedoka: Š.M., Š.P. i Š.B. su djelimično
pristrasni jer su isti kao bliski srodnici optuženog, svoja kazivanja
prilagodjavali njegovoj odbrani, pa njihova kazivanja sud je cijenio, dovodeći
ih u vezu sa drugim izvedenim dokazima.  
Iskaze svjedoka - oštećenih P. D. i K. M. sud cijeni pristrasnim i
nepouzdanim, posebno u dijelu koji se odnosi na njihovo izjašnjenje o tome ko
je pucao i pogodio oštećenog K., a ovo tim prije što su u odnosu na taj dio
dogadjaja, u toku postupka mijenjali svoje iskaze, a upravo u tom dijelu
ostali oštećeni - L. D. i R. N. se ne izjašnjavaju i isti ne mijenjajući iskaz
po ocjeni suda predstavili su dogadjaj u okviru svog zapažanja.  
Iz zapisnika o uviđaju sačinjenog od strane CB Podgorica dana 14.09.2001.
godine Ku.br.1960/2001 i skice lica mjesta sud je utvrdio da se kritični
događaj dogodio u ulici Iva Andrića br. ... i br. ..., u podgoričkom naselju
Zagorič. Uočeno je i označeno markerom br. 1. oštećenje na asvaltu, koje
najvjerovatnije potiče od projektila, a koje je na udaljenosti od 1,5 metara
od lijeve ivice ulice. Na udaljenosti od 1,90 cm od ovog oštećenja nalazi se
fragment projektila olovnog jezgra mase 1,5 gr označen markerom br.2., a na
udaljenosti od 4,5 metara od ovog oštećenja markerom br.3. označen je fragment
košuljice projektila mase 0,15 gr, koji je pronađen na udaljenosti od 1,70
metara od desne ivice ulice, gledano iz pravca škole „B. B.“, u pravcu kuće Š.
i ulice V. P. I. Označen je markerom br.4. dio pocijepane odjeće crne boje na
kojem je pisalo „versace“, a na kapiji dvorišta pronađeno je dugme sa košulje,
označeno markerom br.5. Sa lijeve strane ulice, na zemljanom dijelu, nekih
10-ak metara od kuće Š.A. parkirano je vozilo marke „Golf II“ crne boje, reg.
oznake NK ..., a prednja lijeva vrata vozila su zatečena otvorena. Kuća sa
lijeve strane u ulici Iva Andrića gledano iz pravca škole u pravcu ulice V.
Petra I, br..... je vlasništvo Š.A., a kuća sa desne strane ulice, br....
Š.M.. Drugih tragova na licu mjesta nije pronađeno, a naknadno je ispred CB
Podgorica dovezeno PMV marke „Mercedes S320", sive metalik boje, reg. oznaka
NK ..., vlasništvo L. D. iz Nikšića, i konstatovano da na vozilu postoji jedno
oštećenje od projektila u predjelu zadnjeg dijela vozila tj. u poklopcu od
gepeka, tako što je projektil prošao kroz zadnju reg. tablicu, probio lim na
vozilu i završio u rezervoaru ovog vozila koji je smješten iza zadnjeg sica.
Vozilo je privremeno oduzeto da bi se naknadno pokušalo izvaditi zrno
projektila.  
Iz nalaza i mišljenja vještaka medicinske struke dr Š. M. od 17.10.2001.
godine proizilazi da je vještak, nakon što je proučio spise predmeta i
odgovarajuću medicinsku dokumentaciju, dao mišljenje da je u predmetnom
događaju oštećeni K. M. zadobio strijelnu ranu – ustrelinu u predjelu lijeve
strane ledja, koja povreda je nanesena projektilom ispaljenim iz ručnog
vatrenog oružja, iz daljine, dok je smjer strijelnog kanala rane od nazad ka
naprijed. Vještak je mišljenja da navedena povreda predstavlja tešku tjelesnu
povredu. Izjašnjavajući se na činjenicu zašto predmetni projektil nije izvađen
iz tijela oštećenog K. M., ocijenio je da to nije učinjeno zbog ocjene ljekara
specijaliste da bi vađenjem projektila iz organizma K., kod istog došlo do
oštećenja zdravlja u većem stepenu. Dozvolio je mogućnost da će nakon
izvjesnog vremena projektil biti izvađen dok se strano tijelo učauri na tom
mjestu, tj. da se ne pokreće i ne dovodi do oštećenja okolnog tkiva.  
Iz izvještaja o vještačenju „parafinske rukavice“ br. 2420/01 vještaka I. A.
proizilazi da su pomenutom vještaku na vještačenje dostavljene parafinske
rukavice skinute sa šaka K. M., Š.P., Š.M. i B. S., te da ispitivanjima
vršenim difenilaminskim testom nije dokazano prisustvo barutnih čestica na
rukama K. M., Š.M. i B. S., dok je na samolepljivim folijama skinutih sa šaka
Š.P. dokazano prisustvo nitratnih čestica.  
Iz izvještaja o vještačenju daljine pucanja br. 24241/01 istog vještaka
utvrđuje se da su vještaku dostavljeni odjevni predmeti - košulja i majica K.
M., radi utvrđivanja daljine pucanja, tj. rastojanja usta cijevi vatrenog
oružja do oštećenja na istim. Makroskopskim pregledom dostavljene košulje
dugih rukava, crne boje, marke „Harley-davidson“, koja je dostavljena
raskopčana, primjećuje se sa zadnje strane oštećenje veličine 1 cm koje se
nalazi 28 cm vertikalno od gornjeg kraja košulje i horizontalno od lijevog
šava 14 cm. Na desnom rukavu košulje se nalaze poderotine. Makroskopskim
pregledom trik majice crne boje primjećuje se sa zadnje strane oštećenje
velilčine 1 cm. Savremene samolepljive folije, koje se inače koriste za
skidanje zaostalih barutnih čestica sa šaka lica koje je pucalo iz vatrenog
oružja tzv. „parafinske rukavice“, a koje posjeduju jake adhezione sile koje
na svojoj površini zalijepe latentne tragove barutnih čestica, čvrsto su
fiksirane u okolini oštećenja. Difenilamisnkim reagensom za nitrate
vizuelizirani su tragovi čestica na lepljivoj površini, i u okolini svih
pomenutih oštećenja nije dokazano prisustvo barutnih čestica, pa je vještak
zaključio da su usta cijevi bila na rastojanju od oštećenja, većem od 90 cm.  
Iz izvještaja o balističkom vještačenju br. 2372/01 sačinjenog od strane
sudskog vještaka balističke struke dipl.ing. M.M., sud je utvrdio da je
pomenutom vještaku na vještačenje dostavljen pištolj „CZ“ ..., kal. ...mm –
"PARA", fab.br.... u kojem su se nalazila četiri metka, a sporni projektil je
kal. ...mm, pripada pištoljskoj municiji, i pronađen je u rezervoaru PMV
„Mercedes" S 320“ reg.br. Nk ..., vlasništvo L. D.. Nakon izvršenih potrebnih
ispitivanja vještak je utvrdio da je izvršenom komparacijom spornog projektila
sa nespornim projektilima ispaljenim iz dostavljenog oružja, na komparativnom
mikroskopu, dobijen pozitivan rezultat, što znači da je sporni projektil
ispaljen iz dostavljenog pištolja. Vještak je takođe utvrdio da bris cijevi
ima naslage crne boje, a hemijskom analizom utvrdio je da u naslagama postoje
nitrati tj. da je iz dostavljenog pištolja pucano, nakon čega cijev nije
čišćena ili podmazivana, dok je vizuelnim pregledom i praktičnom provjerom
vještak utvrdio da je dostavljeni pištolj funkcionalan.  
Iz fotodokumentacije sačinjene povodom pregleda putničkog vozila marke
„Mercedes“ reg.br. NK ... proizilazi da su na fotografijama koje čine sastavni
dio fotodokumentacije prikazani vozilo „Mercedes S 320“ reg.oznaka NK ...,
bliži izgled oštećenja na reg. tablici na poklopcu prtljažnika, izgled
oštećenja sa unutrašnje strane poklopca prtljažnika, izgled unutrašnjosti
prtljažnika na vozilu i mjesto oštećenja unutar istog, bliži izgled oštećenja
na rezervoaru nakon skidanja zaštitnog tapacira sa istog, kao i bliži izgled
pronađenog projektila u rezervoaru nakon vađenja iz istog.  
Iz fotodokumentacije CB Podgorica br. 44-18-244-590-375 sačinjene na licu
mjesta proizilazi da su na fotografijama koje čine sastavni dio
fotodokumentacije prikazani opšti izgled lica mjesta u ulici Iva Andrića
naspram kuće br. .... u Podgorici, iz oba pravca, bliži izgled lica mjesta sa
međusobnim položajem tragova, bliži izgled oštećenja na asvaltnoj podlozi, kao
i izgled deformisanog projektila i dijela garderobe i dugmeta, pronađenih na
licu mjesta.  
Iz izvoda iz kaznene evidencije Uprave policije PJ Podgorica od 06.02.2008.
godine proiziazi da je optuženi Š.A. ranije osuđivan, i to presudom Osnovnog
suda u Titogradu K.br.777/89 od 09.04.1991. godine za kriv.djelo iz čl.
208.st.2. KZ RCG na kaznu zatvora u trajanju od dva mjeseca, presudom Osnovnog
suda u Podgorici K.br.637/93 od 21.12.1993. godine za kriv.djelo iz čl. 208.
st.2 u vezi st.1. KZ RCG kaznom zatvora u trajanju od 6 mjeseci, uslovno na
dvije godine, presudom Osnovnog suda u Podgorici K.br.129/94 od 25.04.1996.
godine za kriv.djelo iz čl. 190. st.2. u vezi st.1. KZ RCG na kaznu zatvora u
trajanju od 5 mjeseci, presudom Osnovnog suda u Podgorici K.br.547/92 od
16.10.1992. godine za kriv.djelo iz čl. 190. st.1. KZ RCG na kaznu zatvora u
trajanju od 7 mjeseci, uslovno na dvije godine, presudom Višeg suda u
Podgorici K.br.124/00 od 03.06.2000. za kriv.djelo iz čl. 195. st.1. KZ RCG na
kaznu zatvora u trajanju od dva mjeseca, I presudom Višeg suda u Podgorici
K.br.71/04 od 06.03.2007. godine za kriv.djelo iz čl. 399.st.2. u vezi st.1.
KZ RCG na kaznu zatvora u trajanju od osam mjeseci.  
Na naprijed izvedene pismene dokaze nije bilo primjedbi, isti ničim nijesu
osporeni i sud ih prihvata kao logične i uvjerljive.  
Nakon sprovedenog postupka, cijeneći navode optužbe, odbranu optuženog i sve
provedene dokaze, kako pojedinačno, tako i u njihovoj medjusobnoj vezi, sud je
našao da nema dokaza da je optuženi Š.A. izvršio krivično djelo koje mu se
stavlja na teret.  
Naime nesporna je činjenica da su dana 14.09.2001. godine u Podgorici, u ul.
Iva Andrića u naselju Zagorič,  oštećeni: P. D., L. D., K. M. i R. N. vozilom
marke "Mercedes" kojim je upravljao L., došli kod kuće optuženog Š.A., tražeći
ga radi novčanog potraživanja koje je prema njemu imao oštećeni P., a vezano
za raniju kupoprodaju putničkog vozila marke "Alfa Romeo", da ga tom prilikom
kući nijesu zatekli, pa su pošli u pravcu grada, te u povratku sreli optuženog
koji se ka kući kretao svojim vozilom, da su zatim oni zaokrenuli vozilo
"Mercedes" kojim su se kretali i vratili se nazad ka kući optuženog, pa pošto
je optuženi sa vozilom ušao u svoje dvorište, oštećeni L. je svoje vozilo
"Mercedes", u kojem su bili i ostali oštećeni, zaustavio pored puta uz
dvorište kuće optuženog, nakon čega je po izlasku iz vozila u dvorište
optuženog ušao i oštećeni P., kojom prilikom je izmedju njega i optuženog
došlo do svadje - prepirke. Ove činjenice kao nesporne, sud je utvrdio na
osnovu kazivanja samih oštećenih i optuženog. U toku svadje unutar dvorišta
optuženog, optuženi je izvadio pištolj nepoznate marke i usmjerio ga u pravcu
oštećenog P. i to u trenutku kada su ispred kuće optuženog došla još dva lica
sa putničkim vozilom marke "Golf", a koja su u rukama takodje imala pištolje.
Oštećeni P. je tada pobjegao iz dvorišta u pravcu vozila marke "Mercedes" koje
je bilo parkirano uz put pored dvorišta, a u kojem su bili oštećeni L., K. i
R.. Optuženi se brani ističući da je pištolj koji je imao u rukama i iz kojeg
je potom pucao navodno oteo od oštećenog P., kada je ovaj ušao u njegovo
dvorište. Medjutim, takvi navodi odbrane su sasvim nelogični i neuvjerljivi, a
inače svi oštećeni saglasno navode da su kritične prilike došli bez oružja,
što je i logično jer niko od njih nije ni upotrijebio oružje u ovom dogadjaju,
i upravo oštećeni su bili ti koji su otpočeli da bježe, videći oružje u rukama
optuženog i kod lica koja su u medjuvremenu došla vozilom "Golf". Zato odbranu
optuženog da je oštećeni P. koji je bio ušao u njegovo dvorište, za pojasom
imao pištolj koji mu je on navodno oteo i iz tog otetog pištolja pucao, te da
je jedan od oštećenih izašao iz "Mercedesa" i preko krova "Mercedesa" pucao,
pogadjajući gornji dio kuće optuženog, sud ne prihvata, već cijeni samo kao
nastojanje optuženog da dokaže da su navedeni sukob prouzrokovali oštećeni
koji su došli tražeći ga kući zbog novčanog potraživanja. Uostalom, prilikom
vršenja uvidjaja na kući optuženog nije ni konstatovano oštećenje od
projektila koje bi sigurno bilo vidljivo i konstatovano da je projektil
pogodio kuću optuženog kako to navodi optuženi. Zato i izjavu svjedoka Š.B. -
supruge optuženog da je optuženi, pištolj iz kojeg je pucao, oteo od oštećenog
P., sud cijeni kao njeno nastojanje da prilagodjavajući svoj iskaz, iskazu
svog supruga - optuženog, istom olakša položaj u ovom krivičnom postupku. Sud
je takodje imao u vidu i iskaz svjedoka Š.M. - brata optuženog, koji je kazao
da su se optuženi i taj C. momak tj. oštećeni P. D. u dvorištu otimali oko
pištolja i da je navodno u tom otimanju došlo do opaljenja pištolja. Medjutim,
i ovaj iskaz svjedoka Š.M., koji se razlikuje od iskaza samog optuženog, sud
ne prihvata, jer ničim nije potkrijepljen, pa ga cijeni pristrasnim,
usmjerenim na pokušaj da pomogne svom bratu - optuženom u ovom krivičnom
postupku. Pošto je oštećeni P. pobjegao iz dvorišta optuženog u pravcu vozila
"Mercedes", u kojem su bili ostali oštećeni, iz tog vozila je izašao oštećeni
K. u cilju sprečavanja sukoba sa tim nepoznatim licima koji su došli vozilom
"Golf", a koji su imali u rukama pištolje, kao i sa optuženim, pa je kako sam
navodi, a što potvrdjuju i oštećeni P. i L., izlazeći iz vozila "Mercedes",
pitao što će im pištolji, govoreći im da su oni (tj. oštećeni) nenaoružani,
pokazujući im to "zavrtanjem" majice na sebi, da bi se uvjerili da nema
oružja. Ali kako su sva trojica (tj. optuženi i dva momka iz vozila "Golf") i
dalje držali pištolje uperene prema njima (tj. prema oštećenima) od kojih su
oštećeni L. i R. bili u vozilu "Mercedes", a oštećeni P. i K. van vozila, te
istima prišli do vozila "Mercedes" istovremeno upućujući im  prijetnje, pri
čemu je oštećenom L.u jedan od njih držao pištolj uperen u glavu dok je on u
vozilu sjedio, a što se potvrdjuje iz iskaza oštećenih L. i R. koji to
saglasno navode, tada je on tj. oštećeni L. stavio u pogon vozilo "Mercedes" u
kojem se u tom trenutku sem njega nalazio i oštećeni R., dok su oštećeni P. i
oštećeni K. otpočeli da bježe. Da je oštećeni L. u tim trenucima, dok su oko
njegovog vozila bila lica sa uperenim pištoljima, startovao sa vozilom, a
oštećeni P. i K. trčeći otpočeli da bježe, i to u pravcu osnovne škole (tj.
suprotno od smjera u kojem je bilo okrenuto vozilo "Mercedes"), utvrdjuje se
iz iskaza samih oštećenih koji sve to potvrdjuju. Medjutim, u tim trenucima,
kada oštećni L. startuje sa vozilom, a optuženi P. i K. otpočinju da bježe,
optuženi Š.prema vozilu "Mercedes" ispaljuje hice iz pištolja i to kako sam
navodi dva ili tri projektila, a što potvrdjuju i oštećeni K. i L., dok jedno
od lica koja su prethodno izašla iz vozila "Golf" ispaljuje jedan hitac u
pravcu oštećenog K. koji je bježao u pravcu osnovne škole i istog pogadja,
nanoseći mu tešku tjelesnu povredu - ustrelinu u predjelu lijeve strane ledja.
Da je optuženi Š.pucao u vozilo "Mercedes" utvrdjuje se iz priznanja samog
optuženog kao i iz iskaza oštećenog L., koji je sjedio za upravljačem
stavljajući vozilo u pogon. Optuženi Š.se brani ističući da u trenucima kada
je pucao, u vozilu "Mercedes" nije bilo nikoga od oštećenih, što sud ne
prihvata, jer iz kazivanja oštećenih L. i R. slijedi da su u tim trenucima u
vozilu "Mercedes" upravo bila njih dvojica, a što se potkrepljuje i iskazom
oštećenog K. iz čijeg iskaza slijedi da su nakon njegovog izlaska, u vozilo
"Mercedes" ostali oštećeni L. i R., te da je prije ispaljenja hica kojim je
pogodjen čuo dva ili tri pucnja. Dakle, nesumnjivo je utvrdjeno da je optuženi
prema vozilu "Mercedes" ispalio više projektila, a što se utvrdjuje iz
priznanja optuženog, iskaza svjedoka U. P. kao i uvidjajne dokumentacije. Tako
optuženi priznaje da je iz pištolja ispalio dva ili tri projektila i to kako
navodi u zadnji kraj vozila "Mercedes", a iz fotodokumentacije i zapisnika o
uvidjaju se utvrdjuje da je jedan projektil zaista pogodio zadnji kraj vozila
"Mercedes",kroz zadnju registarsku tablicu, i gepek i probio rezervoar za
gorivo u kojem je projektil i pronadjen, te da je jedan projektil udario u
asvaltnu podlogu na kojoj je pričinio vidljivo oštećenje i na kojoj su ostali
djelovi - fagmenti deformisanog projektila. Projektile prema vozilu optuženi
je ispalio u trenucima dok su se u tom vozilu nalazili oštećeni L. i R..
Medjutim, nije dokazano da je ispaljivanjem projektila optuženi htio da ih
liši života. Naime, projektile je ispalio sa kratkog odstojanja od vozila u
kojem su bili oštećeni L. i R., pri čemu je jednim projektilom pogodio zadnji
kraj vozila, dok je jednim projektilom pogodio kolovoz, o čemu kao dokaz
postoji oštećenje na kolovozu, kao i dva fragmenta projektila oštećenih udarom
u kolovoz, pa sama činjenica da je pucajući sa kratkog odstojanja, dok se
nalazio neposredno iza vozila, pogodio zadnji kraj tog vozila i to zadnju
registarsku tablicu, te kroz gepek rezervoar za gorivo u kojem je i pronadjen
ispaljeni projektil (što znači da je pucao rukom prema dolje), te jednim
projektilom pogodio kolovoz, logično ukazuje da nije pucao prema oštećenima
koji su bili u vozilu, iako je to mogao da je htio s obzirom da je pucao sa
kratkog odstojanja. Činjenica da je pucao u zadnji kraj vozila "Mercedes"
pogadjajući kroz tablicu gepek i rezervoar za gorivo, utvrdjuje se iz
fotoelaborata, iskaza optuženog, i zapisnika o uvidjaju u kojem je
konstatovano da je jedan projektil pronadjen u rezerovoaru goriva tog vozila,
a činjenica da je pucao i u kolovoz utvrdjuje se na osnovu oštećenja na
kolovozu koje je nastalo udarom projektila a što je prikazano na skici i
zapisniku o uvidjaju kao i na fotodokumentaciji. Dakle, nije dokazano da je
optuženi Š.A. tom prilikom isapljujući hice iz pištolja i to sa kratkog
odstojanja u zadnji kraj vozila i u kolovoz htio da liši života oštećene L.a i
R.. Uostalom dok je ispaljivao ove hice, oštećeni L. i R. bili su unutar
vozila "Mercedes", a u to vozilo dok su oni bili unutar vozila ispaljen je
samo jedan projektil, koji je pogodio zadnju reg. tablicu, prošao kroz gepek,
te probio rezervoar za gorivo u kojem je taj projektil i pronadjen, a sa tako
ispaljenim projektilom kojeg je ispalio sa kratkog odstojanja, optuženi
svakako nije pokazao namjeru da liši života oštećene K. i L. koji su bili
unutar vozila, jer u protivnom ne bi pucao na taj način sa spuštenom rukom u
zadnju registarsku tablicu vozila, a na vozilu u kojem su bili nema tragova
oštećenja od bilo kog drugog projektila.  
Takodje nije dokazano ni da je optuženi Š.A. ispalio projektil koji je pogodio
oštećenog K. M. nanijevši mu tešku tjelesnu povredu kako to stoji u optužbi.
Naprotiv, sud je na osnovu iskaza saslušanih svjedoka utvrdio da je projektil
u pravcu oštećenog K. M. ispalio B. M., a ne optuženi Š.. Ova činjenica je
utvrdjena na osnovu iskaza svjedoka: U. P., B. B., V. I. i Dj. B.. Svjedoci V.
I. i U. P. kritične prilike, sasvim slučajno naišli su putničkim vozilom kojim
je upravljao V. i uključivali se vozilom iz ul. Vladike Petra u ul. Iva
Andrića u kojoj se desio sporni dogadjaj, pa svjedok V. kao očevidac ovog
dogadjaja navodi da je prilikom uključivanja svojim vozilom u ul. Iva Andrića
začuo pucnje, a zatim sa svoje lijeve strane ugledao B. M. koji je izašao iz
vozila "Golf", a sa desne strane da je vidio vozilo "Mercedes" sive boje koje
je prednjim krajem bilo okrenuto prema raskrsnici, a zadnjim krajem prema
osnovnoj školi, da je u tom trenutku do vozila "Mercedes" sa zadnje strane bio
optuženi Š., koji je u desnoj ruci držao pištolj usmjeren prema dolje, da se
vozilo "Mercedes" udaljilo, te da je zatim vidio kako je B. iz pištolja koji
je držao u desnoj ruci ispalio projektil u pravcu škole, pri čemu ne zna u
koga je pucao. U skladnoj vezi sa iskazom ovog svjedoka, stoji i iskaz
njegovog saputnika u vozilu - svjedoka U. koji je kazao da su on i V. tom
prilikom izlazili vozilom sa sporednog na glavni put, da je on tada začuo dva
pucnja u kratkom vremenskom razmaku, da je pored jedne kapije vidio Š.A. kojeg
je znao samo kao gosta iz njegovog lokala kojeg drži u Hercegovačkoj ulici, da
je zatim vidio kako neki momci bježe i da se sve to brzo odvijalo, te da je
nakon tih pucnjeva čuo i jedan koji je dopirao njima sa lijeve strane i
siguran je da ga nije ispalio Š.A., mada je kako navodi, samo kod njega vidio
pištolj, a nakon zadnjeg pucnja mu je V. rekao: "pogodi M. nekoga", pri čemu
on tada nije znao ko je M.. Takodje i svjedok B. B. navodi da je kritične
prilike slučajno naišao, ali kao pješak, pošto je prethodno izašao iz obližnje
prodavnice zv. "Buba", upućujući se u pravcu svoje kuće, kada je dolaskom na
raskrsnicu, na udaljenosti oko 25m od sebe ugledao B. M. sa pištoljem u ruci,
te istovremeno vidio jednog momka koji se trčeći udaljavao od parkiranog
vozila marke "Mercedes" i to u suprotnom pravcu - ka školi "B. B.", a potom
vidio da je B. pucao, pojašnjavajući pri tom da sa B.em kao ni sa optuženim Š.
nije u bliskim odnosima i sa njima se nije družio, jer su mladji od njega, već
su samo komšije, pa navodi da je B.eva kuća od njegove udaljena oko 300 do 400
metara. Naveo je još da Š. tom prilikom nije vidio, jer čim je čuo prasak (a
nakon što je vidio B.a) pobjegao je nazad, udaljavajući se od mjesta gdje se
pucalo. I svjedok Dj. B. navodi da je naišao svojim vozilom, kada je preko
puta kapije Š. ugledao B. M. kojeg je od ranije poznavao, pa kako je tu ispred
kapije bila "neka gužva" da je B.a pitao šta se desilo, ali da od njega nije
dobio odgovor, što mu je bilo čudno jer mu se B. ranije ljubazno javljao, pa
je zaključio da je B. učestvovao u nekoj svadji ili da se posvadjao sa Š., o
čemu je tu pitao neke žene koje su mu kazale da je B. branio Š. od nekoga. Tom
prilikom je saznao da je prije njegovog nailaska bilo neke pucnjave.  
Iskazi ovih svjedoka, tj. svjedoka U. P., V. I., B. B. i Dj. B.a stoje u
skladnoj medjusobnoj vezi, a uz to navedeni svjedoci su u ovom postupku
nezainteresovani i bili su samo slučajni prolaznici ulicom, pa sud njihove
iskaze prihvata, nalazeći da su isti u okviru svog zapažanja objektivno
predstavili dogadjaj, a iz njihovih iskaza nesumnjivo slijedi da je B. M. koji
je inače bio kum optuženog Š., u tom sukobu izmedju Š. i oštećenih, stao na
stranu svog kuma - optuženog Š. i kritične prilike da je on (a ne optuženi
Š.), u pravcu oštećenog K. ispalio jedan projektil i istog tim projektilom
pogodio u predjelu ledja nanoseći mu tešku tjelesnu povredu - ustrelinu, kako
je to i utvrdjeno od strane vještaka medicinske struke. Sud je imao u vidu
činjenicu da ovi svjedoci - slučajni prolaznici, nijesu saslušani u istrazi,
već da su saslušani tek po proteku nekoliko godina od spornog dogadjaja.
Medjutim ta okolnost (na koju u završnoj riječi ukazuje optužba), kod njihovog
detaljnog, ubjedljivog i medjusobno saglasnog kazivanja, ne umanjuje
vjerodostojnost njihovih iskaza niti njihove iskaze dovodi u sumnju. Sud je
takodje imao u vidu i nespornu činjenicu da je B. M. u medjuvremenu umro i da
je tek po njegovoj smrti  optuženi (koji je inače B. kum), kazao da je B.
ispalio hitac u oštećenog K.. Medjutim, ne ulazeći u ocjenu da li optuženi
Š.do  tada nije htio da otkrije svog kuma kao počinioca, zato što je isti
došao da mu pomogne u sukobu sa oštećenima (što je u konkretnom slučaju sasvim
realna mogućnost), sud kod naprijed izvedenih dokaza, izvodi zaključak da
optuženi Š.nije nanio strijelnu povredu oštećenom K.. Takodje su cijenjeni i
navodi oštećenih P. D. i K. M. pred istražnim sudijom i na glavnom pretresu od
26.11.2001. godine, kada se izjašnjavaju o licu koje je pucalo iz pištolja i
pogodilo oštećenog K., te da oštećeni P. navodi, dok je trčao tj. bježao da se
okrenuo i vidio da iza njega trče dvojica ili trojica momaka medju kojima i
Š.sa uperenim pištoljem iz kojeg je ispalio jedan hitac i pogodio K., te
izjavu oštećenog K. da se, dok se ubrzano kretao, okrenuo iza sebe i vidio
momka koji drži pištolj sa obije ruke i nišani put njega, da je nakon toga
začuo pucanj poslije kojeg je pogodjen pao na stomak, te da su mu kasnije u
policiji pokazali fotografiju Š. i da je tom prilikom na fotografiji prepoznao
to lice koje je prethodno nišanilo put njega. Medjutim, ovakvi iskazi svjedoka
- oštećenih P. i K. su nepouzdani, na što upućuje okolnost da je kasnije na
glavnom pretresu od 14.12.2010. godine, oštećeni P. u tom dijelu izmijenio
iskaz, ističući da on i oštećeni K. (koji mu je inače kum) imaju informaciju
da K. ispaljenim projektilom nije povrijedio optuženi Š.već neko drugo lice
koje je tu bilo, a što je u svojoj naknadnoj izjavi na glavnom pretresu  od
14.12.2010. godine naveo i oštećeni L.. Iskaz svjedoka - oštećenog K. koji je
ranije dat (u istrazi i na glavnom pretresu od 26.11.2001. godine), po ocjeni
suda je nepouzdan i sa razloga što on do tog dogadjaja, optuženog Š. nije ni
poznavao, pa je još manje vjerovatno da bi ga na osnovu jedne fotografije u
policiji mogao sa sigurnošću prepoznati (mada u policiji nije vršena radnja
prepoznavanja shodno odredbama ZKP-a). Uz to, oštećeni K. i P. koji su
kritične prilike bježali, bili su faktički ledjima okrenuti u odnosu na druga
lica koja su bila u njihovoj blizini od kojih su bježali, a koja su imala
pištolje, pa je i to razlog više da budu nepouzdani njihovi iskazi u pogledu
izjašnjenja ko je hicem iz pištolja pogodio oštećenog K.. Imajući sve to u
vidu, a posebno sasvim jasna, detaljna i odredjena kazivanja svjedoka -
slučajnih prolaznika: U. P., B. B., V. I. i Dj.B.a, nesumnjivo se zaključuje
da kritične prilike u oštećenog K.a projektil kojim mu je nanesena navedena
teška tjelesna povreda, nije ispalio optuženi Š.. Ovakav zaključak suda ne
dovodi se u sumnju ni činjenicom što iz tijela oštećenog K. nije izvadjen
ispaljeni projektil, da bi se vještačenjem utvrdio kalibar projektila i iz
kojeg pištolja je ispaljen.  
Zato iz svega naprijed izloženog nesumnjivo slijedi da nije dokazano da je
optuženi Š.A. izvršio krivično djelo koje mu se stavlja na teret, pa je isti
na osnovu čl.363 tač.3 ZKP-a oslobodjen od optužbe.  
O troškovima krivičnog postupka odlučeno je na osnovu čl.203 ZKP-a, pa kako je
optuženi oslobodjen od optužbe, troškovi postupka padaju na teret budžetskih
sredstava suda.  
Sa zloženog, odlučeno je kao u izreci ove presude.  
ZAPISNIČAR,                                                        PREDSJEDNIK
VIJEĆA-SUDIJA,
Alibalić Emina,s.r.
Ćupić  Ratko,s.r.  
Za tačnost otpravka tvrdi i
ovjerava namještenik suda  

PRAVNA POUKA: Protiv ove presude može se izjaviti žalba Apelacionom sudu CG u
roku od 15 dana prijema preko ovog suda.  