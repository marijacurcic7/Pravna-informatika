K.br.104/11
U IME CRNE GORE
VIŠI SUD U PODGORICI, kao prvostepeni krivični u po sudiji Vesni Moštrokol,
kao pojedincu, uz učešće Anke Raković, kao zapisničara, u krivičnom predmetu
protiv M. N. iz P., koga po službenoj dužnosti brani K. D., advokat iz
Podgorice, zbog krivičnog djela neovlašćena proizvodnja, držanje i stavljanje
u promet opojnih droga iz čl. 300 st.1 Krivičnog zakonika u sticaju sa
krivičnim djelom omogućavanje uživanja opojnih droga iz čl. 301 st. 2 u vezi
st.1 Krivičnog zakonika, po optužnici Višeg državnog tužioca u Podgorici
Kt.br. 26/11 od 27.05.2011.godine, koju je na glavnom pretresu zastupala Lakić
Ljiljana zamjenik VDT-a u Podgorici, nakon održanog usmenog, glavnog i javnog
pretresa, započetog 13.09.2011.godine, završenog 26.01.2012.godine, u
prisustvu zastupnika optužbe, optuženog i njegovog branioca, donio je
26.01.2012.godine, a dana 27.01.2012. godine javno objavio  
P R E S U D U
Optuženi:  
M. N., JMBG …,, rodjen …. godine u P., neoženjen, srednjeg imovnog stanja,
neosudjivan, u pritvoru od 08.02.2011. godine do 08.04.2011. godine  
K r i v   j e
Zato što je:  
Dana 08.02.2011. godine u Podgorici, neovlašćeno radi prodaje držao i davao
drugom da uživa opojnu drogu heroinu, supstancu proglašenu za opojnu drogu
Rješenjem o utvrdjivanju opojnih droga (Sl.list SRJ br. 44/02) na način što je
naznačenog dana neovlašćeno držao radi prodaje ukupno 1,46 grama heroina,
upakovanog u devet paketića približno iste težine, koji heroin je u blizini
stadiona “Kom” prilikom kontrole ovlašćenih policijskih službenika, u momentu
izlaska iz vozila marke “Pasat” reg. oznake PG …, u kojem se nalazio zajedno
sa M. D., J. A. i J. M., odbacio od sebe u travu pored vozila, gdje je i
pronadjen, i istog dana davao M. D.u i J. A. heroin da ga uživaju tako što je
u dvorištvu osnovne škole “Dr.Dragiša Ivanović” na Zlatici razvukao tri linije
heroina koje su zajedno konzumirali ušmrkavanjem na nos.  
- čime je izvršio krivično djelo neovlašćena proizvodnja, držanje i
stavljanje u promet opojnih droga iz čl. 300 st. 1 Krivičnog zakonika u
sticaju sa krivičnim djelom omogućavanje uživanja opojnih droga iz čl. 301
st.2 u vezi st.1 Krivičnog zakonika  
- pa mu sud primjenom citiranih zakonskih odredbi te odredbi čl. 4 st. 2, 32,
36, 42, 45, 46 i 48 st. 1 Krivičnog zakonika prethodno utvrdjuje:  
- za krivično djelo neovlašćena proizvodnja, držanje i stavljanje u promet
opojnih droga iz čl. 300 st. 1 Krivičnog zakonika kaznu zatvora u trajanju od
10 (deset) mjeseci  
- za krivično djelo omogućavanje uživanja opojnih droga iz čl. 301 st. 2 u
vezi st.1 Krivičnog zakonika kaznu zatvora u trajanju od 10 (deset) mjeseci  
- pa ga primjenom naprijed citiranih zakonskih odredbi, te odredbi čl. 48 st.
2 tač.2 i 51 Krivičnog zakonika, te odredbi čl. 226, 229 i 374 Zakonika o
krivičnom postupku  
O S U Đ U J E
Na jedinstvenu kaznu zatvora u trajanju od 1 (jedne) godine i 6 (šest)
mjeseci, u koju kaznu će mu se uračunati vrijeme provedeno u pritvoru od
08.02.2011. godine do 08.04.2011. godine.  
Na osnovu čl. 300 st. 7, čl. 301 st. 3 u vezi čl. 75 Krivičnog zakonika izriče
se:  
MJERA BEZBJEDNOSTI
ODUZIMANJE PREDMETA
Od optuženog M. N. oduzima se 1,46 grama opojne droge heroin, koja se ima
uništiti nakon pravosnažnosti presude.  
Obavezuje se optuženi da na ime troškova krivičnog postupka uplati ovom sudu
novčani iznos od 1.974,00 € (hiljadudevestosedamdesetčetiri eura), a na ime
paušala iznos od 100 €  (sto eura), sve u roku od 15 dana po pravosnažnosti
presude pod prijetnjom prinudnog izvršenja.  
O b r a z l o ž e nj e
Optužnicom VDT-a u Podgorici Kt.br. 26/11 od 27.05.2011. godine, koju je njen
zastupnik činjenično precizirao u završnoj riječi, optuženom M. N. stavljeno
je na teret izvršenje krivičnog djela neovlašćena proizvodnja, držanje i
stavljanje u promet opojnih droga iz čl. 300 st.1 Krivičnog zakonika, u
sticaju sa krivičnim djelom omogućavanje uživanja opojnih droga iz čl. 301
st.2 u vezi st. 1 Krivičnog zaknika. Pri ovako preciziranoj otpužnici, njen
zastupnik je ostao do kraja glavnog pretresa i predložio sudu da optuženog
oglasi krivim i kazni po zakonu.  
Optuženi M. N., u svojoj odbrani datoj na zapisnicima Ku.br. 140/11 od
09.02.2011. godine, te zapisniku Kri.br. 112/11 od 10.02.2011. godine, je
naveo da je povremeni uživalac opojne droge marihuane, a da je nekada
konzumirao i heroin, te da je dana 08.02.2011. godine bio u društvu sa J. M.m,
M. D. i J. A., i to kod osnovne škole “Dragiša Ivanović” na Zlatici, odakle su
pošli u pravcu stadiona “Kom”, kako bi on tamo konzumirao jedan džoint
marihuane, da su u tom trenutku naišli službenici policije, tako da je on
džoint marihuane prosuo, a u neposrednoj blizini vozila je pronadjen heroin,
za koji on ne zna odakle je, a siguran je da isti nije vlasništvo lica koja su
bila u njegovom društvu. Objasnio je da je J. A. zavisnik od heroina i da ga
je kritičnog dana tražio kod pomenute osnovne škole, kada je on pozvao D. i
rekao mu gdje se nalazi A., te da on nije prodavao opojnu drogu heroin, koju
je konzumirao prije dvije i po godine, a da zaradjuje za život tako što svaki
dan obavlja fizičke poslove.  
U odbrani datoj na zapisniku Ki.br. 20/11 od 12.02.2011. godine optuženi M. je
naveo da nije prodavao heroin M. D.u i J. A., a da je sa istima kritične
večeri uživao heroin, da je taj heroin bio njegov i da su ga konzumirali
ušmrkavanjem na nos, na način što je on napravio tri linije, a svaki od njih
je napravio cjevčicu od papira sa kojom je heroin konzumiran, da su zajedno
uživali heroin nekih  desetak puta, a to su obično radili kod osnovne škole
“Dragiša Ivanović”, u blizini stadiona “Kom”, a nekada i u blizini njegove
kuće, da je heroin, koji je kritične večeri pronašla policija, njegovo
vlasništvo i da ga je on ostavio na livadi u slučaju da naidje policija, da ga
je nabavio za ličnu upotrebu a radilo se o devet paketića heroina, tzv.
“plutki”, od kojeg su dva paketića konzumirali kod škole neposredno prije
dolaska službenika policije, da ga je kupio nedjelju dana ranije i to u
količini od oko četiri grama za novčani iznos 50 – 60 eura,a onda ga
prepakovao u male paketiće od kojih je dobio 27-28 paketića, da je razliku do
devet paketića konzumirao u medjuvremenu, svakodnevno jedan do dva paketića,
da nije tačno ono što je rekao da nije konzumirao heroin u zadnje dvije i po
godine, a to je učinio zbog krize.  
Na glavnom pretresu, optuženi je u svojoj odbrani naveo da su tačni navodi
optužnice u onom dijelu gdje je konstatovano da je davao opojnu drogu heroin
M. D. i J. A., ali da nije tačno da je heroin htio da prodaje i da ga je
ranije prodavao. Objasnio je da ga je 08.02.2011. godine, oko 19 časova putem
telefona pozvao J. A., koji je kao zavisnik od opojne droge heroin bio u
“krizi”, pitajući ga da li ima da mu da malo herina i tom prilikom mu rekao da
se nalazi kod osnovne škole “Dragiša Ivanović” na Zlatici, da je pješke došao
na pomenuto mjesto, noseći sa sobom 11 paketića heroina, da ne zna zašto je
sve paketiće ponio sa sobom, a da je kod škole pored J.a zatekao još i M. D..
Dalje je naveo da je i A. i D.u dao po jedan paketić heroina, koji su iste
konzmirali na licu mjesta, ušmrkavajući ga na nos, a da on sa njima nije
konzumirao heroin, nakon čega je pozvao J. M. putem telefona i obavijestio ga
da je A. sa njim, jer mu je bilo poznato da je M. prethodno tražio Aleksandra,
da je M. došao sa svojim automobilom, pa je on sjeo na mjesto suvozača, a D. i
A. pozadi, da su se neko vrijeme vozili po Zlatici, a zaustavili su se kod
pomoćnog stadiona FK “Kom”, gdje je on otvorio prozor suvozača i kroz isti
izbacio devet paketića heroina, koji su se nalazili u jednoj najlonskoj kesi
koja je bila zavezana, a sa razloga što nije htio da isti bude kod njega,
ukoliko bi neko naišao, da je poslije par minuta došla policija i pronašla
odbačene paketiće, da je heroin kupio istog dana u Podgorici, a isti je bio
zapakovan u 12 paketića koje je platio  50 – 60 eura, da ne zna koliko je
grama bilo, ali da je jedan paketić heroina konzumirao odmah nakon kupovine,
da je zavisnik od opojne droge heroin dvije i po godine,u kojem periodu je
povremeno prestajao da isti konzumira, da se liječio ambulantno u Domu
zdravlja u bloku V kod doktora K., da u zadnje vrijeme koristi 2- 3 paketića
heroina dnevno, da ne zna koja je to gramaža, ali da misli da u njima nema ni
gram, da se dešavalo da kupi veću količinu heroina, kako bi mu trajala više
dana, ali isto tako se dešavalo da kupi heroina koliko mu treba za dan, da je
jedan paketić herona plaćao deset eura, a do 10.01.2011. godine radio je kao
konobar u jednom kafiću za novčanu naknadu u iznosu od 400 eura, a nakon toga
obavljao je fizičke poslove za dnevnicu od 15 do 50 eura, da bi od maja 2011.
godine počeo da radi u preduzeću “Ž. B.”, gdje takodje radi za dnevnicu.
Objasnio je da živi na Z. i da mu je poznato gdje se nalazi osnovna škola
“Dragiša Ivanović” koja je od njegove kuće udaljena … metara, da je dvorište
osnovne škole ogradjeno, a da se sa M. D. i J. A. sastao, na nekih 10-15
metara od ograde škole, gdje im je poklonio po jedan paktić heroina koji su
oni konzumirali. Potvrdio je,a nakon svjedočenja M. D. da se sa ovim svjedokom
i J. A. nalazio u dvorištu škole “Dragiša Ivanović”, kada su isti konzumirali
heroin koji im je poklonio, jer se tu nalazi jedna gvozdena pregrada i sve je
to u okviru dvorišta škole.  
Branilac optuženog u završnoj riječi je naveo da provedenim dokazima nisu
potvrdjeni navodi optužnice, da je optuženi izvršio krivično djelo iz čl. 300
st.1 KZ-a, već je predmetnu opojnu drogu optuženi nabavio za svoje potrebe, u
kojem je dijelu tražio da sud donese oslobadjajuću presudu. Što se tiče
krivičnog djela iz čl. 301 st. 2 u vezi st.1 KZ-a branilac je naveo, da je
optuženi u potupnosti priznao izvršenje ovog djela,  a što je izmedju ostalog
potvrdjeno i provedenim dokazima, te da sud za ovo krivično djelo optuženom
izrekne što blažu kaznu, imajući u vidu brojne olakšavajuće okolnosti.
Optuženi je prihvatio završnu riječ svog branioca, a dodao je da je prestao da
konzumira heroin i da se nada da će tako biti i u buduće.  
U dokaznom postupku sud je proveo sledeće dokaze: pročitao službenu zabilješku
Uprave policije PJ Podgorica – Ekspozitura za JRM Ku.br. 140/11 od 10.02.2011.
godine, saslušao svjedoke J. M., M. M., Ž. B. i M. D., pročitao medicinsku
dokumentaciju na ime optuženog M. N., dostavljenu od strane JZU Dom zdravlja
Podgorica, pročitao tri potvrde Uprave policije PJ Podgorica o privremeno
oduzetim predmetima od optuženog Ku.br. 140/11 od 08.02.2011. godine, pročitao
dvije potvrde Uprave policije PJ Podgorica o privremeno oduzetim predmetima od
J. M. Ku.br. 140/11 od 08.02.2011. godine, potvrdu Uprave policije PJ
Podgorica o privremeno oduzetim predmetima od J. A. KU.br. 140/11 od
08.02.2011. godine i potvrdu Uprave policije PJ Podgorica o privremeno
oduzetim predmetima od M. D. Ku.br. 140/11 od 08.02.2011. godine, izvršio
uvidu fotodokumentaciju Uprave policije PJ Podgorica br. 17-28-244-294/429 od
15.02.2011. godine, pročitao izvještaj o vještačenju broj 540/11 forenzičkog
centra Danilovgrad, u čijem sastavu se nalazi fotodokumentacija, na saglasan
predlog stranaka pročitao iskaz svjedoka J. A. dat na zapisniku Ki.br. 20/11
od 08.03.2011. godine, obavio vještačenje po vještaku neuropsihijatru dr. M.
S., koji je svoj nalaz i mišljenje dao na zapisniku o glavnom pretresu od
26.01.2012. godine, te pročitao izvod iz kaznene evidencije na ime optženog,
Uprave policije PJ Podgorica od 05.08.2011. godine.  
U službenoj zabilješci Uprave policije PJ Podgorica Ekspozitura za JRM Ku.br.
140/11 od 10.02.2011. godine, konstatovano je da su ovlašćeni službenici
pomenute uprave,  M., Ž. B. i S. M., dana 08.02.201. godine, oko 19 časova,
kod pomoćnog stadiona “Kom”, primijetili putničko motorno vozilo marke “Pasat”
reg. oznaka PG – CK 142, u kojem vozilu su se nalazili J. M., M. N., J. A. i
M. D., a pored kojeg vozila je pronadjen jedan zamotuljak od celofana, u kome
se nalazilo devet manjih pakovanja sa praškastom materijom žute boje.  
Iz iskaza svjedoka M.vić M., je utvrdjeno da je kritične večeri bio na
dužnosti, sa kolegama Ž. B. i S. M., kada su službenim vozilom policije
obilazili reon Zlatice i pored pomoćnog stadiona “Kom” primijetili jedno
vozilo koje je bilo zaustavljeno na putu i u kojem su bila četiri lica, a
nakon zaustavljanja, pred pomenutog vozila, pronašli su devet zamotuljaka koji
su se nalazili u jednom, o čemu je sačinjena službena zabilješka.  
Iz iskaza svjedoka Ž. B., utvrdjeno je da je kritične večeri, zajedno sa M.M.
i S. M., obavljao redovnu patrolnu dužnost na reonu Zlatice, patrolirajući
službenim vozilom, da bi pored pomoćnog stadiona “Kom” na Zlatici, pored
jednog šuM., primijetili jedno parkirano vozilo, nakon čega su izvršili
kontrolu vozila i putnika i pored vrata suvozača, našli jedan paketić, u kome
se nalazila praškasta materija svijetlobraon boje, o čemu je sačinjena
službena zabilješka.  
Uvidom u fotodokumetnaciju Uprave policije PJ Podgorica br. 17-28-244-294/429
od 15.02.2011. godine, utvrdjeno je da je u istoj prikazan izgled jednog većeg
zamotuljka od celofana , koji je pronadjen na livadi u blizini vozila reg. br.
PG – …, izgled pomenutog vozila, predmeti pronadjeni kod putnika ovog vozila,
kao i izgled devet manjih pakovanja koja su se nalazila u naprijed pomenutom
zamotuljku od celofana, koji je pronadjen u blizini vozila reg. oznaka PG – …
.  
Iz tri potvrde Uprave policije PJ Podgorica Ku.br.140/11 od 08.02.2011.
godine, utvrdjeno je da je dana 08.02.2011. godine, od optuženog M. N.,
privremeno oduzeto: jedan veći zamotuljak od celofana cigareta u kome se
nalazilo 9 ručno pravljenih zamotuljaka od PVC kese žute boje, u kojima se
nalazila svijetlobraon materija, mobilni telefon marke “Nokia 6020” sa SIM
karticom 069-…, SIM kartica 069-…, novac u iznosu od 20 € i mobilni telefon
marke “Samsung C 260” sa SIM karticom 069-….  
Iz dvije potvrde Uprave policije PJ Podgorica KU.br.140/11 od 08.02.2011.
godine, je utvrdjeno da je od J. M., dana 08.02.2011. godine, privremeno
oduzeto: putničko motorno vozilo marke “Pasat” reg. oznaka PG …, ključ od
vozila, saobraćajna dozvola na ime J. N. serijskog broja … i mobilni telefon
marke “Nokia” sa SIM kasrticom 069-….  
Iz potvrde Uprave policije PJ Podgorica Ku.br. 140/11 od 08.02.2011. godine,
utvrdjeno je, da je pomenutog datuma, od J. Aleksandra privremeno oduzet jedan
mobilni telefon marke “Samsung E 1080 i” sa SIM karticom.  
Iz potvrde Uprave policije PJ Podgorica KU.br140/11 od 08.02.2011. godine, je
utvrdjeno da je pomenutog datuma, od M. D.a, privremeno oduzet jedan mobilni
telefon marke “Nokia C3” sa SIM karticom.  
Svjedok J. M., u svom iskazu je naveo da mu je optuženi M. vjenčani kum, ali
da sa njim duže vremena nije imao kontakte, sve do prije pola godine, da ga je
isti, dana 08.02.2011. godine, pozvao telefonom i saopštio mu da zna gdje se
nalazi njegov brat od strica A., koji već dva dana nije dolazio kući, da je on
nakon ovog razgovora, sa svojim vozilom marke “Pasat”, došao kod osnovne škole
“Dragiša Ivanović” na Zlatici, da je u dvorištu pomenute osnovne škole zatekao
optuženog M.a u društvu sa M. D. i njegovim bratom od strica J. A., ali da mu
nije poznato šta su tamo radili, da A. nije htio da udje u kola bez M. i M.,
nakon čega su sva četvorica vozilom kružili po Zlatici, a nakon nekog vremena
se parkirali pored stadiona FK “Kom”, na kojem mjestu se pojavila policija, i
sa desne strane njegovih kola pronašla heroin, da ne zna ko je bacio heroin, a
nije ni znao da je bilo ko od lica koja su bila u kolima, imao heroin, te da
mu je poznato da A. i N. uživaju heroin.  
Svjedok J. A., u svom iskazu je naveo da se sa optuženim M. druži od “malih
nogu”, da sa istim ponekad zajedno uživa heroin, na način što bi jedan drugoga
častili, ali da nikada jedan drugom nisu prodavali heroin, da je u Crnu Goru
došao 10.01.2011. godine, a sa optuženim je 3-4 puta zajedno konzumirao od
njegovog heroina, ali mu za to optuženi nikada nije uzeo novac, da se sa
istim, kritične večeri, sreo kod osnovne škole “Dragiša Ivanović”, gdje su u
dvorištu ove škole zajedno uživali heroin, da je sa njima bio M. D., ali da
nije vidio da li i D. uživa heroin, te da su, tom prilikom potrošili dva
paketića heroina, nakon čega su pošli da se voze, napravili krug do Smokovca,
a onda se parkirali kod pomoćnog stadiona FK “Kom”, gdje ih je zatekla i
policija, te da nije znao da N. ima kod sebe još heroina.  
Svjedok M. D., u svom iskazu datom na zapisniku Ki.br.20/11 od 22.02.2011.
godine, je naveo da ga je 08.02.2011. godine, putem telefona, pozvao njegov
komšija M. N., kako bi se našli u dvorištu osnovne škole “Dr. Dragiša
Ivanović” na Zlatici gdje su trebali da puše marihuanu, a da će ih tamo čekati
J. A., da su njih trojica našli na pomenutom mjestu, kada je optuženi M. iz
džepa izvadio dva zamotuljka iz kojih je istresao heron na jednu kutiju od
cigara i napravio tri linije i cjevčicu za ušmrkavanje, nakon čega su svi
trojica ušmrknuli po jednu liniju heroina, da je nakon toga optuženi pozvao J.
M., koji je došao kako bi svog brata od strica Aleksandra, odveo kući, nakon
čega su svi sjeli u M. vozilo “Pasat”, odvezli se u pravcu Smokovca, a onda se
vratili do naselja Zlatica i parkirali se pored pomoćnog stadiona FK “Kom”,
gdje je M. iz džepa izvadio marihuanu i krenuo da je mrvi na jedan papir, u
kojem trenutku je naišlo vozilo policije, da je M., otvarajući vrata vozila,
prosuo marihuanu, a tu negdje policija je pronašla i jedan zamotuljak, za koji
je znao da je N. i da se u njemu nalazi heron. Dalje je naveo da je i ranije
sa optuženim M.m uživao heroin, a dešavalo se da po nekad sa njima bude i J.
A., da je sa optuženim ponovo počeo da uživa heroni u zadnja 2-3 mjeseca i da
mu je poznato da optuženi M. prodaje heroin, jer isti drži u većem broju malih
pakovanja, pa pošto su zajedno po čitav dan, M. mu je pričao koliko je heroina
“završio”, koliko mu je ostalo, a koliko je zaradio, da mu je objašnjavao da
heroin pakuje u male paketiće da bi ga prodavao i da je on gledao kako M.
prodaje heroin, i to tako što bi ga prethodno neko pozvao telefoom, nakon čega
bi se on odmakao od njega nekih desetak metara, a kada bi neko došao, a on bi
vidio kako M. nešto daje ovom licu, nakon čega ovo lice odlazi, da  M. nije
krio od njega da prodaje heroin jer mu je to i sam rekao, a sa sigurnošću zna
da se radi o heroinu, jer bi M., kada bi ga neko zvao telefonom, iz džepa
vadio zamotuljke sa heroinom – kvotere, brojao ih pred njim i odajao paketiće
koje je trebao da preda licu koje bi ga pozvalo.  
Na glavnom pretresu svjedok M. D. je naveo, da ga je kritične večeri, putem
telefona pozvao optuženi M., kako bi se sa J. A. našli kod osnovne škole
“Dragiša Ivanović” na Zlatici, nakon čega su ušli u dvorište škole, kada je M.
izvadio iz džepa dva zamotuljka heronia, napravio tri crte, koji heron su
putem cjevčica od papira ušmrknuli na nos, da je nakon toga pozvao J. M.,
Aleksandrovog brata od strica, jer ga je ovaj tražio, pa kada je M. došao,
sjeli su u auto kako bi se provozali, nakon čega su se parkirali kod stadiona
“Kom”, da bi nakon pet minuta na to mjesto došla policija, da nije vidio da je
neko bacio nešto iz auta, ali mu je poznato da je policija pored auta pronašla
neke paketiće, da im tokom konzumiranja heroina u dvorištu škole, M. nije
govorio da ima još heroina, niti ga je pokazivao, a sa istim je i ranije
konzumirao heroin, s tim što je taj heroin nekad bio njegov, a nekad M., te da
nije tačno da je M. prodavao heroin, ali ne zna šta mu je tada bilo pa je
istražnom sudiji to rekao, te da uglavnom ne zna šta je pričao istražnom
sudiji, jer kada je davao izjavu imao je osjećaj kao da će njemu da se sud,
jer je već odgovarao za ovakvo krivično djelo.  
Iz izvještaja o vještačenju broj 540/11 Forenzičkog centra Danilovgrad, u
čijem sastavu se nalazi fotodokumentacija, utvrdjeno je da je na vještačenje
dostavljen jedan ručno pravljeni zamotuljak od plastične kese, u kojoj se
nalazilo devet ručno pravljenih zamotuljaka sa praškastom materijom
svijetlobraon boje neto mase:0,17 grama, 0,16 grama, 0,17 grama, 0,17 grama,
0,16 grama, 0,16 grama, 0,17 grama, 0,15 grama i 0,15 grama, kao i
samoljepljiva folija sa tragovima praškaste materije svijetlobraon boje, a
nakon hemijske analize svih dostavljenih zamotuljaka, utvrdjeno je da se u
istima nalazi diacetilmorfin – heroin, supstanca koja djeluje na cetntralni
nervni sistem i izaziva stanje zavisnosti, dok je za samoljepljivu foliju sa
tragovima praškaste materije svijetlobraon boje utvrdjeno da sadrži
paracetamol i kofein, supstance koje se ne nalaze na listi opojnih droga.  
Iz medicinske dokumentacije na ime M. N. i nalaza i mišljenja sudskog vještaka
neuropsihijatra da M. S., koji nalaz je dat na osnovu pomenute medicinske
dokumentacije i neposrednog pregleda optuženog, te spisa predmeta, utvrdjeno
je da optuženi M. N. ne boluje od trajnog duševnog oboljenja, ne radi se o
osobi zaostalog duševnog razvoja i ne pokazuje simptome težeg duševnog
poremećaja, te da ispunjava standarde toksikomanske zavisnosti o heroinu, na
što upućuje priložena medicinska dokumentacija u kojoj su konstatovani svi
simptomi koji karakterišu kontinuirano uzimanje heroina, kao što su pojačana
žudnja za uzimanjem heroina, prisustvo apstinencijalnih kriza i gubitak
kontrole. Obzirom da se radi o osobi koja je zavisna od psihoaktivnih
supstanci – heroinu, vještak je predložio mjeru bezbjednosti obaveznog
liječenja od narkomanije koja se u konkretnom slučaju može provesti povremenim
kontrolama u Centru za mentalno zdravlje Doma zdravlja u Podgorici.  
Iz izvoda iz kaznene evidencije na ime optuženog Uprave policije PJ Podgorica
od 05.08.2011. godine, utvrdjeno je da optuženi M. N. nije osudjivan.  
Cijeneći navode optužbe, odbranu optuženog, provedene dokaze i utvrđeno
činjenično stanje sud nalazi da je optuženi izvršio krivična djela koja mu se
stavljaju na teret, na način, u vrijeme, i na mjestu, kako je to precizirano
izrekom presude.  
Naime, optuženi ne spori da je dana 08.02.2011. godine, u Podgorici, u blizini
stadiona “Kom” imao kod sebe devet paketića heroina, koje je odbacio na
obližnju livadu kroz prozor suvozača vozila marke “Pasat” reg.oznaka PG …, u
kojem se nalazio zajedno sa svjedocima  M. D., J. A. i J. M., neposredno prije
nailaska ovlašćenih policijskih službenika Uprave policije PJ Podgorica, a što
je potvrđeno izjavama naprijed navedenih svjedoka, koji su saglasno izjavili
da se nalazili u pomenutom vozilu sa optuženenim M. , koje vozilo je bilo
parkirano u blizini stadiona “Kom”, kada su naišli službenici policije, koji
su sa desne strane vozila,  pronašli heroin, a što u cjelosti potvrđuju i
svjedoci-policajci M. M. i Ž. B.,  koji navode da su 08.02.2011, u večernjim
časovima, patrolirali službenim vozilom po reonu Zlatica, da bi pored pomoćnog
stadiona Kom, u blizini jednog šuM., primjetili jedno parkirano vozilo u kojem
su bila četiri lica i pored kojeg vozila su pronašli devet zamotuljaka u
kojima se nalazila praškasta materija svijetlobraon boje, što je konstatovano
i u službenoj zabilješci Uprave policije PJ Podgorica – Ekspozitura za JRM
Ku.br.140/11 od 10.02.2011. godine i prikazano u fotodokumentaciji br.
17-28-244-294/429 od 15.02.2011. godine u kojoj se vidi izgled zamotuljaka
koji su pronadjeni kritičnom prilikom, kao i izgled vozila pored kojeg su
pronadjeni, dok je iz potvrde o privremeno oduzetim predmetima Uprave policije
PJ Podgorica KU.br.140/11 od 08.02.2011. godine utvrdjeno, da je od optuženog
M. N., privremeno oduzet jedan veći zamotuljak od celofana cigareta u kojem se
nalazilo devet ručno pravljenih zamotuljaka od PVC kese žute boje.  
Iz izvještaja o vještačenju Forenzičkog centra Danilovgrad br. 540/11,
utvrdjeno je da je na vještačenje dostavljen ručno pravljeni zamotuljak, koji
su ovlašćeni policijski službenici pronašli pored vozila u kojem se nalazio
optuženi, i u kojem je bilo devet ručno pravljenih zamotuljaka sa praškastom
materijom svijetlo-braon boje neto mase  0,17 grama, 0,16 grama, 0,17 grama,
0,17 grama, 0,16 grama, 0,16 grama, 0,17 grama, 0,15 grama i 0,15 grama, a
nakon hemijske analize dostavljenih uzoraka utvrdjeno je da svi sadrže
diacetilmorfin – heroin.  
Da je optuženi M. N., opojnu drogu heroin, koja je kritične večeri oduzeta od
njega, držao radi dalje prodaje, nesumnjivo proizilazi iz načina pakovanja
iste, koja se ogleda u tome da je heroin bio zapakovan u devet manjih
zamotuljaka, koje je optuženi imao kod sebe na javnom mjestu, da se u istima
nalazila skoro identična količina heroina koja se kretala od 0,15 do 0,17
grama po pakovanju, te iz ponašanja optuženog prilikom nailaska policijskih
službenika, kada heroin odbacuje od sebe, a posebno iz činjenice da je
optuženi M. N. i ranije bio poznat kao prodavac ove opojne droge, što je
utvrdjeno iz iskaza svjedoka M. D., datog na zapisniku Ki.br.20/11 od
22.02.2011. godine, koji je izjavio da mu je poznato da optuženi prodaje
heroin, a nakon toga na jasan i precizan način detaljno opisao kako se prodaja
obavljala, objašnjavajući da mu je optuženi, sa kojim je bio u društvu po
čitav dan, pričao koliko je heronina “završio”, koliko mu je heroina ostalo, a
koliko je zaradio, govoreći mu da heroin pakuje u male paketiće radi prodaje,
a i sam je bio prisutan više puta, kada bi optuženog neko pozvao putem
telefona, nakon čega bi to lice došlo, a M. mu nešto dao, a sa sigurnošću zna
da se radi o heroinu, jer bi prije primopredaje, M. iz džepa izvadio
zamotuljke sa heronom – kvotere, brojao ih pred njim i odvajao paketiće koje
je trebao da preda licu koje bi ga pozvalo, a i sam M. nije krio od njega da
prodaje heroin jer mu je to i sam rekao.  
U ovom dijelu, svjedok M. je na glavnom pretersu, izmijenio svoju izjavu pa je
naveo da nije tačno da je M. prodavao heroin, ali da ne zna šta mu je bilo, pa
je istražnom sudiji to rekao, objašnjavajući da kada je davao izjavu u
prethodnom postupku, imao je osjećao kao da se njemu sudi, jer je već
odgovarao za isto krivično djelo i da uglavnom ne zna šta je pričao istražnom
sudiji, u kojem dijelu sud nije prihvatio iskaz ovog svjedoka, imajući u vidu
da je tokom saslušanja kod istražnog sudije, detaljno opisao način na koji je
optuženi prodavao opojnu drogu heroin, a koje činjenice mogu biti poznate samo
licu u čijem prisustvu je ova radnja obavljana. Osim toga sa optuženim M.em se
svakodnevno družio i isti mu je,  po sopstvenom kazivanju, više puta davao
heroin bez naknade, obzirom da je i sam zavisnik, pa svjedok M. nije imao
nikakvog razloga da lažno tereti optuženog M. za prodaju opojne droge heroin,
naprotiv bilo za očekivati da će prikriti ove činjenice. Mijenjajući izjavu u
ovom dijelu, evidentno je da je svjedok, a imajući u vidu odbranu optuženog
koji je negirao izvršenje ovog krivičnog djela, na ovaj način htio da mu
pomogne, i pri tome dao neuvjerljive i nelogične razloge zbog čega je
promijenio svoju izjavu, navodeći da ne zna šta mu je bilo kada je istražnom
sudiji izjavio da je optuženi M. prodavao heroin. Naprotiv ovaj svjedok koji
je ranije odgovarao zbog istog krivičnog djela, kako je to sam naveo, je dobro
znao o čemu svjedoči i da sa svojom izjavom tereti optuženog, ali je kao
svjedok iskreno ispričao sve što mu je bilo poznato, saopštavajući istražnom
sudiji mnoštvo činjenica i podataka.  
Postupajući na naprijed opisan način, optuženi je bio svjestan, što i ne
spori, da se u paketićima koje je imao kod sebe nalazi heroin, supstanca
proglašena za opojnu drogu Rješenjem o utvrdjivanju opojnih droga (Službeni
list SRJ br. 44/02), koju drogu je kod sebe držao radi dalje prodaje, i pri
tome znao i bio svjestan da za prodaju nema ovlašćenja, a na to upućuje
ponašanje optuženog nakon nailaska policijskih službenika, kada heroin
odbacuje od sebe, postupajući suprotno Zakonu o proizvodnji i prometu opojnih
droga, kojim je regulisano kada su proizvodnja, prerada i promet ove supstance
dozvoljeni i ko ih može vršiti, ali je to i htio, postupajući u konkretnom
slučaju sa direktnim umišljajem, pa su se u njegovim radnjama ostvarili svi
bitni elementi bića krivičnog djela nevolašćena proizvodnja, držanje i
stavljanje u promet opojnih droga iz čl. 300 st.1 KZ-a, za koje djelo ga je
sud oglasio krivim i krivično odgovornim.  
Optuženi je negirao izvršenje ovog krivičnog djela, navodeći da je heroin
nabavio za sopstvene potrebe, jer je zavisnik od opojne droge heroin dvije i
po godine. Nije sporno da je optuženi zavisnik od opojne droge heroin, kako
to konstatovano u nalazu i mišljenju  sudskog vještaka neuropsihijatra dr. M.
S., iz kojeg je utvrdjeno da je optuženi osoba zavisna od psihoaktivnih
supstanci – heroinu, medjutim i pored ove činjenice, odbrana optuženog da je
predmetni heroin nabavio za sopstvene potrebe, opovrgnuta je provedenim
dokazima, kako je to naprijed objašnjeno, posebno izjavom svjedoka M. D. sa
zapisnika Ki.br. 20/11 od 22.02.2011. godine. Osim toga nije rijedak slučaj u
sudskoj praksi, da  upravo zavisnici od opojnih droga, prodajom iste, na ovaj
način sebi obezbedjuju drogu ili sredstva za njenu  kupovinu, pa imajući u
vidu da optuženi, kako to proizilazi iz njegove odbrane, dnevno koristi 2-3
paketića heroina, da jedan paketić plaćao 10 eura, da nema stalnog zaposlenja
već radi za dnevnicu i to kada ima posla, zarađujući od  15 do 50 eura,
očigledno je da sebi svakodnevno nije mogao da obezbijedi naprijed navedenu
količinu heroina, te da je na ovaj način dopunjavao sredstva za nabavku istog.  
Optuženi je priznao izvršenje krivičnog djela omogućavanje uživanja opojnih
droga iz čl. 301 st.2 u vezi st. 1 KZ-a, objašnjavajući da se dana 08.02.2011.
godine u Podgorici, sa M. D.om i J. A., sastao u dvorištu osnovne škole “dr.
Dragiša Ivanović” na Zlatici, gdje je iz džepa izvadio dva zamotuljka heroina,
i dao  po paketić M.u i J.u, koji su ga tu na licu mjesta konzumirali,
ušmrkavajući ga na nos putem cjevčica napravljenih od papira, a što je
potvrdjeno iskazom svjedoka J. Aleksandra koji je naveo da se sa optuženim i
M. D.,  sastao u dvorištu osnovne škole “dr. Dragiša Ivanović”, gdje su
zajedno uživali heroin, iskazom svjedoka M. D., kako u istražnom postupku tako
i na glavnom pretresu, koji je naveo da se kritične večeri zajedno sa J. A.
nalazio u dvorištu osnovne škole “ dr. Dragiša Ivanović” na Zlatici, kada je
došao optuženi, izvadio iz džepa dva zamotuljka heroina, od njega napravio tri
crte, a koji heroin su putem cjevčica od papira ušmrknuli na nos, te izjavom
svjedoka J. M., koji je optuženog i svjedoke M. i J., zatekao u dvorištu
pomenute osnovne škole.  
Istina, optuženi M. N. je, pored ostalog, u svojoj odbrani datoj u prethodnom
postupku potvrdio  i navode naprijed navedenih svjedoka, i u dijelu da je on
napravio tri linije heroina, koji su njih trojica konzumirali ušmrkavanjem
putem cjevčice od papira, da bi na glavnom pretresu naveo da su samo A. i D.
konzumirali heroin koji im je dao, te da on isti nije konzumirao, što sud nije
prihvatio, imajući u vidu saglasne izjave svjedoka J. Aleksandra i M. D., a
što ranije, u prethodnom postupku, ni sam optuženi nije negirao. Međutim na
radnju izvršenja krivičnog djela omogućavanje uživanja opojnih droga iz čl.
301 st. 2 u vezi st.1 KZ-a je bez uticaja, da li je lice koje je dalo opojnu
drogu na uživanje, i samo konzumiralo istu, tako da u ovom dijelu izmjena
odbrane optuženog nema nikakvog značaja ni u odnosu na pravnu kvalifikaciju,
a ni na činjenicu da se njegova odbrana može smatrati priznanjem.  
Da je supstanca koju je optuženi radi uživanja dao svjedocima J. A. i M. D.,
opojna droga heroin, utvrdjeno je iz izvještaja o vještačenju  Forenzičkog
centra Danilovgrad broj 540/11 a i sami svjedoci su izjavili da je supstanca
koju su kritičnom prilikom konzumirali heroin, što su objektivno mogli i da
potvrde jer se radi o zavisnicima ove opojne droge koji zasigurno znaju
razliku izmedju heroina i evenutalno neke druge supstance.  
Postupajući na naprijed opisan način, optuženi je bio svjestan da je supstanca
koju je dao svjedocima J. A. i M. D.  heroin, koji je proglašen za opojnu
drogu Rješenjem o utvrdjivanju opojnih droga (Službeni list SRJ br. 44/02), da
im ovu opojnu drogu daje kako bi je isti konzumirali-uživali, što optuženi ne
spori navodeći da ga je upravo svjedok J. Aleksndar putem telefona pozvao
tražeći da mu donese malo heroina jer je bio “u krizi”, i pri tome znao i bio
svjestan da mjesto gdje naprijed navedenim svjedocima daje opojnu drogu kako
bi je isti uživali, jeste dvorište osnovne škole “dr. Dragiša Ivanović”, znači
u neposrednoj blizini ove vaspitno-obrazovne ustanove, ali je to i htio,
postupajući u konkretnom slučaju sa direktnim umišljajem, čime su se u
njegovim radnjama stekli svi bitni elementi krivičnog djela omogućavanja
uživanja opojnih droga iz čl. 301 st. 2 u vezi st.1 KZ, za koje djelo ga je
sud oglasio krivim i krivično odgovornim.  
Odlučujući o visini kazne  koju će izreći optuženom, sud je cijenio sve
okolnosti koje utiču da ista bude manja ili veća, pa kako otežavajućih
okolnosti nije bilo, kao olakšavajuće okolnosti na strani optuženog je
cijenio: da se radi o manjoj količini heroina, ukupno 1,46 grama, da je
optuženi ranije neosudjivan, lične prilike optuženog, koje se ogledaju u tome
da se radi o relativno mladom čovjeku kji je zaposlen kao radnik  u preduzeću
“Ž. B. “ u Podgorici, gdje ostvaruje povremenu zaradu kojom se izdržava, a
kada je u pitanju krivično djelo iz čl. 301 st. 2 u vezi st.1 KZ-a i priznanje
djela, pobude zbog kojih je krivično djelo učinjeno, a koje se ogleda u tome
da je i kao drug i kao zavisnik od opojne droge heroin, htio da pomogne J. A.
koji je bio u apstinencijalnoj krizi i koji ga je molio da mu donese heroin, a
koje okolnosti sud smatra naročito olakšavajućim, pa je za krivična djela koja
mu se stavljaju na teret izrekao kazne ispod granice propisane zakonom, te
primjenom odredbe čl. 48 st.1 KZ-a, prethodno utvrdio za krivično djelo
neovlašćena proizvodnja, držanje i stavljanje u promet opojnih droga iz čl.
300 st.1 KZ-a kaznu zatvora u trajanju od deset mjeseci, za krivično djelo
omogućavanje uživanja opojnih droga iz čl. 301 st.2 u vezi st.1 KZ-a kaznu
zatvora u trajanju od deset mjeseci, da bi ga primjenom odredbe čl. 48 st.2.
t.2 KZ-a osudio na jedinstvenu kaznu zatvora od jedne godine i šest mjeseci,
nalazeći da je tako izrečena kazna u svemu srazmjena težini izvršenih
krivičnih djela i stepenu krivice optuženog i predstavlja onu mjeru koja je
neophodno potrebna za postizanje svrhe kažnjavanja propisane čl. 32 KZ-a, a u
okviru opšte svrhe izricanja krivičnih sankcija iz čl. 4 st. 2 KZ-a, odnosno
da će se sa istom uticati na optuženog, ali i na druge, da ubuduće ne čini
krivična djela.  
U izrečenu kaznu zatvora, optuženom će se  uračunati i vrijeme provedeno u
pritvoru od 08.02.2011. godine do 08.04.2011 godine, a shodno odredbi čl. 51
KZ-a.  
Na osnovu čl. 300 st. 7 , čl. 301 st. 3 , a u vezi čl. 75 KZ-a, od optuženog
je oduzeto 1,46 grama opojne droge heroin, koja se ima uništiti nakon
pravosnažnosti presude, a za koje predmete zakon predvidja obavezno
oduzimanje.  
Odluka o troškovima donijeta je shodno odredbi čl. 226 i 229 ZKP-a, a isti se
odnose na troškove i nagradu braniocu po službenoj dužnosti advokata R. Z. u
predkrivičnom postupku u iznosu od 300 €, troškove i nagradu braniocu po
službenoj dužnosti advokatu Š. M., u prethodnom postupku u iznosu od 450 €,
troškove i nagradu branioca po službenoj dužnosti, advokata K. D., u krivičnom
postupku, u iznosu od 1.125,00 € i nagradu za izvršeno vještačenje po vještaku
neuropsihijatru dr. M. S. u iznosu od 99,00 €, što ukupno iznosi 1.974,00 €,
dok je paušal odredjen imajući u vidu složenost i dužinu trajanja postupka,
kao i imovinske prilike optuženog, što je sve dužan uplatiti u roku od 15 dana
po pravosnažnosti presude, pod prijetnjom prinudnog izvršenja.  
Sud je cijenio i ostale provedene dokaze, ali je našao da su bez uticaja na
drugačiju odluku suda.  
Na osnovu izloženog, a shodno odredbi čl. 374 ZKP-a odlučeno kao u izreci
presude.  
VIŠI SUD U PODGORICI
Dana, 27.01.2012. godine
                                                                                                                       S U D I J A  
                                                                                                                Vesna Moštrokol, s.r.

PRAVNA POUKA:Protiv ove presude dozvoljena je žalba Apelacionom sudu Crne Gore
u roku od 15 dana od dana prijema pismenog otpravka iste, a preko ovog suda.  
Tačnost otpravka ovjerava
namještenik suda  
Anka Raković  