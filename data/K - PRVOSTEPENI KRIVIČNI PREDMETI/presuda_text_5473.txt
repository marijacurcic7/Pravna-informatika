K.br.212/2011  
U IME CRNE GORE
VIŠI SUD U PODGORICI, kao prvostepeni krivični, sudija Branka Bošković, kao
sudija pojedinac, uz učešće Biljane Rakočević kao zapisničara, u krivičnom
predmetu protiv optuženih L. B., iz N., koga brani D. M., advokat iz Nikšića,
i K. S., iz N., koga brani L. Š., advokat iz Nikšića, zbog krivičnog djela
neovlašćena proizvodnja, držanje i stavljanje u promet opojnih droga iz člana
300 stav 1 Krivičnog zakonika, odlučujući po optužnici Višeg državnog
tužilaštva iz Podgorice Kt.br.149/11-2 od 07.11.2011.godine, koju je na
glavnom pretresu zastupala Olivera Ražnatović, zamjenik VDT-a u Podgorici,
nakon održanog javnog glavnog pretresa, dana 22/12/2011.godine, u prisustvu
zastupnika optužbe, optuženog i branioca, donio je, a dana 23/12/2011.godine
javno objavio  
PRESUDU
Optuženi:  
L.  B., rođen …., državljanin Crne Gore, završio zanat, nezaposlen, oženjen,
otac dvoje djece, lošeg imovnog stanja, osuđivan, kaznu izdržao, u pritvoru od
24/09/2011.godine do 23/12/2011.godine,  
K R I V   JE
Zato što je:  
Dana 24.09.2011.godine na području Opštine Nikšić, na putu koji vodi od
Nikšića prema Trebinju, radi prodaje neovlašćeno prenosio 15.465 grama opojne
droge marihuane – supstance proglašene za opojnu drogu Rješenjem o
utvrdjivanju opojnih droga (“Sl.list SRJ” br. 44/02), na način što je navedenu
opojnu drogu, upakovanu u 11 pakovanja od plastične kese i to u pet većih
ručno pravljenih zamotuljaka ukupne težine 10.125 grama, pet manjih ručno
pravljenih zamotuljaka ukupne težine 4.520 grama i jedan ručno pravljeni
zamotuljak težine 820 grama, neovlašćeno prenosio u svom putničkom motornom
vozilu marke “Audi” reg.oznake PG …., za novčanu nadoknadu od 1.000 €, a koja
opojna droga je bila namijenjena daljoj prodaji, od koje opojne droge su istog
dana prilikom kontrole navedenog vozila u mjestu Vilusi, ovlašćeni policijski
službenici Uprave policije – Područne jedinice Nikšić  pronašli tri pakovanja
u prtljažniku vozila, dok su dana 25.09.2011.godine ovlašćeni policijski
službenici Uprave policije – Područne jedinice Nikšić pretresom navedenog
vozila pronašli još osam pakovanja navedene opojne droge, sakrivene u posebno
napravljenom bunkeru u rezervoaru vozila  
-čime je izvršio krivično djelo neovlašćena proizvodnja, držanje i stavljanje u promet opojnih droga iz čl. 300 st.1 Krivičnog zakonika.  
Pa je Sud primjenom naprijed navedenog zakonskog propisa i propisa iz čl. 2,
4, 5, 15, 32, 36 , 42  i 51 Krivičnog zakonika, te čl. 226, 227 i 229  ZKP-a,  
O S  U D J U J E
Na kaznu zatvora u trajanju od 2 (dvije) godine, u koju kaznu mu se uračunava
vrijeme provedeno u pritvoru od 24/09/2011 godine do  23/12/2011 godine.  
Dužan je optuženi da na ime troškova krivičnog postupka uplati ovom Sudu iznos
od 50,00  eura, u roku od  15 dana, po pravosnažnosti  presude pod prijetnjom
prinudnog izvršenja.  
II  
Na osnovu čl. 300 st.7 i čl. 75 Krivičnog zakonika, prema optuženom L.
Batriću, sa podacima kao u st. I izreke presude, i z r i č e   s e  
MJERA BEZBJEDNOSTI
ODUZIMA se od optuženog  15. 456 grama marihuane, kao predmet izvršenja
krivicnog djela, koja droga se ima uništiti nakon pravosnažnosti presude.  
III  
Prema optuženom:  
K. S., državljanin Crne Gore, završio osnovnu školu, automehaničar, oženjen,
otac troje djece, srednjeg imovnog stanja, u pritvoru od 24/09/2011.godine do
23/12/2011.godine  
Na osnovu čl. 372 st. ZKP-a,  
OPTUŽBA SE ODBIJA
Kojom je predstavljeno da je :  
U isto vrijeme, na istom mjestu kao u stavu I izreke presude, neovlašćeno
držao i  neovlašćeno prenosio 15.465 grama opojne droge marihuana – supstance
proglašene Rješenjem o utvrdjivanju opojnih droga Sl.list SRJ br. 44/02), na
način kao u stavu I izreke presude, upakovanu bliže opisane stavom I izreke
presude od koje opojne droge su istog dana prilikom kontrole navedenog vozila
u mjestu Vilusi, ovlašćeni policijski službenici Uprave policije – Područne
jedinice Nikšić  pronašli tri pakovanja u prtljažniku vozila, dok su dana
25.09.2011.godine ovlašćeni policijski službenici Uprave policije – Područne
jedinice Nikšić pretresom navedenog vozila pronašli još osam pakovanja
navedene opojne droge, sakrivene u posebno napravljenom bunkeru u rezervoaru
vozila  
-čime bi izvršio krivično djelo - neovlašćena proizvodnja, držanje i stavljanje u promet opojnih droga iz čl. 300 st. 1 Krivičnog zakonika  
Troškovi krivičnog postupka u odbijajućem dijelu presude padaju na teret
budžetskih sredstava Suda - čl. 230 stav 1 ZKP-a.  
O b r a z l o ž e nj e
Optužnicom Višeg državnog tužilaštva u Podgorici Kt.br.149/11-2 od
07/11/2011.godine, optuženima L. B. i K. S. stavljeno je na teret izvršenje
krivičnog djela - neovlašćena proizvodnja, držanje i stavljenje u promet
opojnih droga iz člana 300 stav 1 Krivičnog zakonika. Zastupnik optužbe je, u
završnoj riječi, precizirao činjenični opis optužnice, kao u stavu I izreke
presude, predlažući Sudu da optuženog L. B. oglasi krivim i osudi po zakonu,
dok je u odnosu na optuženog K. S., odustao od krivičnog gonjenja.  
Optuženi L. B. u toku istrage nije iznosio svoju odbranu, dok je na glavnom
pretresu naveo da je kriv i da je tačno da je kritičnom prilikom u svom vozilu
imao navedenu količinu opojne droge. Naime, prethodno je upoznao jednog
čovjeka iz Bosne, koji mu je predložio da prenese opojnu drogu iz Nikšića do
Bileće, a za koju uslugu bi mu platio 1.000 eura. Pristao je na to, pa je dao
svoje vozilo ovom čovjeku, koji mu je, kada je vratio isto, objasnio da nije
bilo mjesta da čitavu količinu opojne droge stavi na jedno mjesto, pa je jedan
dio stavio kod rezervoara, a drugi u jednoj torbi. Nakon preuzimanja vozila
otišao je do sela između Nikšića i Vilusa gdje je bio K. S., rekao mu da ide
poslovno do Bileće, i pitao ga hoće li sa njim da mu pravi društvo. S. je
pristao, a kako je put bio loš, zamolio ga je da upravlja vozilom, što je S.
prihvatio bez ikakvih problema. U mjestu Vilusi ih je zaustavila policija, i u
gepeku vozila pronašla drogu, i tek tada je K. saznao da Lalovi nije išao na
poslovni put, već je prenosio drogu, dok su sjutradan, oko 05,00 časova,
ovlašćeni službenici policije su pretresom vozila pronašli i  preostalu drogu.  
U završnoj riječi, optuženi je lično i preko branioca, predložio da Sud
prilikom odmjeravanja kazne, kao olakšavajuće okolnosti cijeni jasno i potpuno
priznanje, iskreno kajanje, te porodične prilike, i izrekne mu što blažu
kaznu.  
Optuženi K. S. u toku istrage nije iznosio odbranu, dok je na glavnom izjavio
da nije kriv i da nema nikakve veze sa predmetnim događajem. Navedenog dana je
bio na imanju sa porodicom, gdje je pripremao teren za izgradnju vikendice. Ne
može se tačno sjetiti, ali misli da ga je toga jutra dva-tri puta zvao kum L.
B. da ga pita hoće li da ide sa njim u Bosnu. Rekao mu je da ima posla i da ne
može, međutim, na kraju je pristao jer je L. bio uporan, pa su krenuli negdje
oko 18 – 18,30 časova. Kako u tom pravcu postoji jedna dionica puta koja je u
lošem stanju, a s obzirom na to da se radi o mjestu koje odlično poznaje,
predložio je L. da on upravlja vozilom, na šta je L. vrlo rado pristao. Tek
kasnije mu je L. B. rekao da idu u jedno mjesto u Bileći, gdje treba da
preuzme neki novac, pa je bio u šoku kada je, u policijskom vozilu, kada su
lišeni slobode, saznao da je prenosio drogu. Nije mu bilo čudno što ga je
pozvao da ide sa njim, jer su se dobro poznavali, pa smatra da mu je bilo milo
da mu pravi društvo na tom putu, i za isto mu nije obećao nikakvu nadoknadu.  
Sud je u dokaznom postupku na glavnom pretresu proveo sledeće dokaze: pročitao
službenu zabilješku Uprave policije – Područna jedinica Nikšić – Ekspoziture
kriminalističke policije - Filijale za borbu protiv droge i krijumčarenja
Ku.br.552 od 24/09/2011.godine; zapisnik Uprave policije – Područna jedinica
Nikšić Ku.br.552 od 24/09/2011.godine o pretresanju vozila marke “Audi”
reg.oznake …, vlasništvo optuženog L. B.; zapisnik Uprave policije – Područna
jedinica Nikšić Ku.br.552 od 25/09/2011.godine o pretresanju vozila marke
“Audi” reg.oznake …, vlasništvo optuženog L. B.; potvrdu Uprave policije –
Područna jedinica Nikšić Ku.br.552 od 24/09/2011.godine o privremenom
oduzimanju predmeta od optuženog K. S.; potvrdu Uprave policije – Područna
jedinica Nikšić Ku.br.552 od 24/09/2011.godine o privremenom oduzimanju
predmeta od optuženog L. B.; potvrdu Uprave policije – Područna jedinica
Nikšić Ku.br.552 od 25/09/2011.godine o privremenom oduzimanju predmeta od
optuženog L. B.; izvještaj o vještačenju – Forenzički centar Danilovgrad broj
4184/11; izvod iz kaznene evidencije Uprave policije – Područna jedinica
Nikšić br.2156 od 13/10/2011.godine na ime optuženih L. B. i K. S.; izvršio
uvid u fotodokumentaciju koja čini sastavni dio izvještaja o vještačenju
Forenzički centar Danilovgrad broj 4184/11; fotodokumentaciju Uprave policije
– Područne jedinice Nikšić broj 728/11 od 24/09/2011.godine; fotodokumentaciju
Uprave policije – Područne jedinice Nikšić broj 728-1/11 od 25/09/2011.godine.  
Iz službene zabilješke Uprave policije – Područna jedinica Nikšić –
Ekspoziture kriminalističke policije - Filijale za borbu protiv droge i
krijumčarenja Ku.br.552 od 24/09/2011.godine i zapisnika Uprave policije –
Područna jedinica Nikšić Ku.br.552 od 24/09/2011.godine o pretresanju vozila
marke “Audi” reg.oznake …., vlasništvo optuženog L. B. proizilazi da su
ovlašćeni službenici policije dana 24/09/2011.godine oko 20.30 časova
zaustavili PMV marke “Audi”, reg.oznaka …, kojim je upravljao K. S., dok se na
mjestu suvozača nalazio L. B.. Vizuelnim pregledom vozila pronađeni su sledeći
predmeti: mobilni telefon marke “Samsug” B 5702, IMEI br.3555757032937274,
3557580329372 sa SIM karticom M:TEL sa brojem 068 647 … i SIM karticom Telenor
sa brojem 069 420 …; tri nosača SIM kartice  Telenor za broj 069 420 … MTS za
broj 065 549 …, M -TEL za broj 068 647 …; SIM kartica Telenor sa brojem 069
768 …; SIM kartica MT:S sa brojem 065 549 …; SIM kartica M:TEL sa IMSI br.
89382030000011597747; SIM kartica GNANAN Telekom IMSI br. 8931090500000108769;
SIM kartica Telenor sa brojem 069 659 …; tri PVC pakovanja sa sadržajem suve
biljne materije zelene boje, koja je pronađena u prtljažniku vozila; PMV marke
“Audi-106”, sive boje, reg.oznaka …, vlasništvo L. B.; mobilni telefon marke
“Nokia 2700”, IMEI br. 352019044759946 sa SIM karticom Telenor sa brojem 069
672 …; mobilni telefon marke “Nokia” – 1280 bez SIM kartice. Prethodno
navedeno oduzeto je uz potvrde Uprave policije – Područna jedinica Nikšić
Ku.br.552 od 24/09/2011.godine o privremenom oduzimanju predmeta od optuženih
K. S. i L. B. i predstavljeno fotodokumentaciju Uprave policije – Područne
jedinice Nikšić broj 728/11 od 24/09/2011.godine .  
U zapisniku Uprave policije – Područna jedinica Nikšić Ku.br.552 od
25/09/2011.godine o pretresanju vozila marke “Audi” reg.oznake …, vlasništvo
optuženog L. B. i potvrdi Uprave policije – Područna jedinica Nikšić Ku.br.552
od 25/09/2011.godine o privremenom oduzimanju predmeta od optuženog L. B.,  se
konstatuje da su ovlašćeni službenici policije izvršili pretres vozila, kojom
prilikom su u posebno izgrađenoj pregradi u rezervoaru pronašli i oduzeli 8
(osam) PVC pakovanja različitog oblika i veličine sa sadržajem suve biljne
materije. Tom prilikom oduzet je i ključ od PMV marke “Audi” 100, reg.oznaka
…. Prethodno je predstavljeno fotodokumentacijom Uprave policije – Područne
jedinice Nikšić broj 728-1/11 od 25/09/2011.godine.  
Iz izvještaja o vještačenju – Forenzički centar Danilovgrad broj 4184/11, sa
fotodokumentacijom koja je sastavni dio izvještaja proizilazi da su na
vještačenje dostavljana 3 (tri) papirna džaka u kojima se nalazilo 5 (pet)
većih ručno pravljenih pakovanja od plastične kese, obmotanih plastičnom
folijom, sa sadržajem sasušene biljne materije zelene boje, karakerističnog
opojnog mirisa, ukupne neto mase m=10,125kg; 5 (pet) manjih ručno pravljenih
pakovanja od plastične kese, obmotanih plastičnom folijom, sa sadržajem
sasušene biljne materije zelene boje, karakerističnog opojnog mirisa, ukupne
neto mase m=4,520kg; 1 (jedno) ručno pravljeno pakovanje od plastične kese,
oblijepljeno providnom selotejp trakom, u kome se nalazi biljna materija
zelene boje, karakerističnog opojnog mirisa, neto mase m=0,820kg.
Odgovarajućom hemijskom analazom utvrđeno je da dostavljeni uzorci sadrže
psihoaktivnu komponentu tetrahidrokanabinol (THC) u koncentraciji iznad 0,3%.
Kanabis i THC utiču na centralni nervni sistem, izazivaju stanja zavisnosti i
nalaze se na listi opojnih droga.  
Iz izvoda iz kaznene evidencije Uprave policije – Područna jedinica Nikšić
br.2156 od 13/10/2011.godine na ime optuženih L. B. i K. S. utvrđeno je da je
optuženi L. B. osuđivan presudom Osnovnog suda u Nikšiću K.br.135/03 od
30/04/2003.godine zbog krivičnog djela iz čl.131 st.1 KZ na kaznu zatvora u
trajanju od 40 dana, uslovno na 1 godinu; presudom Osnovnog suda u Nikšiću
K.br.310/03 od 25/12/2003.godine zbog krivičnog djela iz čl.131 st.1 KZ na
novčanu kaznu u iznosu od 9.000 dinara (150 eura);  presudom Osnovnog suda u
Nikšiću K.br.287/03 od 20/02/2003.godine zbog krivičnog djela iz čl.131 st.1
KZ na novčanu kaznu u iznosu od 9.000 dinara; rješenjem Krivičnog vijeća
Osnovnog suda u Nikšiču Kv.br.73/08 od 29/04/2008.godine zbog krivičnog djela
iz čl.286 st.1 i čl.284 st.1 KZ, 105 dana zatvora. Kaznu izdržao od
21/02/2008. do 12/05/2008.godine, uz uslovni otpust; presudom Osnovnog suda u
Nikšiću  K.br.704/06 od 06/03/2008.godine zbog krivičnog djela iz čl.284 st.1
KZ, na kaznu zatvora u trajanju od 60 dana. Optuženi K. S. ranije nije
osuđivan.  
Na osnovu izložene činjenične građe, utvrđene sadržinom, u toku postupka,
provedenih dokaza, ovaj Sud je nesumnjivo zaključio da je optuženi L. B. dana
24.09.2011.godine na području Opštine Nikšić, na putu koji vodi od Nikšića
prema Trebinju, radi prodaje neovlašćeno prenosio 15.465 grama opojne droge
marihuane – supstance proglašene za opojnu drogu Rješenjem o utvrdjivanju
opojnih droga (“Sl.list SRJ” br. 44/02), na način što je navedenu opojnu
drogu, upakovanu u 11 pakovanja od plastične kese i to u pet većih ručno
pravljenih zamotuljaka ukupne težine 10.125 grama, pet manjih ručno pravljenih
zamotuljaka ukupne težine 4.520 grama i jedan ručno pravljeni zamotuljak
težine 820 grama, neovlašćeno prenosio u svom putničkom motornom vozilu marke
“Audi” reg.oznake …, za novčanu nadoknadu od 1.000 €, a koja opojna droga je
bila namijenjena daljoj prodaji, od koje opojne droge su istog dana prilikom
kontrole navedenog vozila u mjestu Vilusi, ovlašćeni policijski službenici
Uprave policije – Područne jedinice Nikšić  pronašli tri pakovanja u
prtljažniku vozila, dok su dana 25.09.2011.godine ovlašćeni policijski
službenici Uprave policije – Područne jedinice Nikšić pretresom navedenog
vozila pronašli još osam pakovanja navedene opojne droge, sakrivene u posebno
napravljenom bunkeru u rezervoaru vozila.  
Prednje činjenice Sud je utvrdio na osnovu priznanja optuženog koji je
detaljno objasnio predmetni događaj, navodeći da je upoznao jednog čovjeka iz
Bosne, koji mu je predložio da prenese opojnu drogu iz Nikšića do Bileće, a za
koju uslugu bi mu platio 1.000 eura. Pristao je na to, pa je sa optuženim K.
S. krenuo u pravcu Bileća, kada ih je u mjestu Vilusi zaustavila policija, i u
gepeku vozila pronašla drogu, za koju drogu K. je saznao tek tada. Isto tako,
ovlašćeni službenici policije su i sjutradan, oko 05,00 časova, izvršili
pretres vozila, kojom prilikom su pronašli i  preostalu drogu.  
Sud je priznanje optužanog, cijeneći isto kao dokaz, ocijenio kao jasno i
potpuno, a koje priznanje je potvrđeno pismenim dokazima,  i to: službenom
zabilješkom Uprave policije – Područna jedinica Nikšić – Ekspoziture
kriminalističke policije - Filijale za borbu protiv droge i krijumčarenja
Ku.br.552 od 24/09/2011.godine, zapisnikom Uprave policije – Područna jedinica
Nikšić Ku.br.552 od 24/09/2011.godine o pretresanju vozila marke “Audi”
reg.oznake …, vlasništvo optuženog L. B., potvrdama Uprave policije – Područna
jedinica Nikšić Ku.br.552 od 24/09/2011.godine o privremenom oduzimanju
predmeta od optuženog L. B., zapisnikom Uprave policije – Područna jedinica
Nikšić Ku.br.552 od 25/09/2011.godine o pretresanju vozila marke “Audi”
reg.oznake …., vlasništvo optuženog L. B., potvrdom Uprave policije – Područna
jedinica Nikšić Ku.br.552 od 25/09/2011.godine o privremenom oduzimanju. i
fotodokumentacijama Uprave policije – Područne jedinice Nikšić broj 728/11 od
24/09/2011.godine i 728-1/11 od 25/09/2011.godine.  
Količina opojne droge (15.465g. marihuana)  i način pakovanja (11 pakovanja od
plastične kese, i to: 5 većih ručno pravljenih zamotuljaka ukupne težine
10.125g, 5 manjih ručno pravljenih zamotuljaka ukupne težine 4.520g i jedan
ručno pravljeni zamotuljak težine 820 grama, te činjenica da je osam pakovanja
navedene opojne droge bilo sakriveno u posebno napravljenom bunkeru u
rezervoaru vozila, upućuje Sud na zaključak da je optuženi navedenu opojnu
drogu radi prodaje neovlašćeno prenosio.  
Iz izvještaja o vještačenju – Forenzički centar Danilovgrad broj 4184/11, sa
fotodokumentacijom koja je sastavni dio izvještaja, Sud je utvrdio da je u
pitanju opojna droga marihuana, kao i količinu iste, a koji izvještaj je
prihvatio kao jasan, objektivan i dat u skladu sa pravilima struke i nauke.  
Prema naprijed utvrđenom, u radnjama optuženog L. B. stekli su se svi bitni
elementi bića krivičnog djela neovlašćena proizvodnja, držanje i stavljanjenje
u promet opojnih droga iz člana 300 stav 1 Krivičnog zakonika.  
Sud je cijenio psihički odnos prema izvršenom krivičnom djelom, pa nalazi da
je optuženi predmetno krivično djelo izvršio sa direktnim umišljajem. Okolnost
da je postupao neovlašćeno, da je djelo protivpravno, što predstavlja bitna
obilježja ovog krivičnog djela, je po ocjeni ovog Suda, optuženom sigurno bila
poznata, jer je bio svjestan da nema ovlašćenja da prenosi radi prodaje, što
je optuženi činio. Znači, kod optuženog je postojala svijest o svim
obilježjima predmetnog krivičnog djela i htjenja njegovog izvršenja, što ga
čini krivičnopravno odgovornim.  
Krivično djelo za koje je optuženi oglašen krivim je krivično djelo sa
blanketnom dispozicijom. Zakonom o proizvodnji i prometu opojnih droga
("Službeni list SRJ" br.45/96 i 37/2) propisano je da se proizvodnja i promet
opojnih droga može vršiti samo za medicinske, veterinarske, nastavne,
labaratorijske i naučne svrhe, na osnovu odobrenja nadležnog organa. Rješenjem
o utvrđivanju opojnih droga („Sl. List SRJ„ br. 44/02 od 16.08.2002.)
propisano je da canabis-marihuana proglašena za opojnu drogu i nalazi se na
spisku opojnih droga.  
Prilikom odlučivanja o vrsti i visini kazne za izvršeno krivično djelo, Sud je
uzeo u obzir sve okolnosti koje u smislu člana 42 Krivičnog zakonika utiču da
kazna bude manja ili veća, pa je kao olakšavajuću okolnost cijenio porodične
prilike (oženjen, otac dvoje djece) i priznanje optuženog, te činjenica da je
u pitanju tzv.laka droga, dok otežavajućih okolnosti nije bilo, pa mu je
izrekao kaznu zatvora u trajanju od 2 (dvije) godine. Po nalaženju ovog Suda,
izrečenom kaznom će se u okviru opšte svrhe izricanja i propisivanja krivičnih
sankcija, u smislu člana 4 Krivičnog zakonika, postići svrha kažnjavanja iz
člana 32 Krivičnog zakonika, te da je izrečena kazna adekvatna konkretnoj
opanosti djela i optuženog kao izvršioca, koja će uticati da optuženi ubuduće
ne vrši ovakva ili sliča krivična djela,  a istovremeno će uticati i na druge
da ne vrše krivična djela, odnosno da će se ostvariti svrha specijalne i
generalne prevencije. Prilikom odmjeravanja kazne, Sud je imao u vidu i
činjenicu da je optuženi ranije više puta osuđivan, ali ne za istovrsno
krivično djelo, pa je to cijenio u sklopu ličnosti optuženog.  
Na osnovu čl.300.st.7 i čl. 75. Krivičnog zakonika trajno se od optuženog
oduzima 15.456 grama marihuane, kao predmet izvršenja krivičnog djela, koja
droga se ima uništiti nakon pravosnažnosti presude.  
Na osnovu člana 51 Krivičnog zakonika optuženom se u izrečenu kaznu uračunava
vrijeme provedeno u pritvoru od 24/09/2011. godine do 23/12/2011. godine.  
Odluka o troškovima krivičnog postupka temelji se na odredbi čl. 226, 227 i
229  ZKP-a, a isti se odnose na paušal u iznosu od 50,00 € (pedeset eura),
koji je određen srazmjerno dužini trajanja krivičnog postupka, složenosti
predmeta i imovnim prilikama optuženog.  
Na osnovu naprijed izloženog, a primjenom člana 374 Zakonika o krivičnom
postupku odlučeno je kao u izreci presude.  
Nasuprot prednjem, zastupnik optužbe je u završnoj riječi odustao od krivičnog
gonjenja protiv optuženog K. S. sa razloga što izvedenim dokazima na glavnom
pretresu nije dokazano da je izvršio krivično djelo stavljeno mu na teret.
Naime, optuženi negira izvšenje predmetnog krivičnog djela, navodeći da opojna
droga pronađena u vozilu optuženog L. B. nije njegova, da nije znao da
optuženi L. u svom vozilu prenosi drogu, da je za tu činjenicu saznao od
policije, te da je kritičnom prilikom samo pravio društvo optuženom L. B., a
da je tom dionicom puta upravljao njegovim vozilom samo zato što se radi o
lošem terenu koje on poznaje bolje od L. Ovakvi navodi odbrane nijesu
opovrgnuti nijednim izvedenim dokazam na glavnom pretresu, pa je, po mišljenju
optužbe, valjalo odustati od daljeg krivičnog gonjenja protiv ovog optuženog
za krivično djelo stavljeno mu na teret.  
Kako je zastupnik optužbe odustao od krivičnog gonjenja protiv optuženog K.
S., to je Sud na osnovu člana 372 st. 1 Zakonika o krivičnom postupku odlučio
kao u stavu III izreke presude.  
Shodno članu 230 st.1 ZKP-a troškovi krivičnog postupka u ovom dijelu padaju
na teret budžetskih sredstava Suda.  
Sa iznijetih razloga odlučeno je kao u izreci presude.  
VIŠI SUD U PODGORICI
DANA 23/12 /2011 godine  
ZAPISNIČAR
SUDIJA
Biljana Rakočević s.r
Branka Bošković s.r  
PRAVNA POUKA: Protiv ove presude dozvoljena
je žalba  u roku od 15 dana od dana prijema iste,
Apelacionom sudu u Podgorici, a preko ovog Suda.  