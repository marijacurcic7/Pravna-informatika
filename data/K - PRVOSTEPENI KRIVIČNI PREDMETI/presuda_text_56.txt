K.br.136/10 
U IME NARODA 
OSNOVNI SUD U KOLAŠINU kao prvostepeni krivični, sudija pojedinac Gorica
Vujisić   uz učešće zapisničara Slavke Bošković, u krivičnom predmetu protiv
okrivljenog R. B. zbog krivičnog djela samovlašće iz čl.384 st.1 Krivičnog
zakonika rješavajući po optužnom predlogu ODT Kolašin Kt.br.99/10 od
07.12.2010 godine, nakon održanog glavnog i javnog pretresa dana 28.02.2011
godine u prisustvu zastupnika optužbe Vojislava Grujića te okrivljenog i
svjedoka D. P., a dana 08.03.2011 godine donio je i javno obajvio  
P R E S U D U
Okrivljeni 
R. B.   od oca R. i majke O., rođene Đ., rođen 1958.godine u Prištini,
nastanjen u Kolašinu-Trg boraca državljanin CG, oženjen otac jednog djeteta,
srednjeg imovnog stanja  
K R I V    J E
Zato što je  
Dana 19.10.2010.godine u Kolašinu samovlasno pribavio pravo za koje smatra da
mu pripada na način što je neovlašćeno uselio u stan br.12 površine 58,36m² u
zgradi u ulici Toška i Jovana, koja je izgrađena za potrebe visokostručnog
kadra Doma zdravlja i time pribavio pravo korišćenje stana vlasništvo
oštećenog Republičkog fonda za zdravstveno osiguranje Crne Gore, pri tom
smatrajući da ima pravo da useli u stan iako za to nije imao odluku oštećenog
niti je zaposlen u Domu zdravlja u Kolašinu,  

čime je izvršio krivično djelo samovlašće iz čl.384 st.1 Krivičnog zakonika

Pa mu Sud primjenom citiranih zakonskih propisa, te odredbi 4, 5, 15, 36, 42,
52, 53 i 54. Krivičnog zakonika, kao i čl. 199, 202. i 364. Zakonika o
krivičnom postupku, izriče:  
USLOVNU OSUDU
Kojom mu utvrđuje kaznu zatvora u trajanju od 8 (osam) mjeseci  i istovremeno
određuje da se ona neće izvršiti ako okrivljeni za vrijeme od 2 (dvije) godine
po pravnosnažnosti presude ne učini novo krivično djelo.  
Dužan je okrivljeni da  plati troškove krivičnog postupka u iznosu od 30,00€ u
roku od 15 dana po pravnosnažnosti presude, pod prijetnjom prinudnog
izvršenja.  
Oštećeni Republički fond za zdravstveno osiguranje Crne Gore se radi
ostvarivanja imovinsko pravnog zahtjeva upućuje na parnični postupak.  
O b r a zl o ž e nj e
Optužnim predlogom ODT Kolašin Kt. br. 99/10, od 07.12.2010. godine,
okrivljenom R. B. stavljeno je na teret izvršenje krivičnog djela samovlašće
iz čl.384 st. 1. Krivičnog zakonika, pri kojem optužnom predlogu je njegov
zastupnik ostao u cjelosti do završetka glavnog pretresa, predlažući sudu da
okrivljenog oglasi krivim i osudi ga po zakonu.  
Okrivljeni B. R. je u svojoj odbrani u bitnom naveo da se sa suprugom prije 11
godina javio na oglas za popunu upražnjenih radnih mjesta dr-stomatolaoga koji
oglas je izdao Dom zdarvlja Kolašin i da je kao jedna od stavki oglasa zbog
koje se najviše i javio je ta da što je u oglasu bilo navedeno da je stan
obezbijeđen. Nakon prijema u stalni radni odnos on i njegova supruga su se
obraćali direktoru Doma zdravlja koji im je obećavao da će se riješiti
stambeno pitanje i da treba da se radi zgrada za kadar Doma zdravlja, a da u
međuvremenu iznajmi stan čiju zakpninu će plaćati Dom zdarvlja što je i
uradio. Međutim tako je bilo sve do prije tri godine kada je iz sistema javnog
zdravsta ukinuta stomatološka služba. Okrivljeni navodi da je sa suprugom,
mimo njihove volje, morao preći u privatnike tako da je morao da plaća
zakupninu ambulante koja se nalazi u sklopu Doma zdravlja i stan jer je u
međuvremenu Dom zdravlja prestao da plaća jednu polovinu zakupa koju je do
tada plaćao. Zbog nastale situacije finansijski više nije mogao da izdrži da
plaća i stan i ambulantu. Što se tiče ulaska u stan navodi da je osjetio
potrebu da sa porodicom uđe u bilo koji prazan stan, a sa razloga što su 6
stanova bili podijeljeni , a bojao se ako se podijele i 4 preostala stana
nikako neće dobiti stan. Navodi da mu je poznato da nije imao nikakvo
odobrenje ni usmeno ni pismeno da uđe u bilo koji stan, ali obzirom na
provedene godine staža u Domu zdravlja i obzirom na uslove oglasa zbog kojeg
se javio, smatrao je da može ući u jedan od stanova. Navodi da je uselio u
stan broj 12 jer je isti bio otključan i od tada tj od 17.10.2010.godine se sa
svojom porodicom nalazi u tom stanu.  
Sud je u dokaznom postupku saslušao svjedoka D. P., te pročitao rješenja RFZO
br.02-3997 od 09.12.2009, br.02-3995 od 09.12.2009, br.02-3994 od 09.12.2009,
br 02-3998 od 09.12.2009, br 02-996 od 09.12.2009 i br 02-3993 od 09.12.2009
te na saglasan predlog stranaka pročitao iskaz ovlašćenog predstavnika
oštećenog RFZO Crne Gore.  
Svjedok D. P. je u svom svjedočkom iskazu navela da je u Domu zdravlja Kolašin
zaposlena na funkciji direktora Doma zdravlja, a za čije potrebe je Fond za
zdravstveno osiguranje CG i Direkcija radova Crne Gore izgradio zgradu sa 10
stambenih jedinica, te da je 19.10.2010.goidne  došla do saznanja da je
stomatolog R. B. sa svojom porodicom bespravno uselio u jedan od
neraspodijeljenih stanova. Navodi da kada je saznala za taj događaj pošla je u
Ispostavu Kolašin i prijavila bespravno useljenje stomatologa R. ali u
Ispostavi Kolašin nijesu zaprimili izjavu zbog čega je nakon dva dana pošla u
Podgoricu kod direktora H. u RFZO kojem je išla da preda ključeve od
neraspodijeljenih stanova koji su bili kod nje, ali joj je H. rekao da ostanu
ključevi kod nje i da po dolasku u Kolašin preda krivičnu prijavu u ime Fonda
što je ona i učinila. Pojašnjava da je osjećala obavezu i pošla je do zgrade i
razgovarala sa R. koji joj je rekao da je promijenio bravu na vratima.  
Predstavnik oštećenog RFZO, P. N., u bitnom je izjavila da je zgrada na
području Opštine Kolašin, a koja se nalazi iza zgrade Ispostave Kolašin,
rađena za potrebe visokostručnog kadra zaposlenih u Domu zdravlja. Tokom
2009.godine Upravni odbor  Doma zdravlja izvršio je dodjelu 6 stambenih
jedinica na koju odluku je saglasnost dalo i Ministarstvo zdravlja CG, a koji
stanovi su i useljeni tokom 2010.godine. Pojašnjava da je postignut dogovor
između Vrhovnog suda Cren Gore i RFZO da stan br. 12 površine 58,36m²
pripadne sudu kao i stan broj 3 površine 36,70m². Što se tiče bespravnog
useljenja R. B. navodi da isti nije dobio stan jer se ne nalazi u sistemu
javnog zdravstva te da se pridružuje krivičnom gonjenju, a imovinsko-pravni
zahtjev će opredijeliti tokom postupka.  
Iz rješenja od RFZO br.02-3997, br.02-3995, br.02-3994, br 02-3998, br 02-996
i br 02-3993 svi od 09.12.2009 se zaključuje da su stanovi br 6, 7, 9, 10, 5 i
stan br 4 dati u zakup kadru Doma zdravlja u Kolašinu i to dr J. Z., dr M. V.,
dr Đ. Lj., dr B. J., dr J. P. i D. P. direktoru Doma zdravlja, te da su
imenovani dužni ostati u radnom odnosu u Domu zdravlja Kolašin određeni broj
godina.  
Cijeneći rezultate cjelokupnog dokaznog postupka, te navode optužbe i odbrane
okrivljenog, ovaj Sud nalazi da je okrivljeni R. B. izvršio krivično djelo
samovlašće iz čl.384 st. 1 Krivičnog zakonika, na način, mjesto i vrijeme,
kako je to bliže predstavljeno u izreci ove presude.  
Naime, Sud je u postupku nesporno utvrdio, da je okrivljeni dana
19.10.2010.godine u Kolašinu samovlasno pribavio pravo za koje smatra da mu
pripada na način što je neovlašćeno uselio u stan br.12 površine 58,36m² u
zgradi u ulici Toška i Jovana, koja je izgrađena za potrebe visokostručnog
kadra Doma zdravlja i time pribavio pravo korišćenja stana vlasništvo
oštećenog Republičkog fonda za zdravstveno osiguranje Crne Gore, pri tom
smatrajući da ima pravo da useli u stan iako za to nije imao odluku
oštećenog,a nije ni u radnom odnosu u Domu zdravlja u Kolašinu, što ne spori
ni sam okrivljeni, a što je Sud takođe, nesumnjivo utvrdio na osnovu jasnih i
detaljnih iskaza svjedoka: predstavnika oštećenog Fonda i svjedoka D. P.  
Cijeneći naprijed utvrđeno činjenično stanje, ovaj Sud nalazi da su se u
radnjama okrivljenog stekli svi elementi krivičnog djela samovlašće iz čl.384
st. 1 Krivičnog zakonika, jer je okrivljeni, postupajući na prednje opisani
način, samovlasno pribavio pravo za koje je smatrao da mu pripada pa je
neovlašćeno uselio u stan br.12 površine 58,36m² u zgradi u ulici Toška i
Jovana, a koji stan je u vlasništvu Republičkog fonda za zdravstveno
osiguranje Crne Gore.  
Okrivljeni je bio svjestan da postupajući na prednje opisani način odnosno
neovlašćenim useljenjem u stan vlasništvo Republičkog fonda za zdravstveno
osiguranje Crne Gore vrši krivično djelo što je u konkretnom slučaju i htio,
pa se stoga kao subjektivni elemenat bića predmetnog krivičnog djela u
radnjama okrivljenog manifestuje njegov direktni umišljaj.  
Odlučujući o kazni za okrivljenog, Sud je u smislu čl. 42 Krivičnog zakonika,
cijenio sve okolnosti od kojih zavisi da kazna bude veća ili manja
(olakšavajuće ili otežavajuće okolnosti) u okviru propisanog minimuma ili
maksimuma za predmetno krivično djelo, pa je od olakšavajućih okolnosti na
strani okrivljenog cijenio njegove lične i porodične prilike, da je oženjen,
otac jednog mldb. djeteta,  te srednje imovno stanje dok otežavajućih
okolnosti izvan elemenata bića krivičnog djela nije bilo, pa je Sud cijeneći
naprijed navedene olakšavajuće okolnosti, te stepen krivice okrivljenog za
izvršeno krivično djelo istom prvo utvrdio kaznu zatvora u trajanju od 8
(osam) mjeseci i istovremeno odredio da se ova kazna neće izvršiti ako
okrivljeni u roku provjeravanja od 2 (dvije) godine po pravnosnažnosti presude
ne izvrši novo krivično djelo, nalazeći da će se i uslovnom osudom kao mjerom
upozorenja, u dovoljnoj mjeri uticati na okrivljenog da ubuduće ne vrši
krivična djela i da će u svemu biti ostvarena opšta svrha propisivanja i
izricanja krivičnih sankcija iz čl. 4. st. 2. Krivičnog zakonika  
Odluka o troškovima krivičnog postupka temelji se na odredbi čl.199, 200 i 202
ZKP-a, a ista se odnosi na troškove sudskog paušala koji su odmjereni shodno
trajanju postupka, složenosti predmeta kao i imovinskim prilikama okrivljenog,
a koji troškovi iznose 30,00€.  
Kako je ovlašćeni predstavnik oštečenog Republičkog fonda za zdravstveno
osiguranje Crne Gore postavio imovinsko pravni zahtjev, to  Sud shodno čl.212
ZKP-a upućuje oštećenog da zahtjev ostvari u redovnom parničnom postupku.  
Na osnovu izloženog a shodno čl.364 ZKP-a, odlučeno je kao u izreci presude.  
                                            **OSNOVNI SUD U KOLAŠINU,**

                                                   Dana,
08.03.2011.godine. 
Zapisničar,
S U D I J A,
Slavka Bošković s.r.
Gorica Vujisić s.r. 
PRAVNA POUKA: Protiv ove presude može se izjaviti žalba Višem sudu u Bijelom
Polju u roku od 8 dana od dana prijema pisanog otpravka. Žalba se podnosi
preko ovog Suda. 