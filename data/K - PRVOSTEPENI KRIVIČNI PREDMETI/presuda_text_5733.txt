


Posl. br. K. 501/11/11  
U IME CRNE GORE!  
        Osnovni sud u Kotoru, kao nadležni krivični sud, po sudiji Momirki Marović kao sudiji pojedinc, uz učešće zapisničara Ana-Marija Petković, u krivičnom predmetu protiv okr. P. N., koga brani adv. S. I., zbog krivičnog djela nasilja u podrodici ili porodičnoj zajednici iz čl. 220 st.1. Kivičnog zakonika, koji se vodi  po optužnom predlogu ODT-a Kotor Kt.br. 111/11 od 10.10.2011.g., nakon održanog glavnog i javnog pretresa dana 06.02.2012.godine, godine u prisustvu savjetnika ODT-a Kotor Jelene Stanišić, okrivljenog P., njegovog branioca adv. S. I.i oštećene P. N., donio je dana 07.02.2012.godine sledeću:

P R E S U D U  
             Okrivljeni P. N. od oca D. i majke A., rođene S., rođen …...
u G.M., stalno nastanjen  u G., državljanin R. Srbije, stolar, oženjen, otac
jednog mal. djeteta, sa završenom VŠS, srednjeg imovnog stanja, neosuđivan,
protiv koga se ne vodi  postupak za drugo krivično djelo,  
         Na osnovu člana 373. stav 1. tačka 2. ZKP

OSLOBAĐA SE OD OPTUŽBE  
        Da je dana 19.1.2011 godine oko 10,00 časova u B., u iznajmjenom stanu Vlasništvo D. S., primjenom grubog nasilja, ugrozio tjelesni i duševni integritet  člana svoje porodice - suprugu P. N. iz T., na način što je nakon kraće prepirke počupao za kosu a zatim plastičnu dršku od metle stavio ispod vrata stiskajući je, kojom prilikom je uspjela da se izvuče i pobjegne u sobu da bi zatim okrivljeni došao za njom i nastaivo da je bije rukama i nogama obalivši je na pod, kojom prilikom je zadobila lake tjelesne povrede u vidu krvnog podliva kože u predjelu zadnje strane lijeve nadlaktice kružnog oblika prečina 7 cm i krvni podliv kože u predjelu lijevogkojena promjera 2x1 cm.

        \- čime bi bio učinio krivično djelo nasilja u porodici illi porodičnoj zajednici iz čl. 220. st. 1. Krivičnog zakonika.

        Troškovi postupka padaju na teret budžetskih sredstava suda.

O b r a z l o ž e n j e  
        ODT Kotor aktom Kt.br. 111/11 od 10.10.2011  godine, optužio je P.N. zbog krivičnog djela nasilja u podrodici ili porodičnoj zajednici iz čl. 220 st.1. Kivičnog zakonika  
        Postupajući po podnijetom optužnom predlogu sud je zakazao glavni pretres i isti održao dana 06.02.2012.g.  godine u prisustvu savjetnika  ODT-a Kotor, Jelene Stanišič,   okrivljenog P. N., njegovog branioca adv. S. I.i oštećene P. N. nakon čega je  dana 07.02.2012 g.  donio odluku u ovoj krivično pravnoj stvari.  
        U završnoj  riječi ODT Kotor Jelena Stanišić izjavila je da ostaje pri podnijetom optužnom predlogu i predlažila da sud okrivljenog oglasi  krivim i izrekne mu kaznu zatvora u trajanju od trideset dana.  
        U završnoj riječi oštećena P. N. je  izjavila da  se pridružuje krivičnom gonjenju i da postavlja imovisnko pravni zahtjev.  
        U završnoj rječi branilac okrivljenog adv. S. I. izjavio je da  okrivljeni P. N. nije učinio predmetno krivično djelo za koje se tereti.  
        U završnoj riječi okrivljeni je izjavio da ostaje kod navoda svoje odbrane, završne rječi svog branioca  i dodaje da je on u stvari u ovom postupku oštećen.  
        U svojoj odbrani okr. P. N. je izjavio da se kritičnog jutra sa suprugom N.ustao negdje oko 10,00 časova obzirom da je on bio na odmoru a ona nije radila. Nakon što se ustao pozvao ga je prijatelj kojem je pomogao oko traženja posla,kada je N. čula njegov razgovor putem telefona sa tim prijateljem počela je da histeriše, da navodi da on svima pomaže sem njoj da pronadje posao i tada je uzela njegov telefon, odnosno istrgla ga iz njegove ruke i bacila ga. Nakon toga počela je da ga vrijedja po nacionalnoj osnovi. Tvrdio je da nijesu tačni navodi iz optužnog predloga, da je on nju čupao i zadavao joj udarce, već da je u stvari ona nasrnula na njega više puta, a da se on branio. Nakon što mu je bacila telefon nasrnula je fizički na njega i prvo mu zadala šamar, zbog čega je odgurnuo i vjerovatno je ona tada zadobila povredu na laktu. Nakon što je odgurnuo ona je zgrabila dršku od metle i sa istom tom drškom mu zadala udarac u predjelu ruke. Tada joj je istrgao dršku. Nakon toga je ona ušla u kuhinju i uspjela da uzme nož i nasrnula na njega a zatim mu  zadala udarac oštricom noža u predjelu lijeve butine.Tada joj je uzeo nož polomio ga i nakon toga je odgurnuo i vjerovatno u odbrani zadao jedan ili dva udarca. O povredama koje je on zadobio kritične prilike posjeduje medicinsku dokumentaciju koja je priložena u spisima predmeta. U pitanju je bio kuhinjski nož, oštrog vrha, dužine 12-13 cm. Dok je pokušavao da oduzme nož oštećenoj, a kako mu ista ne bi zadala još jedan udarac vjerovatno je udario jednom ili dva puta i to sve po ruci, a kako bi ista ispustila nož. U pokušavanju da joj otme nož istu je odgurnuo, a pošto je ona i dalje držala nož u ruci i sa njim mahala, to joj je vjerovatno kao što je i napred naveo zadao jedan dva udarca u noge, jer je nakon tog odguravanja ona i pala, ali je i dalje mahala nožem. Okrivljeni je naveo da  prije nego što se vjenčao sa oštećenom da su dobili zajedničko dijete. Nakon vijenčanja ona ga je napustila i otišla da živi sa drugim čovjekom, medjutim pošto je istu volio i kada je ona prestala da živi sa tim čovjekom, nakon par mjeseci su ponovo počeli da žive zajedno i ovaj dogadjaj je uslijedio nakon toga. Ovaj dogadjaj je uslijedio nakon mjesec dana a nakon što su počeli drugi put zajedno da živi. Nakon ovog dogadjaja oštećena je  otišla kod svoje majke u T. a u saznanju je da je ponovo pošla da živi kod tog istog čovjeka kod kojeg je prethodno živjela, a zna da se taj čovjek zove R. i da je iz P.. Nakon ovog dogadjaja on nije htio da prijavljuje sve  policiji i to da joj ne bi naudio, a ona je pošla nakon 5-6 dana i prijavila slučaj tako da je on pozvan u policiju na saslušanje. Tvrdio je  da je oštećena od ranije imala zdravstvenih problema odnosno psihičkih, a zna zato što je istu vodio kod psihijatra u B.. Na kraju je izjavio da obično uz jutarnju kafu popije jednu ili dvije rakije, ali da kritične prilike nije bio u alkoholisanom stanju, i da nakon što je oštećenoj istrgao dršku od metle, da joj  tom drškom nije zadavao udarce.  
        Sud je u dokaznom postupku radi utvrđivanja činjeničnog stanja i krivice okrivljenog proveo sledeće dokaze i to neposredno saslušao oštećenu P. N., izvršio  se  uvid u izvještaj ljekara jedinice za hitnu pomoć u T. na ime N. P. od 20.1.2011 godine, na saglasnost stranaka čitao se nalaz i mišljenje vještaka medicinske struke  Dr. K. N. od 12.6.2011 godine, izvršio se uvid u izvještaj ljekara jedinice za hitnu pomoć u Budvi na ime P. N. od 26.1.2011 godine.  
        Savjetnik ODT Kotor  je predlagala da se u dopuni dokaznog postupka, a na okolnosti stanja u kakvom se nalazila oštećena, sasluša taksista, koji je istu povezao od kritičnog mjesta do T. dok je branilac okrivljenog predlagao  da se u dopunu dokaznog postupka na okolnosti ličnosti okrivljenog, kao i okolnosti odnosa okrivljenog sa oštećenom prije i poslije ovog dogadjaja, obzirom da je isti bio  upoznat  sa odnosima istih sasluša  B. R. iz L.  G., medjutim protivio  se predlogu savjetnika ODT Kotor da se u svojstvu svjedoka sasluša taksista.Sud je odbio predlog savjetnika ODT-a i branioca okrivljenog jer predloženi svjedoci nijesu očevidci kritičnog događaja pa bi njihovo saslušanje vodilo odugovlačenju postupka.  
        Oštećena P.N. je na glavnom pretresu navela u svemu kao u istrazi na zapisnik kod državnog tužioca i izjavila da je sa okrivljenim u braku, iako ne žive zajedno  već godinu dana, kritičnog dana oko 10,00h ujutro u iznajmnjenom stanu, nakon telefonskog razgovora koji je njen suprug imao iznervirao se i uzeo da pije alkohol. Ona mu je rekla da mu alkohol neće ništa pomoći već da samo može da im prouzrokuje svađe i problem u braku na što je on odgurnuo i rekao da mu ona ne može zabraniti da pije a potom joj rekao ko je ona da se u to miješa. Potom je odgurnuo a onda su se nekako našli u kupatilu gdje je on htio udariti drškom od tuša ali se ona uspjela odbraniti nakon čega je pobjegla u kuhinju. Objasnila je da je taj dio spojen sa kupatilom  a on je počupao za kosu i počeo da je stiska  a zatim je uzeo plastičnu dršku od metle i počeo da je pritiska ispod vrata a ona je postavila svoje ruke i nekako se izmakla da je ne bi zadavio. Pobjegla je u sobu a on je došao za njom i nastavio da je bije rukama I nogama, zatim je obalio na pod a ona se sklupčala u ćošak od ormara dok je on nastavio da je i dalje bije. Pokušala je da se domogne telefona da bi pozvala majku a zatim je htjela da pobjegne u policiju međutim okrivljeni joj nije dozvoljavao govorivši joj ja joj je on i policija i majka i otac. Nakon kritičnog događaja je napustila stan I otišla kod majke u T. a njihov maloljetni sin je ostao kod oca. Na kraju je izjavila da je tokom braka bila stalno maltretrirana i doživljavala razne traume, tako da se danas liječi kod neuropsihijatra a sve kao posljedica torture koju je njen suprug vršio nad njom. Na zapisniku o glavno pretresu je pojasnila da je kritičnog jutra nakon što su se ustali okrivljeni dobio telefonski poziv koji je završio sav iznerviran, nakon čega ga je ona uptiala " što je u pitanju zašto je iznerviran", da bi joj on odregovorio " da to nju ne interesuje". Nakon toga prišao je stolu i počeo da pije. Ona je nastavila razgovor i pitala ga zašto smatra tako da nju to ne interesuje i zašto je u stvari pristao ponovo da žive zajedno kada  smatra da joj odredjene stvari ne interesuju. Nakon toga je krenula ka kupatilu i u jednom momentu je vidjela kako on stoji iza nje i tada je gurnuo a  ona je pala u kupatilo i udarila glavom u zid i tada je okrivljenom rekla " nemoj da me udaraš kao što si naučio". Nakon toga su nastavili da se raspravljaju i ona je htjela da pozove nekoga da dodje po nju i u svemu tome ju je putem telefona pozvala majka  koja je čula da plače, nakon toga je ona odbacila svoj telefon s kojim je pričala sa majkom. Objasnila je da je okrivljeni uzeo plastičnu šipku od metle i sa istom pokazivao kako može da je povrijedi, odnosno stavio joj je šipku ispod vrata i počeo da je steže, ali ona je istu uhvatila rukama da je ne bi ugušio, odnosno stavila je ruke ispod te šipke. Tvrdila je da možda jeste okrivljenom zadala koji udarac, ali isključivo u samoodbrani i pošto je namjeravala da napusti stan a on joj to nije dozvoljavao, te da jeste uzela nož  i dok je tražila da je on pusti da napusti stan da možda jeste nehotice istog udarila, odnosno  okrivljeni je uhvatio za ruku kojom je držala nož i zavrnuo joj tu ruku  i  tada se sam povrijedio  odnosno ona nije njemu zadala direktan udarac nožem, a u pitanju je mali nož sa oblim vrhom. Nakon ovoga nekako je uspjela da izadje iz stana i tvrdila je da je ovaj dogadjaj trajao od 10,00 do 13,00 časova i smatra da je sve povod što okrivljeni nije mogao da joj oprosti avanturu sa izvjesnim licem koja je trajala mjesec dana. Dalje je izjavila da je čak okrivljeni odgurnuo u spavaću sobu, nakon čega je bio rukama, zatim obalio na pod i udarao nogama po tijelu i stomaku, a uz to govorio da će joj on biti " i otac i majka i policija". Prije braka živjeli u vanbračnoj zajednici godinu dana, a prije toga su se poznavali godinu dana, već su imali  zajedničko djete kada je imala prethodno pomenutu avanturu. Na kraju je izjavila da za sve vrijeme trajanja braka odnosno zajedničkog  života sa okrivljenim,  isti promjenio više radnih mjesta, kao i da je podnijela tužbu za razvod braka.   
        Imajući u vidu razlike u odbrani okrivljenog i iskazu oštećene sud izvršio njihovo suočenje, okrivljeni je tvrdio da nije tačan navod oštećene da je jedva uspjela da izadje iz stana jer se ista spakovala i sa torbama napustila stan, i tom prilikom molila ga da joj oprosti to što mu je zadala udarac nožem, a oštećena je navela da je tačno da je napustila stan sa torbama koje su i bile spakovane, jer se nije do kraja bila raspakovala kada je ponovo počela da živi sa njim. Okrilvjeni je dalje  tvrdio  da su stvari oštećene bile sve raspakovane i u ormarima dok je oštećena objasnila da je kada je rekla da je jedva napustila stan, mislila je na to da zbog bolova koje je osjećala svuda po tijelu je jedva uspjela da ponese stvari do taksija koji je čekao. Okrivljeni  je izjavio da je oštećena nakon što je uzela nož trčala po stanu za njim sa namjerom da mu zada udarac, a oštećena tvrdi da to nije radila jer za to nije imala potrebe.  
      Iz izvještaja D.Z.T.od 20.01.2011 g.  je utvrđeno da se P.N.javila u tu ustanovu zbog zadobijenih povreda, da joj je konstatovana modrica okruglog oblika prečnika oko 7 cm u predjelu zadnje strane lijeve nadlaktice i u predjelu lijevog koljena je uočena modrica dimenzija 2x1 cm.  
       Iz izvještaja ljekara specijaliste br. 1687 od 20.07.2010.g. je konstatovano da se B.N.javila na pregled kod neuropsihijatra i  da joj je data terapija.  
       Iz izvještaja ljekara Jedinice za HMP Budva od 26.01.2011.g. je utvrđeno da se P. N. javio u tu ustanovu radi zadobijenih povreda i to na lijevoj šaci-spoljna strana: ogrebotina oko 0,5 cm sa krustom braon boje lokalizovana na sredini šake, ispred palca ogrebotina oko 1 cm braon boje bez kruste, ispod malog prsta (peti prst) 3 ogrebotine sa krustom braon boje, sve tri tačkastog oblika. Na desnoj šaci-spoljna strana: ispod malog prsta 3 tačkaste ogrebotine sa krustom braon boje. Na desnom podlaktu sa unutrašnje strane na sredini vidljiva žućkasta promjena, okrugla veličina 1 cm (žuta prebojenost kože). Na lijevoj butini –spoljna strana-posjekotina oko 1cm dugačka 0,30cm, pravilnih ivica, tamno crvena krusta.  
        Iz nalaza i mišljenja vještaka medicinske struke dr K. N. je utvrđeno da je P. N.zadobila povrede i to : krvni  podliv  kože u predjelu zadnje strane lijeve nadlaktice kružnog oblika prečina 7 cm i krvni podliv kože u predjelu lijevog koljena promjera 2x1 cm, koje povrede je vještak pojedinačno I u svom ukupnom djelovanju kvalifikovao kao laku  tjelesnu  povredu. Krvni  podliv kože u predjelu zadnje strane lijeve nadlaktice nastao je najvjerovatnije stiskanjem lijeve nadlaktice P. N.a krvni podliv kože u predjelu lijevog koljena nastao je najvjerovatnije uslijed pada imenovane i njenog konstakta sa podlogom.  
        Na osnovu svih izvedenih dokaza cijeneći ih pojedinačno i u uzajamnoj povezanosti, a u odnosu na odbranu krivljenog, sud je našao da nema dokaza da je P.N. učinio krivično djelo stavljeno mu na teret, pa je shodno članu 373. stav 1. tačka 2. ZKP riješio kao u izreci.  
        Prije svega, sud je prihvatio odbranu okrivljenog u kojoj je negirao da je učinio krivično djelo koje mu je stavljeno na teret. Okrivljeni je sudu izjavio da se kritične prilike on zapravo branio od udaraca oštećene i na jasan i detaljan način objasnio da je kritičnog dana nakon što mu je bacila telefon oštećena nasrnula fizički na njega i prvo mu zadala šamar, zbog čega je odgurnuo i ona je tada najvjerovatnije zadobila povredu na laktu, te da je nakon što je  odgurnuo ona zgrabila dršku od metle i sa istom tom drškom mu zadala udarac u predjelu ruke. Kada joj je istrgao dršku oštećena je u kuhinji uspjela da uzme nož i nasrnula na njega  a zatim mu zadala udarac oštricom noža u predjelu lijeve butane, nakon čega je on odgurnuo i ona pala. Sud je prihvatio ovakvu odbranu okrivljenog jer je ista potkrijepljena izvještajem ljekara jedinice za HMP B. iz kojeg se sud uvjerio da je okrivljeni zadobio povrede šaka, nadlaktice i butine, i to u puno većem broju nego oštećena, obzirom da je oštećena imala dva krvna podliva i to na lijevoj nadlaktici i  lijevom koljenu. Okrivljeni nije negirao da je prilikom pokušaja da oštećenoj uzme nož, a nakon što mu je ista zadala udarac oštricom noža u predjelu lijeve butine, moguće istoj zadao nekoliko udaraca po rukama kao i kada je pala na pod jer je i tada držala nož u ruci i mahala njime, a koja odbrana je prije svega potvrđena izvještajem ljekara za H. P. u B. na i njegovo ime, iz kojeg izvještaja je nesporno utvrđeno da je isti pored ostalog zadobio a na lijevoj butini –spoljnoj strani-posjekotinu oko 1cm dugačka 0,30cm, pravilnih ivica, tamno crvena krusta.  
       Iskaz oštećene je za sud bio neprihvatljiv jer je isti suprotan odbrani okrivljenog, a koju odbranu je sud i prihvatio, a posebno ako se ima u vidu da je iskaz oštećene koji je dala u istrazi protivurječan iskazu koji je dala na glavnom pretresu. Naime, oštećena N. je na zapisnik u istrazi pred državnim tužiocem, pored ostalog tvrdila da su se ona i okrivljeni nekako našli u kupatilu gdje je on htio udariti drškom od tuša ali se ona uspjela odbraniti, dok je na suđenju izjavila da je okrivljeni u kupatilu gurnuo a ona udarila glavom o zid, kao i da je od okrivljenog pobjegla u sobu dok na zapisniku tvrdila da je okrivljeni gurnuo u sobu. Takođe, na zapsinik pred državnim tužiocem izjavila da je dok je okrivljeni udarao u sobi pokušavala da pozove majku i pozove policiju ali joj on to nije dozvoljavao, dok je na pretresu izjavila da je majka zvala telefonom kada je čula kako plače naklon čega je ona odbacila telefon. Zbog ovakvih protivurječnosti u iskazu oštečene, a cijeneći isti iskaz u odnosu na odbranu okrivljenog, sud isti nije mogao prihvatiti jer je očigledno da je oštećena željela da sebe predstavi kao žrtvu a okrivljenog kao nasilnika naročito ako se ima u vidu da se radi o poremećenim bračnim odnosima i da je oštećena podnijela tužbu za razvod braka te bi joj osuda okrivljenog za predmetno krivično djelo mogla pomoći prilikom odluke suda o povjeravanju njihovog maloljetnog djeteta. Odbrana okrivljenog je za sud bila logična, potkrijeljena medicinskim izvještajem a takođe i priliko suočenja koje je sud sproveo okrivljeni je bio uvjerljiviji da se kritični događaj desio onako kako je on neveo. Na kraju je za sud bilo očigledno da je okrivljeni kritične prilike bio napadnut i povrijeđen od strane oštećene  tako da za sud nije bilo dokaza da je isti učinio predmetno krivično djelo, tako da je sud odlučio kao u izreci odluke. Dalje, što se tiče izvještaja D. Z.T. na ime oštećene i nalaz i mišljenje vještaka medicinske struke iz kojih je jasno proizilazilo da je oštećena N. zadobila povrede bliže opisane u izreci, sud je cijeneći ove dokaze u odnosu na odbranu okrivljenog, sud je smatrao da isti potkrepljuju navode njegove odbrane, da su iste nanijete u samoodbrani.

Takođe je iskaz oštećene neuvjerljiv, u dijelu kada opisuje vrijeme trajanja
nasilja nad njom, obzirom da ista navodi da je događaj trajao od 10-13 časova,
a posebno kada se ima u vidu da je ista navela i da je stan napustila sa
torbama u kojima se nalazila njena garderoba, što svakako po mišljenju suda ne
potvrđuje sam njen navod da je nekako uspjela da napusti stan, jer svakako za
pakovanje garderobe u torbe treba vremena, a pri tom imajući u vidu da je ista
živjela u stan sa okrivlejnim, tj. podrazumijeva se da su stvari raspakovane
ukoliko se živi u zajednici sa nekim.
            Troškovi krivičnog postupka u ovom dijelu padaju na teret budžetskih sredstava ovog suda.  
OSNOVNI SUD U KOTORU
Dana,   07.02.2012. godine 
ZAPISNIČAR,
SUDIJA,
Ana Marija Petković s.r.
Momirka Marović  s.r. 
             PRAVNA POUKA:Protiv ove presude ima se pravo žalbe u roku od 8
dana od dana prijema iste, Višem sudu u Podgorici, a preko ovog suda. 