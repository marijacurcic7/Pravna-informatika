


K.br.246/11 
                                                           **   U IME CRNE GORE **


                    Osnovni sud u Pljevljima, kao prvostepeni krivični sud, po sudiji Ljiljani  Popović   uz sudjelovanje zapisničara Zore Leković u krivičnom predmetu protiv optuženih L.Lj. i L. N. oba iz P. zbog krivičnog  djela lake tjelesne povrede iz čl.152 st.2 u vezi st.1 Krivičnog zakonika, a po optužnom predlogu ODT Pljevlja Kt.br.290/11 od 25.11.2011. godine,  nakon održanog glavnog i javnog pretresa u prisustvu  zamjenika ODT Pljevlja  Djurović Veljka, optuženih L. Lj. i L. N., dana  23.01.2012.godine  donio je i javno  objavio


                                                            **P R E S U D U**


                    **Optuženi   L. LJ., JMBG ...., ** od oca M. i majke M. rodjene V., rodjen  dana ....,   u mjestu P., opština P., sa prebivalištem u mjestu B., opština P., državljanin CG,  oženjen,  otac 2 djece, poljoprivrednik, pismen, završio 4 razreda osnovne škole,govori crnogorski jezik,   neosudjivan i


                                                         **K R I V     J E**

                    **Što je:**

                    **I.** Dana 17.09.2011.godine oko   10,20 časova  u mjestu B., opština P., lako tjelesno povrijedio L. N. na način što je drvenim kolcem, sredstvom podobnim da tijelo teško povrijedi  ili  zdravlje  teško naruši  udario L. u predjelu glave  a zatim britvom, sredstvom podobnim  da  tijelo teško  povrijedi  ili zdravlje teško naruši zamahnuo i zakačio L. N. u predjelu stomaka  i  lijevog  ručnog zgloba nanijevši  L. N. lake tjelesne povrede  kontuziju glave sa hematomom  u lijevoj  tjemenoj regiji, posjekotinu dužine oko 7 cm  na koži stomaka  i posjekotinu  oko 3 cm  iza lijevog  ručnog zgloba,

                    **čime je izvršio   krivično djelo lake tjelesne povrede iz čl.152 st.2 u vezi st.1 Krivičnog zakonika.**

                    pa mu sud  na osnovu već citiranog zakonskog propisa te primjenom članova 4,5,13, 15, 32, 33,36 ,42,  52, 53 i 54  Krivičnog  zakonika te čl.226, 229 i 374 ZKP-a

                    **  i z r i č e                                                                                                         **

                                                        **  USLOVNU OSUDU **  
                     Sa kojom se optuženom  L. Lj. utvrdjuje   kazna zatvora  u trajanju od    45 (četrdeset pet) dana  i istovremeno odredjuje  da se iste neće izvršiti  ako optuženi  u roku od jedne godine dana ne  izvrši novo krivično djelo.

                    Optuženi  je dužan  platiti ovom sudu na ime  troškova krivičnog postupka    iznos od 132,00 eura   kao i na ime  paušala     iznos od    30,00 eura,

                    a ovo u roku od   15.dana po pravosnažnosti presude  pod prijetnjom prinudnog izvršenja.

                     Imovinsko pravnog zahtjeva  nije bilo.


                    **N A P R O T I V:**

                    **II.Optuženi L.N., JMBG ....,** od oca J. i majke M. rodjene  P., rodjen u P. dana  ......, sa prebivalištem u B., opština P., državljanin CG, oženjen,  otac jednog maloljetnog djeteta,  pismen,  završio srednju gradjevinsku školu,  govori crnogorski jezik, neosudjivan.

                         Na osnovu čl.373 st.1 tačka 1  ZKP-a 
OSLOBADJA SE OD OPTUŽBE 
                      **Da   je:**

                    Dana 17.09.2011.godine oko  10,20 časova  u mjestu B., opština P., odbijajući  od sebe istovremeni protivpravni napad  oštećenog L. Lj., oštećenog L. lako tjelesno povrijedio  na način što je, nakon što ga je oštećeni L.Lj. drvenim  kolcem udario u predjelu glave a zatim britvom zamahnuo i zakačio L. N. u predjelu  stomaka i lijevog ručnog  zgloba, metalnom šipkom od  satelitske antene, sredstvom podobnim da tijelo teško povrijedi ili zdravlje  teško naruši  udario L. u predjelu lijeve podlaktice  nanijevši   L.  laku tjelesnu povredu  kontuziju  lijeve  podlaktice,

                         čime bi izvršio  krivično djelo  lake tjelesne
povrede iz čl.152 st.2 u vezi st.1 Krivičnog zakonika,             
                    **Jer   djelo za koje je optužen  po zakonu nije krivično djelo.**

                         Troškovi krivičnog  postupka padaju na teret
budžetskih sredstava ovog suda. 
                         Imovinsko pravnog zahtjeva nije bilo. 
                                   **                       O b r a z l o ž e nj e**


                    Osnovno državno tužilaštvo u Pljevljima optužnim predlogom Kt.br.290/11 od 25.11.2011.godine optužilo je L. Lj. i L. N. oba iz P., da  su  izvršili krivično djelo lake  tjelesne povrede iz čl.152 st.2 u vezi st.1 Krivičnog zakonika a na način, mjesto i vrijeme bliže opisano izrekom ove presude. Na glavnom pretresu  zamjenik ODT  Pljevlja  ostajući  pri  optužnom  predlogu protiv optuženih  predložio je  da ih sud oglasi krivim  i osudi po zakonu  za krivična  djela stavljena im na teret.

                    Optuženi L.Lj. ne priznajući izvršenje krivičnog djela i krivicu u svojoj odbrani navodi  da  živi u selu B. sa suprugom  i njenom majkom  te da je dana 17.09.2011.godine  nešto oko 10,20 časova  potjerao  krave sa pašnjaka u pravcu kuće, krave je vodio u lancima  i kada je bio nedaleko od kuće L.J.  iza štale L. G. iznenada se pojavio  L. J. i odmah krenuo put njega  i kad je prišao Jovan ga je  rukama uhvatio za glavu  a nogom  ga jedanput udario u predjelu koljena lijeve noge, ispustio iz ruku  lance  i  rekao J. " J. nemoj da me udaraš  imam ugradjene stentove slabo mi je srce" i u tom momentu pritrčao je i J. sin N. i nekom  šipkom od satelitske antene   udario ga u predjelu zgloba   lijeve ruke.  Osjetio je bol  i nije mogao da se brani  ali se tu u blizini zadesio D. M. koji je pritrčao i L.J. i N.  makao od njega  da ga nebi dalje udarali. Kazao je da tom prilikom  ničim nije udario ni  J. ni N. jer u rukama nije imao ništa  što može potvrditi  i D. M. koji ih je razvadio. Nakon toga je pošao svojoj kući  i dok je išao ka  kući  vidio je  da  je N. otišao do svoje kuće  koja je na nekih 30 m od mjesta dogadjaja i od kuće ponio sjekiru i čuo je  N. kako mu psuje majku i sestru  a  psovao ga je  i J. govoreći mu  da mu jebe mrtvu majku  da tu nema ništa njegovo i da se seli. Objasnio je da kritične prilike nije  imao u  rukama  kolac niti je bilo čim udario L. N., L. su njega napali a svjedok D. ga spasio da ga  J. i N. dalje ne udaraju. Kritične prilike nije  imao ni nož ni britvicu  i da nije  istim zamahivao  i povrijedio  N. u predjelu  stomaka i lijevog ručnog zgloba  već su to L. izmislili da  bi mu napokostili  jer sa njima već nekoliko godina je u negovoru. Kad je došao kući  telefonom je pozvao policiju  i saopštio da je napadnut od strane L.  pa je policija kasnije došla i privela. Na glavnom pretresu je pojasnio da ga je prvo J. uhvatio rukom za grudi  a on podigao ruku  i tada ga je N. udario metalnom  letvom od satelitske antene po ruci  a J. ga udario u predjelu usta i nogom u predjelu  noge. Kazao je da je nakon ovog dogadjaja  N. se pobio sa ocem  pred njihovom kućom  i da je vidio  kad je N. uzeo špartlu od maltanja i sa njom prešao preko svog  stomaka i njemu i  ostalim koji su sidjeli ispred kuće G. L. rekao da će kazati policiji  da ga je optuženi Lj. špartlom izgrebao i kad mu je to govorio  N.je bio ispred svoje kuće koja je udaljena  petnaestak metara od kuće G. L.gdje su on, njegova supruga  i M.D.  bili  i čekali  miliciju. Nekad ne nosi  nož sa sobom. U završnoj riječi tvrdeći da nije  počinio krivično djelo koje mu je stavljeno na teret predložio je da ga sud oslobodi  od optužbe  navodeći   da kao oštećeni tereti  optuženog L..

                    Optuženi L. N. ne priznajući izvršenje krivičnog djela ni krivicu  u svojoj odbrani navodi  da živi u selu B. sa suprugom, kćerkom i ocem J. i da se u blizini  njihove kuće nalazi kuća  L.Lj., na nekih 70 do 80 m i dana 17.09.2011.godine nešto oko 10,20 časova bio je u kući doručkovao  i začuo svadju   te je odmah izašao ispred kuće  i  prošao do iznad štale i vidio  da  L. Lj. držeći kolac u ruci ide prema njegovom ocu Jovanu da ga udari  i to je posmatrao sa udaljenosti od  petnaestak metara  i odmah potrčao prema njima sa namjerom da  ih razvadi. Dok im je prilazio L.je psovao  njegovog oca  govoreći "ubiću vas sin ti je lopov" i još je nešto psovao  a njegov otac nije uzvraćao uvrede L.već samo reka " šta nas maltretiraš jednom po jednom, ićićemo na sud ". Optuženi L. je dalje u svojoj odbrani kazao  da kada je prišao  Lj. i njegov  otac su bili jedan nasprem drugog  i prvo je odgurnuo rukama svog oca  da ga L. nebi kolcem udario  i kako je  bio polu  okrenut prema L., L. ga je drvenim malim kolcem jedanput udario u predjelu glave  od kog udarca je  osjetio  jak bol ali  se nije onesvijestio  i odmah se okrenuo put L.  koji je već rukama bio uhvatio njegovog oca J. pa je opet pokušao da odbrani oca  i nezna kojom  rukom  je  L. uhvatio za gardarobu  niti u predjelu kog ramena i u tom momentu L. je ali nezna odakle izvadio britvu, vidio je   britvu koju je držao u ruci  i zamahnuo je da ga udari  britvom  ali se on izmakao  te ga je  britvom zakačio u predjelu stomaka i u predjelu ručnog zgloba  lijeve ruke.  Tu  neposredno  pored njih  nalazila se neka šipka i dijelovi od satelitske antene  pa je rukom dohvatio tu šipku odnosno nosač  oka  satelitske antene  i  istim udario Lj. u predjelu ruke  u kojoj je i dalje držao britvu  sa namjerom da mu tu britvu izbije  da ih nebi povrijedio. Sve se dešavalo iznad štale i veoma brzo i trajalo kratko  i nakon tog dogadjaja  on i otac su pošli  svojoj kući  a Lj. svojoj  i dok su se kretali prema kući  primijetio je D. M.zvanog M.koji je išao  ispod štale  prema  njihovoj kući  i koji je pitao "šta se to dešava šta je to bilo" a on i otac mu rekli " evo napade  nas L. Lj. i sve se to desilo na našem imanju". Dok su išli prema kući čuo je kako  ih L. i dalje psuje  a kasnije je čuo da je L. i sa D. razgovarao  i da mu je D. govorio da se ne svadja.  Optuženi L. ističe da priznaje da je kritične prilike šipkom udario L. u predjelu lijeve podlaktice ali da je to učinio   prilikom samoodbrane jer je L. i dalje i ruci držao  britvu  i da  ga nije udario  i izbio mu britvu iz ruke L. bi sigurno britvom povrijedio njega ili njegovog oca. Nekoliko dana nakon ovog dogadjaja  Lj. ga je zasreo u blizini  B.  r.u P.  i rekao mu "zaklaću te , bićeš ti meni pokojni" a on mu na to ništa  nije odgovorio već ga prijavio u policiju.  Kritične prilike  na sebi je imao  majicu kratkih rukava  i kad ga je  L. britvom zakačio u predjelu stomaka rasjekao mu je majicu  u predjelu ožićice stomaka  a ožiljak od rasjekotine mu je i danas  vidljiv na stomaku. U završnoj riječi  ističući da se ne osjeća krivim  i da nije izvršio djelo koje mu se stavlja na teret  predložio je da ga sud oslobodi od optužbe navodeći  da kao oštećeni  ne tereti optuženog L..

                    U dokaznom postupku sud je saslušao svjedoke L. J. i D. M., saslušao vještaka dr. P.M., pročitao izvještaj O. b. P. od 17.09.2011.godine za L. N.,pročitao izvještaj O. b.P. od 17.09.2011. godine za L. Lj.  i pročitao izvode iz KE za optužene.

                    Nakon provedenog dokaznog postupka  i ocjene izvedenih dokaza  i to kako  svakog pojedinačno  tako  i u medjusobnoj povezanosti a pri tom cijeneći  odbranu optuženih L. Lj. i L. N. ovaj sud je  utvrdio da je  optuženi L. Lj.izvršio krivično djelo lake tjelesne povrede  iz čl.152  st.2 u vezi st.1  Krivičnog zakonika  kako mu je to javnom optužbom stavljeno na teret pa ga je sud  oglasio krivim i osudio po zakonu  kao  i da je  kritične prilike  optuženi  L. N.  postupao  u nužnoj odbrani pa je sud optuženog L. N. na osnovu čl.373  st.1  tačka 1  ZKP-a  oslobodio od  optužbe.

                      Ovakvu svoju  odluku  sud temelji  na  činjenicama  koje su utvrdjene  iz dokaza   izvedenih   u postupku.

                     Naime,  uvidom u medecinsku dokumentaciju  na  ime optuženog L.N. a to je  izvještaj ljekara specijaliste hirurga broj 3040 od 17.09.2011.godine  kao i na osnovu nalaza i mišljenja  vještaka  dr. P. M.  utvrdjeno je da je L.N. dana 17.09.2011.godine zadobio lake tjelesne povrede  i to  krvni podliv sa lijeve tjemene strane glave i posjekotine u predjelu ožičice dužine oko 7 cm i  iza lijevog ručnog zgloba dužine oko 3 cm. Vještak dr. P.M. je u svom nalazu i mišljenju istakao da je ova povreda glave L. nastala najvjerovatnije udarcem tupim tvrdim  zamahnutim predmetom po lijevoj  tjemenoj regiji glave a da su posjekotine u predjelu ožičice i iza lijevog ručnog zgloba od oštrog  sječiva  kao i da su  povrede ožičice i lijeve ruke mogle nastati  i od  špartle za maltanje (ivice ili ćoška iste) pogotovo jer se iz medecinske dokumentacije vidi da se radi o plitkim povredama. Vještak je kazao da je povreda stomak - ožičice  i  lijeve ruke  mogla nastati  i nožem  i britvom  ali površnim djelovanjem  jer se radi  o plitkim povredama.

                    Nalaz i mišljenje  vještaka  dr. P. M.  sud u cjelosti prihvata  kao objektivan  i dat po pravilima struke  a  isti ima  utemeljenje  u medecinskoj dokumentaciji  L..

                     Ovakvim nalazom i mišljenjem vještaka dr. P.koji je sud prihvatio  negirana je odbrana  optuženog L. Lj. da kritične prilike nije ničim pa ni  kolcem udario L.N. u  predjelu   glave  kao i da nije imao  nož - britvu  niti   istim nanio povrede L. u predjelu  ožičice  i iza lijevog  ručnog zgloba. Naprotiv, u postupku je utvrdjeno  da je  optuženi L. Lj. kritične prilike  udario L. N.  kolcem  u predjelu glave-tjemene strane  glave  kao i da je britvom zakačio L.  u predjelu ožičice i iza lijevog ručnog zgloba.Svjedok L.J.je posvjedočio da je dana 17.09.2011. godine  oko 10,20 časova  optuženi L. njegovog sina N. koji je došao  dok su se on i L.  čupali  i dok je L. njega jednom rukom držao  drugom  rukom je spodbio otruli kolac i  udario N. u predjelu glave  a potom bacio kolac, iza pojasa izvadio britvu,  pritisnuo dugme  te je  iskočilo sječivo  a on rukama za ramena  uhvatio L. govoreći mu " molim te nemoj Lj."  ali je L.  koji je od njega jači uspio da zamahne britvom put N. i zakači ga u predjelu stomaka, kasnije je vidio  da je N.rajsečena majica  a L. je britvom N. zakačio  i u predjelu  lijeve šake  gdje je N.  imao posjekotinu  pa se  N. tada okrenuo i sa zemlje uzeo šipku od  satelitske  antene  i tom  šipkom udario L. u predjelu ruke   u kojoj je držao britvu pa je L.  britva   ispala iz ruke i pala  u koprivu.

                    Sud je cijenio iskaz svjedoka L.J. i isti prihvatio  kao istinit i nepristrasan bez obzira na činjenicu  da mu je L. N.  sin. Iskaz svjedoka L.J. nije u suprotnosti  ni sa  nalazom i mišljenjem vještaka dr. P.  koji je istakao  da je  povreda  lijevog tjemenog dijela  glave  kod L. N. nastala  najvjerovatnije  udarcem  zamahnutog  tupo tvrdog predmeta  a da su povrede ožičice i iza  zgloba  lijeve ruke  nastale  od oštrog sječiva  u koje  spada  nož, britva, špartla. Ovi navodi vještaka  se poklapaju sa navodima optuženog L. N. i svjedoka L.J. koji su jednoglasno   istakli  da je  optuženi  L. prvo  N. udario drvenim kolcem  u predjelu glave  a zatim britvom zakačio  u predjelu stomaka  i  lijeve  ruke.

                    Svjedok D. M. zvani M. je izjavio  da je gledao dogadjaj izmedju L. Lj. i L.J.  od  momenta  kada je  do njih došao L.N.  te da je vidio da je N.  šipkom koju je donio od kuće  udario L. u predjelu ruke. Ovaj svjedok je tvrdio da  L.Lj. ničim nije  udario  L. N.. Ove navode svjedoka D.  sud nije mogao prihvatiti  ni kao istinite  ni kao nepristrasne  već  kao smišljene da ovaj svjedok ovakvim  svjedočenjem  pomogne  optuženom L. Lj.. Ovo  prije svega  imajući u vidu  nalaz i mišljenje vještaka dr. P.  o  načinu  odnosno sredstvu zadobijanja povreda  L. N.  koji je bio  decidan  da je povreda glave  L.  nastala  od udarca  zamahnutog  tupo  tvrdog predmeta a povreda  ožičice i lijeve ruke  od oštrog sječiva -  britve, noža, špartle.

                    Optuženi L.Lj.je kazao  da je nakon kritičnog dogadjaja  L. N.  ispred svoje kuće  špartlom od maltanja  prešao preko svog stomaka  i njemu,  njegovoj supruzi  i  D. M.  koji su sjedjeli  pred kućom  L. G. rekao  da će  policiji kazati  da ga je optuženi L.  izgrebao nožem. Optuženi L. je dalje u svojoj odbrani naveo da je pritrčao D.M.  i od njega makao L.N. i J. da ga nebi  dalje  udarali. Medjutim,  svjedok D.  za koga optuženi  L. tvrdi da je bio prisutan  kada je L.  špartlom prelazio preko svog stomaka, navodi  da poslije dogadjaja  nije sjedio pred kućom L.G. već pred kućom  optuženog L. odakle se ne vidi  kuća L.J. i N. kao i da  ni jednog momenta nije primijetio da je L. N.  bilo  kakvim predmetom  prelazio preko svog stomaka. Svjedok D. je izjavio da je dogadjaj gledao  sa  nekih  tridesetak metara  što znači  da nije  prilazio  optuženom  i L. pa samim tim  nije mogao  ni maći L. od  optuženog. Ove navode svjedoka D.  sud prihvata kao jasne  i nepristrasne. Njegovim iskazom  su  negirani navodi  optuženog L. da je  L. N. prelazio  špartlom preko svog stomaka  i govorio da će policiji reći da ga je nožem izgrebao  okrivljeni L. kao i da su ga udarali i optuženi N. i njegov otac J. a D.  ih odmakao od njega a po mišljenju ovog suda ovi navodi odbrane optuženog L. su smišljeni u cilju izbjegavanja krivično pravne odgovornosti.

                    Dakle,  na osnovu  odbrane optuženog L. N., na osnovu  objektivnog i stručnog  nalaza i mišljenja vještaka dr. P., medecinske dokumentacije  kao i  iskaza svjedoka L.J. u postupku je na nesumnjiv način utvrdjeno da je optuženi L. Lj. dana 17.09.2011.godine  oko 10,20 časova  u selu B.,  svjestan da drveni kolac i britva   predstavljaju sredstva podobna  da tijelo teško povrijede  ili zdravlje teško naruše i da se istim  mogu nanijeti povrede udario L. N. drvenim kolcem u predjelu  glave - tjemene regije  kao i  britvom  zakačio  N.  u predjelu stomaka - ožičice i  ručnog zgloba lijeve ruke  i nanio mu  lake tjelesne povrede  bliže opisane  pod stavom **I.**   izreke  ove presude. U ovim radnjama optuženog L. Lj. stoje svi bitni elementi bića krivičnog  djela lake tjelesne povrede iz  čl.152 st.2 u vezi st.1 Krivičnog zakonika pa ga je sud kao umišljajnog učinioca oglasio krivim  i osudio po zakonu.

                    U okviru opšte svrhe krivičnih sankcija  sud je cijenio i svrhu uslovne osude . Optuženi L. je porodičan čovjek, otac 2 djece, nezaposlen i živi od poljoprivrede. Ima zdrastvenih problema. Do sada nije osudjivan što je utvrdjeno iz izvoda iz KE. L.N. kao oštećeni se nije pridružio krivičnom gonjenju.Ove činjenice su u smislu čl.42 Kz uzete kao  olakšavajuće okolnosti  na strani optuženog i sud je mišljenja da u konkretnom slučaju obzirom na porodične prilike, dosadašnji život  optuženog kao i činjenicu da je u  komšiluku sa  optuženim L. i njegovim ocem te da će se  svakodnevno sretati, nije nužno izricati kaznu zatvora već da se opravdano može očekivati da će i samo upozorenje djelovati na ovog optuženog da više ne vrši krivična djela i postići se svrha kažnjavanja  zakonom predvidjena pa  je sud  optuženom utvrdio kaznu zatvora u trajanju od  45 dana  i istovremeno odredio  da se ista neće izvršiti  ako optuženi  u roku od jedne godine dana  ne izvrši novo krivično djelo.

                     Odluka suda  da optuženi na ime troškova  krivičnog postupka  plati iznos od  132,00 eura koji čini naknada i nagrada za obavljeno medecinsko vještačenje kao i da na ime paušala   plati  iznos od  30,00 eura  koji iznos je odmjeren obzirom na dužinu trajanja  i složenost krivičnog postupka  te imovno stanje optuženog  zasniva se na čl.226 i 229  ZKP-a .

                    Imovinsko pravnog zahtjeva nije bilo.


                    **N A P R O T I V :**

                    Sud je optuženog L.N. oslobodio od optužbe  da je izvršio krivično djelo lake tjelesne povrede  iz čl.152 st.2 u vezi st.1 Krivičnog zakonika izvršenog na štetu L. Lj.  kako je to bliže opisano pod  stavom **II.**   izreke ove presude smatrajući  da je  optuženi L. N.  kritične prilike  djelovao  u nužnoj odbrani.  Ovaj  zaključak suda se temelji   na  dokazima  izvedenim u postupku.

                    Naime,optuženom L.N.  javnom optužbom  se stavlja na teret  da je izvršio krivično djelo  lake tjelesne povrede iz čl.152 st.2 u vezi st.1 Krivičnog zakonika tako što je dana 17.09.2011.godine oko 10,20 časova  u selu B.  lako tjelesno povrijedio  L.Lj.na način što ga je  metalnom šipkom  kao sredstvom podobnim da tijelo teško povrijedi ili zdravlje teško naruši  udario u predjelu lijeve podlaktice  nanijevši  L. lake tjelesne povrede u vidu kontuzije  lijeve podlaktice.

                    **Optuženi L.N. priznaje** da je kritične prilike letvom odnosno   šipkom od satelitske antene udario po ruci L.Lj. ali sa namjerom da L. izbije iz ruke  britvu  kojom ga je zakačio  u predjelu stomaka i lijeve ruke  a prije toga  ga je L. udario drvenim kolcem u predjelu glave. L. Lj.  medjutim negira da je kritične prilike L.N. udario kolcem u predjelu  glave i  povrijedio ga britvom  navodeći  da nikada sa sobom ne nosi  nož. Svjedok D. M. je tvrdio  da je gledao cijeli dogadjaj od momenta kada su se L. Lj. i L. J. svadjali na putu i kada im  prilazi L.N. sa šipkom  i udara L. tom šipkom po ruci  kao i da L. ničim nije udario L. N.. Sud  ne prihvata  kao istinite  ove  navode  L. Lj. ni D. M. a ovo sa razloga što je objektivnim nalazom i mišljenjem  vještaka dr. P. utvrdjeno da je L. N. kritične prilike zadobio povrede- krvni podliv u lijevoj tjemenoj regiji glave kao i posjekotine  stomaka u predjelu ožičice  i u predjelu  lijevog ručnog zgloba. Nalazom i mišljenjem ovog vještaka  utvrdjeno je  da je povreda glave L. N.  nastala od  udarca zamahnutim tupo  tvrdim predmetom  a da su povrede stomaka i ručnog zgloba lijeve ruke nastale  od  oštrog sječiva  kao što  su nož,  britva, špartla. Ovo se  u cjelosti poklapa sa navodima  optuženog L. da ga je  L.  udario drvenim kolcem u predjelu  glave  kao i da ga je L.  britvom zakačio u predjelu stomaka i  lijeve ruke. To potvrdjuje i svjedok L.J. čiji iskaz je sud  prihvatio kao istinit. Logika je da povreda  tjemenog dijela  glave nastaje kada je povrijedjeni okrenut ledjima osobi koja ga udara  a  optuženi  L. je istakao da je gurao  oca od L. i dobio  udar u glavu a kad se okrenuo  vidio  da  L.  drži u ruci britvu kojom je zamahnuo a on se izmakao  pa ga je britva  zakačila u predjelu stomaka i lijeve ruke. Ovim navodima  optuženog L. N. sud je povjerovao  jer na to upućuje  i nalaz i mišljenje  vještaka  da se radi o  površnom djelovanju noža, britve ili špartle na stomak odnosno  ruku   optuženog L..Vještak dr. P. je u svom nalazu i mišljenju a na osnovu  izvjetšaja  ljekara specijaliste   hiruga  broj 3037 od 17.09.2011.godine  istakao   da je  L. Lj. kritične prilike zadobio povredu  na lijevoj ruci-  kontuziju lijeve podlaktice, da se radi o lakoj tjelesnoj povredi  koja je najvjerovatnije nastala  od udarca tupim tvrdim predmetom po tom predjelu tijela. Udarac je bio  lakog  do srednjeg inteziteta  jer bi jači udarac polomio kost, ostavio veći hematom ili veću ranu na koži  čime su negirani navodi L. da je udarac  koji je zadobio od  L. bio  toliko jak  da se šipka  kojom ga je udario  iskrivila.

                    Dakle, u postupku je  priznanjem optuženog L.N. utvrdjeno da je ovaj optuženi  kritične prilike  šipkom od satelitske antene  udario  po ruci  L.Lj. i tom prilikom  mu nanio laku tjelesnu povredu - kontuziju  lijeve podlaktice. Dalje je na osnovu odbrane optuženog L. N., iskaza svjedoka L.J. kao i objektivnim nalazom i mišljenjem vještaka dr. P.M.  koji ima utemeljenje u medecinskoj dokumentaciji utvrdjeno da je  kritične prilike  L. Lj. prvo  drvenim kolcem udario  u predjelu tjemena  glave optuženog L. N. pa kad se L. okrenuo  L. je u rukama imao britvu kojom je zamahnuo  i pošto se  L. izmakao britvom zakačio  L. u predjelu stomaka - ožičice  i  lijeve ruke  i nanio mu lake tjelesne povrede  opisane izrekom ove presude. Nakon toga  optuženi L. je  šipkom od satelitske antene udario L. u predjelu ruke  u kojoj je L. držao britvu  sa namjerom  da  L. tu britvu  izbije iz ruke jer se osjećao  ugroženim. Prirodno pravo svakog čovjeka je da zaštiti svoj život i tjelesni integritet. Na osnovu izvedenih dokaza ovaj sud zaključuje da je optuženi  L. N. branio se od istovremenog, protivpravnog  napada  L. Lj.  kao i da je  u odbijanju od sebe  tog protivpravnog napada  šipkom od satelitske antene udario L.u predjelu ruke u kojoj je držao britvu  i tako mu nanio  laku tjelesnu povredu  opisanu izrekom ove presude. Ovaj sud je  smatrajući  da je optuženi L. N. djelovao u nužnoj odbrani obzirom da ga je  L. britvom  zakačio u predjelu stomaka i lijeve  ruke  kao i da je i dalje u ruci držao nož oslobodio od optužbe  na osnovu čl.373 st.1 tačka 1 ZKP-a.

                    Troškovi krivičnog postupka  padaju na teret  budžetskih sredstava.

                    Imovinsko pravnog zahtjeva nije bilo.

                    **OSNOVNI SUD U PLJEVLJIMA, dana   23.01.2012.godine. **

Zapisničar,
S u d i j a,
Zora Leković
Ljiljana Popović  
PRAVNA   POUKA:
                                    Protiv ove presude dozvoljena je žalba u roku od 8.dana po prijemu  iste
                                    Višem sudu Bijelo  Polje, a preko ovog suda.  
DOSTAVITI :
1 x ODT Pljevlja
2 x Optuženim   