K.br.252/11 
U IME CRNE GORE 
                    Osnovni sud u Pljevljima, kao prvostepeni   krivični sud, po sudiji Ljiljani Popović uz sudjelovanje zapisničara Zore Leković, u krivičnom predmetu protiv optuženog M.P. iz P.,  zbog krivičnog djela  teško djelo protiv bezbjednosti javnog saobraćaja iz čl.348st.3 u vezi krivičnog djela ugrožavanje javnog saobraćaja iz čl.339st.3 u vezi st.1 Krivičnog zakonika u sticaju sa krivičnim djelom ne pružanje pomoći licu povrijeđenom u saobraćajnoj nezgodi iz čl. 347st.1 Krivičnog zakonika po optužnom predlogu ODT Pljevlja Kt.br.281/11 od 06.12.2011. godine , nakon   održanog glavnog  i javnog pretresa u prisustvu  zamjenika  ODT Pljevlja Đurović Veljka, oštećenog D.S. i optuženog M.P., dana 21.12.2011. godine, donio je i javno objavio

P R E S U D U 
                    **Optuženi M.P.** od oca R. i majke M. rođ. P., rođen u P. dana ........, sa prebivalištem u P., državljanin CG, neoženjen, bez djece, student, govori Crnogorskim jezikom, izdržavaju ga roditelji, neosuđivan.

K R I V      J E 
                    **Što je :**

                    Dana 27.06.2011.godine oko 00,30 časova upravljajući PMV marke "Peugeot 307" .........., vlasništvo J.M. od K. m. prema restoranu "A." u P. ne pridržavajući se saobraćajnih propisa ugrozio javni saobraćaj i doveo u opasnost život i tijelo ljudi na način što suprotno odredbama čl.31 i 44 ZOBS-a, na putevima vozilom se kretao brzinom od 58,3 km/h iako je na tom dijelu puta dozvoljena brzina kretanja do 40 km/h te je prije raskrsnice započeo preticanje motocikla marke "T." koji motocikl je skretao u ulicu iako je bio svjestan da takvom vožnjom može učiniti djelo ali je olako držao da do toga neće doći ili da će to moći spriječiti te je prednjim desnim dijelom vozila udario u lijevi dio motocikla u predjelu nožnih komandi koji motocikl je bio na lijevoj kolovoznoj traci u skretanju prema ulici  koji motociklom je upravljao oštećeni D.S. pri čemu je došlo do obaranja motocikla i oštećenog na kolovoz, te je oštećeni D.zadobio tešku tjelesnu povredu prelom unutrašnjeg gležnja na lijejvom skočnom zglobu bez pomaknuća ulomaka, kontuziju glave i tijela sa brojim razderotinama i površnim oguljotinama kože pa je okrivljeni ne zaustavljajući vozilo i ne zaustavljajući se ostavio bez pomoći oštećenog D. i udaljio se sa lica mjesta,-

                         čime je izvršio krivično djelo teško djelo protiv
bezbjednosti javnog saobraćaja iz čl.348 st.3 u vezi krivičnog djela
ugrožavanje javnog saobraćaja iz čl.339 st.3 u vezi st.1 Krivičnog zakonika u
sticaju sa krivičnim djelom nepružanje pomoći licu povrijeđenom u saobraćajnoj
nezgodi iz čl.347 st.1 Krivičnog zakonika. 
                    **pa mu sud   na osnovu već citiranih zakonskih propisa te primjenom članova 4,13, 16,32,33,36,42, i 48 Krivičnog zakonika, a za krivično djelo nepružanje pomoći licu povrijeđenom u saobraćajnoj nezgodi iz čl.347 st.1 i primjenom čl.15 Krivičnog zakonika,    u t v r dj u j e :**

                    **I.** Za krivično djelo   teško djelo protiv bezbjednosti javnog saobraćaja iz čl.348 st.3 u vezi krivičnog djela ugrožavanje javnog saobraćaja iz čl.339 st.3 u vezi st.1 Krivičnog zakonika  kaznu zatvora u trajanju od 3(tri) mjeseca .

                    **II.**   Za krivično djelo  ne pružanje pomoći licu povrijeđenom u saobraćajnoj nezgodi iz čl.347 st.1 Krivičnog zakonika kaznu zatvora u trajanju od 3 (tri) mjeseca.


                    Pa sud optuženom  i primjenom članova  52,53 i 54 KZ CG , te čl.226,229,239 i 374 ZKP-a , i z r i č e


                                                 **USLOVNU OSUDU**

                    Sa kojom se optuženom M. P.  utvrdjuje jedinstvena kazna zatvora  u trajanju od 5 (pet) mjeseci i istovremeno odredjuje  da se ista neće izvršiti ako optuženi u roku od jedne godine dana  ne izvrši novo krivično djelo.

                    Optuženi je dužan platiti ovom sudu na ime troškova krivičnog postupka iznos od 374,00 eura kao i na ime  paušala  iznos od 27,50 eura,

                    a ovo u roku od 15.dana po pravosnažnosti presude pod prijetnjom prinudnog izvršenja.

                    Oštećeni D. S. radi ostvarivanja imovinsko pravnog zahtjeva upućuje se na parnicu.

O b r a z l o ž e nj e 
                     Osnovno državno tužilaštvo u Pljevljima, optužnim predlogom Kt.br.281/11  od 06.12.2011.godine,optužilo je M.P. iz P.,da je izvršio krivično djelo teško djelo protiv bezbjednosti javnog saobraćaja iz čl.348 st.3 u vezi krivičnog djela ugrožavanje javnog saobraćaja iz čl.339 st.3 u vezi st.1 Krivičnog zakonika u sticaju sa krivičnim djelom nepružanje pomoći licu povrijeđenom u saobraćajnoj nezgodi iz čl.347 st.1 Krivičnog zakonika a na način, mjesto i vrijeme bliže opisano u izreci ove presude i u završnoj riječi zamjenik ODT Pljevlja ostajući pri podnijetom optužnom predlogu predložio je da sud optuženog oglasi krivim i osudi po zakonu za krivična djela stavljena mu na teret.

                    Oštećeni D.S. se nije  pridružio krivičnom gonjenju  ističući da postavlja imovinsko pravni zahtjev ali da isti ne može precizirati.

                    Optuženi M. P.u svojoj odbrani navodi da je dana 26.06.2011.godine pozajmio vozilo marke "Pežo" od svog druga J. M. da bi povezao djevojku do kuće pa da mu nakon toga vrati vozilo i nakon što je odvezao djevojku kući nešto oko 00,30 časova vozilom se kretao ulicom iz pravca K. m. u pravcu restorana "A.", po njegovoj procjeni kretao se brzinom možda oko 50 km/h i u toku vožnje ispred vozila primijetio motociklistu pa je dao lijevi pokazivač pravca sa namjerom da isto pretekne pošto je vidio da je put pregledan i da mu niko ne dolazi u susret i kad je došao odnosno prišao motociklisti na oko 2 metra počeo ga je preticati i kada je skoro bio paralelno sa njim u toku kretanja motociklista je naglo skrenuo u lijevo bez davanja znaka za skretanje ni na motoru ni iz pružanja lijeve ruke. Optuženi navodi da je vozilom bježao u lijevo do potpornog zida ali dalje nije mogao i u toku kretanja vozilom je ostvario kontakt sa motociklistom sa njegove lijeve strane prednjom desnom stranom vozila - farom je udario u nogu motocikliste i u motor. Čuo je jak udar i vidio da motociklista pada sa lijeve strane njegovog vozila i kako u tom momentu nije znao šta se dešava sa motociklistom i kolko je povrijeđen i zbog svog neiskustva i velikog straha nije izlazio iz vozila već odmah vozilom nastavio kretanje u pravcu kuće svoga druga od koga je pozajmio vozilo i dolaskom kod J.M. odmah mu rekao da je imao saobraćajnu nezgodu pa je M. pošao sa njim i vratili se na lice mjesta gdje nije bilo motociklise koga je neko prevezao do bolnice, motor je stajao oboren a na ulici je već bila policija  pa je policiji rekao da je učesnik te saobraćajne nezgode i prisustvovao uviđaju a nakon toga dao izjavu u policiji. Vozač je već više od 6 godina i nikad nije napravio saobraćajni prekršaj i žao mu je što je oštećeni u ovoj nezgodi zadobio povrede i on je sa roditeljima dva puta u bolnici obilazio oštećenog a išli su i kod njega kući da ga obiđu i interesuju se za njegovo zdravlje. Kritične prilike je bio u trijeznom stanju. Na glavnom pretresu priznajući izvršenje krivičnih djela i krivicu ostao je pri ranijoj odbrani navodeći da priznaje da je prekoračio brzinu a da je kritične prilike lice mjesta napustio iz straha i što je mislio da će oštećenom bolje pomoći ako ode po svog druga i vrati se sa drugom i pomogne oštećenom  pa se sa drugom i vratio na lice mjesta nakon pet minuta, policija je zaustavila vozilo u kome su bili on i drug, drug je vozio jer on nije mogao zbog tog što je bio uspaničen i policija ih je zaustavila kako bi im kazala kuda da prođu zbog uviđaja, a on tada policiji sam kazao da je on povrijedio motociklistu. Motociklistu je primijetio kad je bio iza njega na možda 20 do 30 metara, kretali su se istom kolovoznom trakom i u istom pravcu i kada je prišao motociklisti na možda desetak metara pošto je vidio da iz suprotnog pravca nema vozila započeo je radnju preticanja motocikliste i kad je došao u paralelnu liniju sa motociklistom tada motociklista skreće u lijevo, on koči i bježi u lijevo ka potpornom zidu i tada svojim prednjim desnim farom udara motociklistu u predjelu članka noge ili motocikl u predjelu nožnih komandi. Kad je vidio da je motociklista pao a motor od njega udaljen desetak metara prepao se i otišao sa lica mjesta a prije nego se vratio na lice mjesta pozvao je telefonom majku i rekao joj da ide u bolnicu i šta mu se desilo i njegova majka je bila kod bolnice kad je oštećeni dovezen u bolnicu. U završnoj riječi odluku o svojoj krivici i kazni ostavio je na ocjenu sudu navodeći da sud presudi po zakonu.

                    U dokaznom postupku  sud je saslušao svjedoka-oštećenog D. S., saslušao svjedoka J. M., saslušao vještaka R. M., pročitao nalaz i mišljenje vještaka dr. P. M., pročitao zapisnik o uviđaju UP PJ Pljevlja od 14.10.2011.godine, pročitao otpusnu listu Opšte bolnice P. br.1669/11 od 28.06.2011.godine za oštećenog, pročitao zapisnik o tehničkom pregledu PMV "L. a." DOO od 27.06.2011.godine, izvršio uvid u fotoelaborat i skicu lica mjesta UP PJ Pljevlja br.288/11 od 27.06.2011.godine, pročitao izvještaj "K. c." CG br.911 od 02.07.2011.godine o stanju alkohola u krvi oštećenog  i pročitao izvod iz KE za optuženog.

                    Nakon provedenog dokaznog postupka  i ocjene izvedenih dokaza , kako svakog pojedinačno , tako i u medjusobnoj povezanosti , a pri tom imajući u vidu priznanje  optuženog  ovaj sud je utvrdio činjenično stanje  bliže opisano  izrekom ove presude.

                     Javna optužba  stavlja na teret  optuženom da je izvršio krivično djelo teško djelo protiv bezbjednosti javnog saobraćaja iz čl.348 st.3 u vezi krivičnog djela ugrožavanje javnog saobraćaja iz čl.339 st.3 u vezi st.1 u sticaju sa krivičnim djelom ne pružanje pomoći licu povrijeđenom u saobraćajnoj nezgodi iz čl.347 st.1 Krivičnog zakonika. Optuženi M.P. priznaje izvršenje krivičnih djela i krivicu navodeći da je tačno da je kritične prilike prekoračio brzinu, da je pokušao da izbjegne nezgodu tako što je bježao u lijevo do potpornog zida, da je kočio, kao i da kad je došlo do kontakta njegovog vozila sa motociklom i kad je vidio da je motociklista pao a motor bio na deset metara od motocikliste prepao se i otišao sa lica mjesta pa se n akon pet minuta sa drugom vratio kako bi ukazao pomoć oštećenom ali je oštećeni već bo prevezen u bolnicu.

                    Ovo priznanje optuženog M. P. je jasno, potpuno i nedvosmisleno a kao takvo je potvrđeno i ostalim dokazima u postupku. Tako je svjedok oštećeni D.S. kazao da je kritične prilike nešto iza pola noći oko 00,15 časova krenuo na svom motoru marke "T." kući i dok je išao iz pravca K. m. u pravcu restorana "A." sa namjerom da posjeti Đ. S. u ulici i kad je došao na raskrsnicu imao namjeru da skrene u tu ulicu pogledao je na bočne retrovizore, čak se i okrenuo po zadi i nije vidio da ko ide iza njega, pa pošto na motoru nema žmigavca a iza njega nikog nije bilo nije bilo potrebe da ispruži lijevu ruku za skretanje i započeo je skretanje u lijevo. U tom momentu iz pravca K. m. iza sebe primijetio je bljesak farova, a onda začuo jak udar, ne zna da li u njegovu nogu ili u motor, došlo je do obaranja motora na asvalt i on zadobio tjelesne povrede s tim što se ne sjeća kako je pao sa motora. Prišao mu je R. M. podigao ga i stavio u vozilo i odvezao u bolnicu. Vozilo koje je udarilo u njegov motocikl nakon udara nije se zaustavilo već je vozač nastavio kretanje. Smatra da se vozač kretao izuzetno brzo. U ovoj nezgodi zadobio je prelom kosti lijeve noge i imao rasjekotine na glavi, a optuženi i njegovi roditelji su dolazili i u bolnicu i kući da ga obilaze.

                    Iskaz oštećenog D. sud prihvata kao istinit i nepristrasan a isti nije u suprotnosti ni sa priznajem optuženog M. kao i sa nalazom i mišljenjem vještaka dr. P.M. koji je u nalazu i mišljenju kazao da se iz medicinske dokumentacije za oštećenog vidi da je kao vozač motocikla zadobio u saobraćajnoj nezgodi povrede i to kontuziju glave i tijela sa brojnim razderotinama i površnim oguljotinama kože, prelom unutrašnjeg gležnja na lijevom skočnom zglobu bez pomaknuća ulomaka, te da je prelom unutrašnjeg gležnja na lijevom skočnom zglobu obična teška tjelesna povreda dok su ostale povrede lake. Ove povrede su nastale udarom tupe tvde sile u tijelo a najveći dio njih najvjerovatnije padom i udarom od tvrdu podlogu ili tvrdi predme.Nalaz i mišljenje vještaka dr. P. sud prihvata kao objektivan i dat po pravilima struke a na osnovu medicinske dokumentacije za oštećenog.

                    Optuženi M. navodi da je kritične prilike oštećenog primijetio kad je bio iza njega na možda 20 do 30 metara, da su se oba kretala istom kolovoznom trakom i u istom pravcu, kao i da je kada je prišao motociklisti na možda desetak metara i kad se uvjerio da iz suprotnog pravca nema niko započeo radnju preticanja i kad je njegovo vozilo došlo u paralelnu liniju sa motociklom motociklo skreće u lijevo, a on bježi u lijevo i koči ali nije uspio da izbjegne kontakt. Radi utvrđivanja uzroka ove saobraćajne nezgode sud je saslušao vještaka R. M. koji je u svom pisanom nalazu i mišljenju kao i riječi na glavnom pretresu kazao da je u ulici u kojoj je došlo do saobraćajne nezgode brzina kretanja ograničena na 40 km/h, da je neposredno prije nezgode vozač vozila "Pežo" započeo radnju preticanja te da na osnovu materijalnih tragova mjesto kontakta je na 3 - 4 metra ispred mjesta gdje su ostali prvi tragovi grebanja motocikla po kolovozu i da je mjesto kontakta na lijevoj kolovoznoj traci u smjeru kretanja vozila "Pežo". Motocikl je bio u skretanju prema ulici i međusobni kontakt je nastupio između prednjeg desnog dijela vozila Pežo i lijevog dijela motocikla u predjelu nožnih komandi. Na osnovu analize materijalnih tragova brzina kretanja vozila Pežo u trenutku kontakta sa motociklom je bila oko 58,3 km/h, a brzina motocikla oko 20 km/h. Nađeni tragovi kočenja na licu mjesta su skicom lica mjesta označeni kao tragovi NN vozila. Ako ovi tragovi kočenja ne pripadaju vozilu Pežo vozilo Pežo nije kočeno neposredno prije nezgode a mogućnost da se vozilo zaustavi prije mjesta kontakta bila bi da je vozač vozila Pežo intezivno preduzeo radnju kočenja pri brzini vozila do 29,7 km/h. U tom slučaju mišljenja je da je do nezgode došlo zbog prelaska motocikla na lijevu kolovoznu traku kada je vozilo Pežo započelo preticanje što je za posledicu imalo kontakt vozila, a ako je vozač vozila Pežo preduzeo radnju kočenja onda u tom slučaju obzirom da se vozilo nije kompletno zaustavilo jer tragovi ne bi mogli biti 4,5 m, već duži što navodi na činjenicu da je vozilo započelo kočenje a onda nastavilo kretanje onda je brzina vozila kad je vozač Pežoa uočio opasnost bila najmanje 60 km/h, a vozilo od mjesta kontakta udaljeno oko 19 metara i pri ovoj brzini vozač ne može da zaustavi vozilo prije mjesta kontakta li da je u ovom slučaju vozač vozilom upravljao brzinom od 40 km/h iako bi forsirano kočio i reagovao na opasnost mogao bi da zaustavi vozilo do mjesta kontakta što bi bilo uzročno vezano za nastanak nezgode od strane vozača Pežoa a i vozač motocikla je napravio propust jer mora jasno i na vrijeme dati znake skretanja. Vožnja vozila Pežo veća od dozvoljene je propust vozača uzročno vezan za nastanak saobraćajne nezgode.

                     I nalaz i mišljenje vještaka R. sud prihvata kao objektivan i dat po pravilima struke i na osnovu fotoelaborata i skice lica mjesta, te zapisnika o uviđaju UP PJ Pljevlja.

                    Iz izvještaja Kliničkog centra CG br.911 od 02.07.2011.godine utvrđeno je da je oštećeni kritične prilike bio u pripitom stanju odnosno da je imao 1,19 promila alkohola u krvi. Iz zapisnika o tehničkom pregledu vozila Pežo "L. a." DOO od 27.06.2011.godine utvrđeno je da je vozilo Pežo bilo ispravno.

                    Dakle, priznanjem optuženog M. P. da je kritične prilike prekoračio brzinu prilikom vožnje i nakon kontakta napustio lice mjesta, iskazom oštećenog D. te nalazima i mišljenjima vještaka dr. P. M. i R. M. na nesumnjiv način je utvrđeno da je optuženi M.P. kritične prilike krećući se od K. m. prema restoranu "A."vozilom svoga druga J.M.marke"Pežo" i ne pridržavajući se saobraćajnih propisa ugrozio javni saobraćaj i doveo u opasnost život i tijelo ljudi na način štoje suprotno odredbama čl.31 i 44 ZOBS-a na putevima vozilom se kretao nedozvoljenom brzinom, na ime kretao se brzinom od 58,3 km/h iako je u pitanju naselje i brzina ograničena na 40 km/h te prije raskrsnice sa ulicom započeo preticanje motocikla koji je skretao u ulicu i da je pri tom optuženi bio svjestan da ovakvom svojom nepropisnom vožnjom može učiniti djelo ali je olako držao da do toga neće doći ili da će to moći spriječiti i svojim prednjim desnim dijelom vozila udario u lijevi dio motocikla u predjelu nožnih komandi u momentu dok je motocikl bio na lijevoj kolovoznoj traci i u skretanju u ulicu pri čemu je došlo do obaranja motocikla i oštećenog D. koji je upravljao motociklom pa je oštećeni zadobio povrede bliže opisane izrekom ove presude. U ovim radnjama optuženog stoje svi bitni elementi bića krivičnog djela teško djelo protiv bezbjednosti javnog saobraćaja iz čl.348 st.3 u vezi krivičnog djela ugrožavanje javnog saobraćaja iz čl.339 st.3 u vezi st.1, optuženi je kritične prilike postupao sa nehatom pa ga je sud kao nehatnog učinioca oglasio krivim za ovo krivično djelo. Takođe priznanjem optuženog iskazom oštećenog utvrđeno je da nakon kontakta vozila i motocikliste optuženi nije zaustavio vozilo već nastavio kretanje i udaljio se sa lica mjesta ostavljajući tako oštećenog D. bez pomoći u kojim radnjama optuženog stoje svi bitni elementi bića krivičnog djela ne pružanje pomoći licu povrijeđenom u saobraćajnoj nezgodi obzirom da je optuženi bio svjestan da je svojim odnosno vozilom kojim je upravljao nanio povredu oštećenom D. i u prkos tome napustio lice mjesta ostavljajući oštećenog bez pomoći, dakle pčrilikom izvršenja ovog krivičnog djela djelovao je sa umišljajem pa ga je sud kao umišljajnog učinioca oglasio krivim i osudio po zakonu.

                     Kako je sud u postupku utvrdio da je optuženi M.P. kritične prilike izvršio krivično djelo teško djelo protiv bezbjednosti javnog saobraćaja iz čl.348 st.3 u vezi krivičnog djela ugrožavanje javnog saobraćaja iz čl.339 st.3 u vezi st.1 Kz u sticaju sa krivičnim djelom ne pružanje pomoći licu povrijeđenom u saobraćajnoj nezgodi iz čl.347 st.1 Kz , kako mu je to i stavljeno na teret , to je sud  primjenom čl.48  Kz  optuženom utvrdio   kaznu zatvora u trajanju od 3 (tri) mjeseca za krivično djelo teško djelo protiv bezbjednosti javnog saobraćaja iz čl.348 st.3 u vezi krivičnog djela ugoržavanje javnog saobraćaja iz čl.339 st.3 u vezi st.1 Kz, te za krivično djelo ne pružanje pomoći licu povrijeđenom u saobraćajnoj nezgodi iz čl.347 st.1 Kz takođe 3 (tri) mjeseca zatvora i utvrdio mu jedinstvenu kaznu zatvora u trajanju od 5 (pet) mjeseci.  U okviru opšte svrhe krivičnih sankcija  sud je cijenio i svrhu uslovne osude  pa obzirom da je  optuženi priznao izvršenje krivičnih djela i svoju krivicu, izrazio kajanje, radi se o studentu koji do sada nije osuđivan i koji je obilazio oštećenog i u bolnici i nakon izlaska iz bolnice kući i oštećeni se nije pridružio krivičnom gonjenju koje okolnosti su uzete kao olakšavajuće okolnosti na strani optuženog, a u nedostatku otežavajućih okolnosti, to je sud mišljenja  da u konkretnom slučaju  nije neophodno  radi krivično pravne zaštite prema ovom optuženom  izricati drugu vrstu krivične sankcije, već da se opravdano može očekivati  da će se i samim upozorenjem uz prijetnju kaznom dovoljno uticati  na optuženog da više ne vrši krivična djela  pa mu je sud  utvrdio jedinstvenu kaznu zatvora  u trajanju od  5 (pet) mjeseci  istovremeno odredjujući  da se ista neće izvršiti  ako optuženi  u roku od jedne godine dana  na izvrši novo krivično djelo  te da će se na ovaj način  postići svrha kažnjavanja zakonom predvidjenja.

                    Shodno čl.226 i 229 ZKP-a sud je obavezao optuženog  da na ime troškova krivičnog postupka plati iznos 374,00 eura koji čini naknadu i nagradu vještacima za obavljena vještačenja kao i da na ime paušala  plati iznos od 27,50 eura koji iznos je odmjeren, obzirom na dužinu trajanja i složenost krivičnog postupka te imovno stanje optuženog.

                    Kako je oštećeni postavio imovinsko pravni zahtjev navodeći da isti ne može precizirati to ga je sud u smislu čl.239 ZKP-a, radi ostvarivanja istog uputio na parnicu.

                    **OSNOVNI SUD U PLJEVLJIMA , dana   21.12.2011.godine.**

Zapisničar,
S u d i j a,
Zora Leković
Ljiljana Popović  
PRAVNA POUKA:
                        Protiv ove presude dozvoljena je žalba u roku od 8.dana po prijemu
                        iste Višem sudu Bijelo Polje, a preko ovog  suda.  
DOSTAVITI :
1 x ODT Pljevlja
1 x Optuženom      