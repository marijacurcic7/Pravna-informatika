                                                                                                                                                                                                                                                                     **                                                                                                                  K.br.38/12**  
                                                        **U IME   CRNE GORE**


                    Osnovni sud u Pljevljima, kao prvostepeni krivični sud, po sudiji Ljiljani Popović, uz sudjelovanje zapisničara Zore Leković u krivičnom predmetu protiv optužene R. S. iz P. zbog krivičnog djela protivpravno priključenje gradilišta na tehničku infrastrukturu iz čl.326 b Krivičnog zakonika a po optužnom predlogu ODT Pljevlja Kt.br.53/12 od 22.03.2012. godine,  nakon održanog glavnog i javnog pretresa u prisustvu zamjenika ODT Pljevlja Gačević Božidarke, punomoćnika oštećenog G.I. i optužene R. S., dana 19.04.2012. godine, donio je i javno objavio


                                                        **P R E S U D U**

                    **Optužena R. S., JMBG ......,** od oca M. i majke D. rodjene T., rodjena u V. opština P. dana ......, sa prebivalištem u P.,državljanka CG, udovica,majka 3 djece, nezaposlena, pismena, završila osnovnu školu,govori srpskim jezikom,razumije crnogorski jezik, lošeg imovnog stanja, neosudjivana.


                                                        **K R I V A     J E **

                         Što  je :
                        Septembra mjeseca 2011.godine  u Ul.Save Kovačevića u Pljevljima protivno propisima  o izgradnji objekata -  čl.75 Zakona o uredjenju prostora i  izgradnji objekata  ("Sl.list CG" broj 51/08) priključila na tehničku infrastrukturu - elektroenergetsku mrežu svoju porodičnu kuću  za koju nije izdata gradjevinska dozvola,  
                         Čime je izvršila krivično djelo protivpravno
priključenje gradilišta na tehničku  infrastrukturu  iz čl.326 b Krivičnog
zakonika, 
                    pa joj sud  na osnovu već citiranog zakonskog propisa te primjenom članova 4,5,13,15,32,33,36, 42,52,53 i 54 Krivičnog  zakonika,  te čl. 226,229 i 374  ZKP- **a     i z r i č e **

                                                             USLOVNU OSUDU 
                         Sa kojom se optuženoj R. S.utvrdjuje  kazna zatvora
u trajanju od 3 /tri/ mjeseca  i istovremeno odredjuje  da se ista neće
izvršiti  ako optužena  u roku od jedne godine dana  ne izvrši novo krivično
djelo. 
                    Optužena je dužna platiti ovom sudu  na ime paušala   iznos od  27,50 eura,

                    A sve ovo u roku od 15.dana po pravosnažnosti presude  pod prijetnjom prinudnog izvršenja.

                    Imovinsko pravnog  zahtjeva nije bilo.


                                            **     O b r a z l o ž e nj e**

                      Osnovno državno tužilaštvo u Pljevljima,  optužnim predlogom Kt.br.53/12 od 22.03.2012.godine,optužilo je R.S. iz Pljevalja da je izvršila krivično djelo protivpravno  priključenje gradilišta na tehničku infrastrukturu iz čl.326 b Kz-a  a na način, mjesto i vrijeme  bliže  opisano izrekom ove presude. U završnoj riječi zamjenik ODT Pljevlja  ostajući pri podnijetom optužnom predlogu predložio je  da sud optuženu oglasi  krivom i osudi  po zakonu jer je izvedenim dokazima na nesumnjiv način utvrdjeno  da je počinila  krivično djelo koje joj se stavljeno optužbom na teret a što je optužena u cjelosti  i priznala.

                    Punomoćnik oštećene  je istakao da se pridružuje krivičnom gonjenju  a da imovinsko pravni zahtjev ne postavlja.

                    Optužena R.S. u svojoj odbrani priznajući izvršenje krivičnog djela i krivicu navodi  da  je 2001.godine njen poč.muž R. kupio pljac u P. gdje su 2002.godine počeli izgradnju porodične kuće.  Muž joj je umro 2007.godine maja mjeseca a ona ostala sa troje djece  i uspjela da tu kuću ukrovi  do aprila mjeseca 2008.godine i kad je uselila nije imala struje, saznala je da je ED omogućila legalno priključenje na elektromrežu svim gradjanima  koji uplate iznos  od 500,00 € a koji prethodno nijesu bili priključeni na mrežu pa kako je bila zadužena kreditima nije imala  tih 500,00 € pa se negdje  septembra ili oktobra mjeseca 2011.godine priključila na elektromrežu i sve je to uradila iz nevolje jer je  ostala  udovica sa 3 djece koja su išla u školu i jedno vrijeme su življeli u  kući bez struje. Znala je da se nesmije priključiti na elektromrežu, znala je da njena kuća nema gradjevinsku dozvolu ali nije mogla sa djecom da živi u kući bez struje  i da djeca uče bez struje.Spremna  je da plati priključak, struju je uredno plaćala i dana 19.09.2011.godine radnici ED P. su sačinili zapisnik o nelegalnom priključenju njene kuće na mrežu a ona  nije dozvolila da je isključe sa mreže.U lošoj je materijalnoj situaciji. U završnoj riječi odluku o krivici i kazni ostavila je na slobodnu ocjenu  sudu.

                    U dokaznom postupku sud je saslušao svjedoke K.S. i K. M., pročitao zapisnik o kontroli ED P. broj 0000970  od 19.09.2011.godine, pročitao dopis Sekretarijata za uredjenje prostora  opštine P. broj 05-351-364/1 od 18.01.2012.godine i pročitao izvod iz KE za optuženu.

                    Nakon provedenog dokaznog postupka i ocjene izvedenih dokaza  a  pri tom cijeneći priznanje optužene  ovaj sud je utvrdio  činjenično stanje  bliže opisano  izrekom ove presude.

                    Optužena R. S. priznaje izvršenje krivičnog djela i krivicu  navodeći da je tačno da je mjeseca septembra 2011.godine  svoju porodičnu kuću koja se nalazi u P.priključila na elektromrežu i ako je znala da to nesmije da radi i iako je znala da njena porodična kuća nema gradjevinsku dozvolu.

                    Priznanje optužene R.S. je jasno,potpuno i nedvosmisleno a kao takvo je potvrdjeno  iskazima svjedoka K.S. i K.M. te zapisnikom o kontroli ED P. broj  0000970 od 19.09.2011. godine kao i dopisom Sekretarijata za uredjenje prostora od 18.01.2012.godine. Svjedoci K. i K., radnici ED P. su  izjavili da su dana 19.09.2011.godine  pošli u redovnu kontrolu   u P. i prilikom kontrole strujomera u  porodičnoj kući R.S. utvrdili  da se električno brojilo ne vodi u čitalačkim knjigama  a brojilo je uredno registrovalo potrošnju električne energije. Kontrolom su utvrdili da R.S. nije legalni potrošač električne energije,nije posjedovala saglasnost za priključenje na mrežu svoje porodične kuće. Optužena nije dozvolila  isključenje sa ED mreže. Sačinili su zapisnik u prisustvu  optužene koji je optužena potpisala.U momentu kontrole u kući je bio useljen  samo prvi sprat.

                    Cijeneći iskaze svjedoka  K.S. i K. M. sud je  njihove iskaze  u cjelosti prihvatio  kao istinite  i nepristrasne. Njihovi navodi   nijesu u suprotnosti  sa priznanjem optuženog a iste potvrdjuje i zapisnik o kontroli  broj  0000970 od  19.09.2011.godine.

                    Iz  dopisa  Sekretarijata za uredjenje prostora opština P. broj 05-351-364/1 od 18.01.2012.godine utvrdjuje se da R. S.kao ni njenom suprugu R. nije izdata  gradjevinska dozvola  za izgradnju porodičnog stambenog objekta  u P..

                    Dakle,u postupku je na osnovu priznanja optužene R.S., iskaza svjedoka K.S. i K. M. kao i  iz dopisa Sekretarijata za uredjenje  prostora od 18.01.2012.godine utvrdjeno da je optužena R.S.izvršila krivično djelo protivpravno priključenje gradilišta na  tehničku infrastrukturu  iz čl.326 b  Krivičnog zakonika kako joj je to javnom optužbom  i stavljeno na teret  obzirom  da čl.75 Zakona  o uredjenju prostora  o izgradnji objekata ( "Sl.list CG br.51/08 koji je stupio na snagu 01.10.2008.godine") propisuje da se gradilište odnosno objekat  na kome se izvode radove bez gradjevinske dozvole  ili glavnog projekta ili objekat koji je izgradjen bez gradjevinske dozvole i glavnog projekta ne može biti  priključen na  tehničku infrastrukturu ( elektroenergetsku, vodovodnu, kanalizacionu, putnu i dr.) te da je optužena  djelo izvršila sa umišljajem  jer je znala da  za gradnju objekta  mora imati  gradjevinsku dozvolu i uprkos toj činjenici počela je i izgradila   porodičnu kuću  i u toku mjeseca septembra 2011.godine iako nije imala gradjevinsku dozvolu priključila porodičnu kuću na elektroenergetsku mrežu, dakle, djelovala je sa direktnim umišljajem  pa je sud kao umišljajnog učinioca  oglasio krivom  i osudio po zakonu.

                    Prilikom odlučivanja o vrsti i visini kazne a u okviru opšte svrhe  krivičnih sankcija  sud je u smislu čl.52 Kz cijenio i svrhu uslovne osude. Optužena R.S. je priznala izvršenje  krivičnog djela  i krivicu, udovica je,  majka 3 djece. Nezaposlena je.U veoma lošoj je materijalnoj situaciji a objekat je izgradila i priključila na elektromrežu kako bi svojoj djeci pružila  elementarne uslove  za život.  Do sada nije dolazila u sukob sa zakonom što se utvrdjuje  iz  izvoda iz KE   što upućuje na zaključak  da nije  sklona vršenju krivičnih djela. Ove okolnosti koje su na strani optužene  uzete kao  olakšavajuće okolnosti a u nedostatku otežavajućih okolnosti, po mišljenju  suda opravdavaju  izricanje  uslovne osude  jer je sud mišljenja  da će se  i samim upozorenjem  uz prijetnju kaznom  dovoljno uticati  na ovu optuženu  da više ne vrši krivična djela  i na taj način u cjelosti postići svrha kažnjavanja zakonom predvidjena.  Obzirom na sve ovo  optuženoj  je utvrdjena kazna zatvora u trajanju od  3 mjeseca što predstavlja zakonski minimum za ovo krivično djelo   s tim što je njeno izvršenje odloženo   na period  od godinu dana ukoliko  optužena  ne izvrši novo krivično djelo te da će se  po mišljenju suda  i ovom krivičnom sankcijom  u potpunosti ostvariti  svrha kažnjavanja.

                     Odluka suda  da optuženi  plati na ime paušala plati  iznos od  27,50 eura  koji iznos je odmjeren obzirom na dužinu trajanja  i složenost krivičnog postupka  te imovno stanje optužene  zasniva se na čl.226 i 229  ZKP-a .

                      Imovinsko pravnog zahtjeva  nije bilo.

                    **OSNOVNI SUD U PLJEVLJIMA, dana   19.04.2012.godine.**

Zapisničar,
S u d i j a,
Zora  Leković
Ljiljana  Popović  
PRAVNA POUKA:
                          Protiv ove presude  dozvoljena je žalba u roku od 8.dana po prijemu
                        iste  Višem sudu B. Polje, a preko ovog suda.  
DOSTAVITI :
1 x ODT Pljevlja
1 x Optuženoj 