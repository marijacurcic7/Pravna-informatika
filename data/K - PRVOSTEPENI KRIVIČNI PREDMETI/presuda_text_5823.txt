


K.br.149/10 
                                                        **U IME    CRNE GORE **


                                Osnovni sud u Pljevljima, kao prvostpeni krivični sud, po  sudiji  Ljiljani Popović, uz sudjelovanje zapisničara Leković Zore, u krivičnom predmetu protiv optuženog D. M. iz P.,  koga brani  M. J.  advokat iz P. zbog krivičnog djela zloupotreba službenog položaja iz čl.416 st.1 Krivičnog zakonika, krivičnog djela  falsifikovanje isprave iz čl.412 st.1  Krivičnog zakonika i  krivičnog djela  klevete iz čl.196 st.1 Krivičnog zakonika, a po optužnom predlogu  oštećenog kao tužioca Č. M. iz P. od 02.06.2010.godine,  nakon održanog glavnog i javnog pretresa, u prisustvu  oštećenog kao tužioca Č. M., optuženog D. M. i njegovog branioca  advokata M. J., dana  28.12.2011.godine donio je i javno objavio


                                                        **P R E S U D U**

                         Optuženi  D. M.,  JMBG ......,  od oca V. i majke
R. rodjene P., rodjen  u selu P. D., opština P., dana  10.09.1955.godine,  sa
prebivalištem u  P., državljanin CG,  oženjen,  otac troje djece, pismen,
završio   Pravni  fakultet, zaposlen u  U.  za n.- PJ P., srednjeg imovnog
stanja,  neosudjivan.  
                    **Na osnovu čl.373 st.1   tačka 2 ZKP-a, **

OSLOBADJA SE OD OPTUŽBE 
                         Da je: 
                    **I.   **U toku 2009.godine  kao službeno lice  direktor  U. za n. - Područna jedinica P.  zloupotrijebio svoj položaj   na način  što je na osnovu lažne dokumentacije  i lažnih skica  uknjižio u katastar  pljac  oštećenog Č. M.  tako da je granica  izmedju pljaca oštećenog  i pljaca K.  smanjena sa 23,50 m  na  21,42 m , prema sjeveru (  lijevi ćošak )  granica je 2,50 m  a smanjena  je na 1,26 m,  prema zapadu ( isti ćošak)  granica je 2,50 m  smanjena je na 0,84 m   a što se utvrdjuje  iz skice  katastaske parcela od 12.04.2010.godine  i izvoda   iz DUP D. koji su  sastavni dio Ugovora  1562  od 29.04.1981.godine,

                    **čime bi izvršio krivično djelo** **zloupotreba službenog položaja iz čl.416 st.1 Krivičnog zakonika   i krivično djelo falsifikovanje isprave  iz čl.412 st.1  Krivičnog zakonika,**

                         Jer   nema dokaza  da je optuženi  počinio krivična
djela  koja mu se stavljaju na teret. 
                    **Optuženi   D. M. sa generalijama  kao  u ovoj presudi**

                         Na osnovu čl.373 st.1 tačka 1  ZKP-a  
OSLOBADJA SE OD OPTUŽBE 
                    **  Da je:**

                    **II.   **U toku 1998.godine i  u toku 2009.godine   obrukao oštećenog  pred narodom  jer je ispalo da oštećeni  neda svojim komšijama put  a oštećeni nije bilo ko  već je poznat   ne samo širom J. nego  i u E. kao i  u toku 2010.godine  prilikom  saslušanja  u UP PJ Pljevlja  u svojstvu gradjanina  iznio neistine  za oštećenog Č. M.,

        **             Čime  bi izvršio  krivično djelo klevete  iz čl. 196 st.1 Krivičnog zakonika.**

                    **Jer djelo za koje je optužen   po zakonu nije krivično djelo. **

                    **Troškovi krivičnog postupka   padaju na teret  budžetskih sredstava.**

                          Oštećeni kao tužilac  Č. M.  radi ostvarivanja
imovinsko pravnog zahtjeva  upućuje se na parnicu.  
                                                      **O b r a z l o ž e nj e**


                    Oštećeni kao tužilac Č. M. blagovremeno nakon što je ODT Pljevlja odbacio njegovu krivičnu prijavu dana 24.05.2010.godine rješenjem Kt.br.123/10  a koje   rješenje je oštećeni kao tužilac Č. M.  primio  dana 29.05.2010.godine  sa obaveštenjem  da može nastaviti krivično gonjenje, podnio je ovom sudu optužni predlog dana 02.06.2010.godine   protiv optuženog D. M.  iz P.  zbog krivičnih djela  zloupotreba službenog položaja  iz čl.416 st.1 Krivičnog zakonika, krivičnog djela falsifikovanje isprave iz čl.412 st.1 Krivičnog zakonika i krivičnog djela  klevete iz čl.196 st.1 Krivičnog zakonika.  U završnoj riječi  oštećeni kao tužilac   je istakao  da su  u dosadašnjem postupku dokazana  počinjena krivična djela navedena u tužbi  a dokazi  su to što su  falsifikovanje isprave  a to je ugovor  1562 od 29.04.1981.godine   i skice sa numeričkim podacima od 04.07.1981.godine  koje je tuženi D. M. falsifikovao   na taj način što kao  Upravnik katastra nije dozvolio  da se njegov pljac  uknjiži  prema priloženoj dokumentaciji  i povrijedio je Zakon  što njegove zahtjeve  nije dostavio  lica koja obavljaju takav  posao  pa je izvršio  zloupotrebu službenog položaja  i njegovom pljacu izmijenio oblik, dimenzije pljaca, smanjenje dimenzija i izvršio smanjenje površine pljaca  sa namjerom da ga ošteti  a pribavi korist njegovim komšijama . Protiv zakonito je izmijenio  i detaljni urbanistički plan  Dolovi I  na kome se nalazi njegov pljac,   izmijenio  tehničko urbanističke uslove a jedan  od uslova  je  da objekat od puta  ne može biti udaljen manje  od  2 m  a  optuženi je protivzakonito   udaljenost  ćoška njegove kuće za  2,5 m smanjio  na 1,26 m  i 0,84 m  i ti se podaci vide na skici, smanjio je širinu pljaca sa  23,50 m  na 21,42 m  i ucrtao pout u toj razlici   tako da je vodjen krivični postupak kod Osnovnog suda  Pljevlja    predmet K.br.154/03  i taj postupak je završen   tako što je njega sud oslobodio od optužbe  da  je uzurpirao državni put a dokaz da je to radio je i rješenje drugostepenog organa  kojim je poništio njegovo rješenje  da se plac  smanji sa 332 m2  na 284 m2  i  istom naloženo  da pljac  uknjiži prema  priloženoj dokumentaciji  i to je na kraju ispoštovano ali  2009 i 2010.godine  D. M.  ponovo mijenja  njegovom pljacu oblik,  dimenzije,  površinu  a to je utvrdjeno na osnovu prijave za uzurpaciju državne imovine od strane   komunalnog policajaca P. Z.  koji ga je  optužio za uzurpaciju i ta njegova rješenja je poništio Upravni sud  čime je on dokazao  i čime je dokazano  da su podaci uzeti iz katastra  opštine P. od strane G.  B. agencije   za razmjeranje  lažni,  falsifikovani pa je oklevetan  od strane D. M. da je uzurpirao put i zabranio komšijama put  da  nemogu  ući u kuće   a taj dokaz se nalazi u spisima   ODT. Da to nije tačno   dokaz je i svjedočenje  Z. P.  koji je dokazao da je porušio ograde  njegovim  komšijama i da su oni uzurpatori a ne on  a dokaz da su  falsifikovani podaci  jeste i skica  D. Lj. koja je  u svom   svjedočenju izjavila  da je ona tu skicu sačinila  i da su ti podaci iz katastra i da nisu falsifikati  a uporedjenjem tih podataka sa podacima  kupljenog pljaca  po njegovim papirima  sa podacima  iz detaljnog  urbanističkog  plana  Dolovi jasno je da su počinjena djela falsifikovanje isprava, zloupotreba službenog položaja i klevete  a ove podatke  D. M.  zloupotrebljavajući svoj službeni položaj  nije dostavio   ni Osnovnom sudu Pljevlja koji  mu je dao nalog da mu dostavi dimenzije pljaca na zahtjev oštećenog,  ni te podatke sudija nije dao da se izvedu već je prihvatio M. D. skice sa dimenzijama placa  koje su tražene   putem arhive  suda  i to je skivanje činjenica i dokaza  u koje ni sud nije dao  nalog da se izvrši  niti je preduzeo mjere  zbog nepoštovanja suda  i njegovog nepoštovanja.  Jasno je da su počinjena krivična djela  i tražio da  to sud uvaži  i izrekne  kazne  optuženom  shodno njegovoj tužbi.  U  optužnom predlogu  oštećeni je postavio   imovinsko pravni zahtjev  prema   optuženom u iznosu  od 10.000,00 eura.

                    Optuženi D.  M.  u svojoj odbrani datoj  ne priznajući  izvršenje  krivičnih djela  ni krivicu  navodi  da ni jedna riječ,  ni jedan zarez,  ni jedna tačka iz optužnog predloga nije istina  i da ništa od  navedenog nije uradio niti je u bilo čemu  učestvovao  niti bilo šta  ima veze sa njim  a navodi oštećenog    da je on navodno   falsifkovao nekakvu ispravu  ne stoje  iz prostor razloga  što  lično  nezna  ni o kakvoj  se ispravi radi  ni za koje svrhe  je  privatna Geodetska ustanova "G."  istu uradila  jer ta privatna ustanova   nije angažovana  od katastra  kojim rukovodi  niti  se pojavljivala u katastru za pregled i ovjeru    izvršenih geodetskih radova  zašta  je ovlašćen  te da nikada nije zloupotrijebio službeni položaj niti ga mogao zloupotrijebiti iz prostog  razloga što je posjed oštećenog u  Katastru upisan  u zakonom propisanoj proceduri još 1985.godine  na lični zahtjev oštećenog  i uz priložene  isprave i uz   saglasnost oštećenog  a on tada nije bio rukovodilac Katastra.  Cjelokupni   upis je potvrdjen 2000.godine u postupku   javnog izlaganja i prevodjenja Katastra  zemljišta  u Katastar nepokretnosti   koji je radila   ovlašćena komisija  koja  je donijela rješenje o upisu  i rješenje  je potvrdjeno po žalbi oštećenog  od strane Ministarstva za finansije a  u Upravnom sporu   po tužbi oštećenog   presudom Vrhovnog suda CG  potvrdjen je upis  ove nepokretnosti odnosno  rješenja o  upisu  nepokrednosti oštećenog.  Optuženi D. je dalje kazao  da ni on ni Katastar  nijesu  vršili nikakve promjene  na posjedu oštećenog   što se ne može ni raditi  bez valjane isprave  i  oštećeni se bezbroj puta obraćao organu sa zahtjevom  za nekakvu ispravu  upisa  navodno pogrešnom upisu  i svaki put mu je pismeno odgovoreno da je upis uradjen  pravosnažnim rješenjem  i da za bilo kakvu ispravu   nema  zakonskog osnova. Dana  17.03.2010.godine  aktom  107-47/1- 2010  oštećeni mu se lično na ime obratio  sa prijetećim pismom  ostavljajući nekakav rok od 48 časova  da  izvrši  upis u Katastar onako  kako on želi i traži  pa je uz to prijeteće pismo  priložio skicu pomenute privatne firme "G." iz B.  koju skicu je tada prvi put vidio,  ista falsifikovana, precrtana , ispisana od strane oštećenog  kao nalog  prijetnja ili naredba  kako se  god uzme  da  postupe onako kako on traži  i po ovom njegovom zahtjevu od 17.03.2010.godine  nije postupljeno  niti  će biti postupljeno  bez obzira na prijetnje  jer za to nema   zakonskog uslova.  Dana 29.03.2010.godine  aktom broj  107-58/1-2010  oštećeni mu se ponovo obratio lično  sa nekakvim prijetećim pismom  i prijetnjom   krivičnim prijavama u koliko se ne postupi po njegovoj želji i nalogu i kako  ni tada nije postupljeno po zahtjevu oštećenog  isti je  sproveo u djelo svoju  prijetnju na način što je podnio krivičnu prijavu  tužiocu  za navodna krivična djela  a nakon sprovedenog postupka  Državni tužilac je prijavu odbacio a oštećeni nastavio krivično gonjenje koje nema nikakvog osnova  pa  bi se reklo da se radi o više krivičnih djela na strani oštećenog   koja će se procesuirati nakon okončanja  ovog postupka. Što se tiče krivičnog djela klevete  smatra da u njegovim radnjama  nema elemenata tog krivičnog djela jer sve što je kazao  na sudu  kazao je  i u policiji  prilikom  saslušanja. On  nije izvršio  nikakav upis imovine oštećenog  već je to uradila služba  na zahtjev oštećenog  koji je oštećeni podnio dana 06.06.1985.godine  i koji zahtjev  je oštećeni lično potpisao i lično prisustvovao mjerenju i snimanju pljaca na licu mjesta  u prisustvu ovlašćenih geometara    službe za Katastar  Š. D. i Č. N.  i oštećeni je tada na licu mjesta potpisao manual  i saglasio se sa upisanim  granicama pljaca  i pljac je u katastar  uknjižen 1985.godine  i to je jedini upis   tog pljaca u Katastar  a 2000.godine je  samo izvršeno prevodjenje  Katastra zemljišta  u Katastar nepokretnosti  i utvrdjivanje stvarnih prava  na nepokretnosti. Optuženi je dalje kazao da je  izjavu davao  ovlašćenom  radniku  UP PJ P. a ne tužilaštvu  i da ovlašćeni radnik policije  koji nije tražio isprave na uvid  već je uzeo izjavu  i koji je datum upisan  da je  pljac oštećenog uknjižen nije mu poznato  a na osnovu dokumentacije  pljac je upisan 1985.godine  a prilikom davanja izjave u policiji  nije imao dokumentaciju  već je godinu  upisa   naveo po  sjećanju.  U listu nepokretnostu 1566  posjed oštećenog je upisan kao parcela broj  5308 dvorište  površine 226 m2  i porodična stambena zgrada površine  107 m2  što ukupno iznosi  333 m2, toliko je upisano i rješenjem na koje se oštećeni poziva  a 1985.godine  oštećenom je  bio  upisan posjed površine  332 m2  odnosno  jednako datoj površini  Ugovorom o prenosu prava  na  grdjevinskom zemljištu  i priloženom izvodu iz DUP-a  a razlika od  1 m2   upisana u korist oštećenog  je posledica digitalizacije  planova,  tehničke  obrade i  zaokruživanja  površina  i  u granicama je dozvljenih površina u plucu  ili minusu. Rješenjem komisije  za izlaganje broj  1071-953-962-98  od 21.03.2001.godine   izvršeno je konačno prevodjenje katastra zemljišta u  Katastar nepokretnosti  i oštećenom je u popisnom listu 1566  KO P.  upisana površina  od ukupno 333 m2  i ta je površina i sada u Katastru  i to  rješenje je potvrdilo Ministarstvo  finansija i Vrhovni sud  CG  a to što je u nekom rješenju bila upisana površina od 294 m2  radilo se o procesnoj grešci koja je konačnim rješenjem  ispravljena.  Upis u  Katastar  vrši se shodno   Zakonu i na osnovu valjanih isprava  predvidjenih   Zakonom  a na osnovu konačnog rješenja  koje donosi  organ, u konkretnom slučaju  na osnovu presude  Vrhovnog suda   U.br.9/02 od 22.10.2002.godine   kojim je Vrhovni  sud cijenio i valjanost upisa  i  valjanost priloženih isprava kao i ipoštovanje zakona.  Ugovor  156 od 29.04.1985.godine  i izvod iz DUP  Dolovi I   sa numeričkim podacima placa od 07.04.1981.godine  su  isprave koje se nalaze  u spisima predmeta  Katastra i bile su   isključivi i jedini osnov za   upis u Katastar i   Ugovorom  na koji  se oštećeni poziva  oštećenom je  dodijeljeno zemljište površine 332 m2  koliko je i upisano  i pljac  je u  Katastru uknjižen na osnovu validne dokumentacije u milimetar  uz pristanak oštećenog  i njegov potpis  iz  1985.godine. Optuženi navodi  da on  nije smanjio površinu pljaca oštećenom odnosno granice   niti zna odakle oštećenom mjere koje pominje  i on je diplomirani  pravnik  a     ne geometar  i nikad ništa nije crtao  niti ima potrebe da to radi  niti je on  niti katastar  ni u milimetar smanjili dimenzije pljaca oštećenog  u odnosu na upis u Katastar iz 1985.godine.  To što je oštećenom  dala  geometar Lj. D. radnik Katastra  P.  je  u potpunosti  identično stanje  kako je u katastru i sada   a on   nema pojma  niti ga interesuje jer nije geodetske struke  da li se stanje iz DUP-a  1981.godine  razlikuje u odnosu  na upisanje stanje   a misli da se ne razlikuje.  U opisu njegovog   radnog mjesta je organizacija rada  i kontrola  radnika Katastra  a izlaganje 2000.godine   je radila   Državna komisija  koja nije bila odgovorna  ni njemu ni područnoj jedinici Katastra  već direktno  direktoru Uprave za nekretnine  a  predsjednik komisije  sam potpisuje rješenje i odgovara za njeguvu  zakonitost.  Na svaki zahtjev  oštećenog  bez obzira   na osnovanost tog zahtjeva oštećenom  je odgovoreno isti dan pismeno. Optuženi je kazao da neće odgovarati na pitanja  oštećenog kao tužioca  te da  mu se   mogu zalud postavljati pitanja jer se radi o riješenoj stvari  u Upravnom postupku  i od   Upravne  institucije  a na  njega kao pojedinca i u predmetu imaju svi dokazi  pisani  i  on nije učestvovao  ni kao rukovodilac ni kao izvršilac  ni u jednoj radnji  za koju ga oštećeni optužuje  već je to radio Katastar u  Zakonom propisanom postupku,  a  Ugovor  1562 se nije mijenjao  niti ga može mijenjati  jer je sve upisano  prema priloženoj dokumentaciji i u vrijeme kad nije bio    načelnik Katastra.  Katastar i DUP Dolovi I  se slažu  na dan upisa a to je 1985.godina  i Katastar   nema pravo da mijenja DUP  niti pravi DUP  je  nadležni organ donosi DUP  a Katastar upisuje prava koja proizilaze iz DUP-a. U UP PJ Pljevlja je dao izjavu  u svojstvu gradjanina i ostaje pri svakom slovu i zarezu datom  i u tom zapisniku  i u zapisniku   u ovom postupku.

                    Branilac optuženog  u završnoj riječi  je istakao  da je  toliko očigledno  da ovaj postupak predstavlja  jednu klasičnu zloupotrebu  institucije  oštećenog  kao tužioca koji je rezultirao   nevjerovatno velikim   maltretiranjem  i okrivljenog  i samog suda  i branioca  i zapisničara  te  analizirajući izvedene dokaze predložio je da  sud optuženog  oslobodi od optužbe  za krivična djela  zloupotreba službenog položaja i  falsifikovanje isprave  jer nema dokaza  da je optuženi počinio ta krivična djela  a u odnosu na krivično djelo klevete  da odbije optužbu  jer tog krivičnog djela  od izmjena  Krivičnog zakonika više nema. Troškove postupka je tražio.

                    Optuženi  D. M.  u završnoj riječi  usvajajući odbranu svog branioca  istakao je  da nije kriv  ni za jedno krivično djelo koje mu se stavlja na teret od strane oštećenog  te da se radi o klasičnom  lažnom  prijavljivanju, ličnom progonu  i maltretiranju  već više godina  kao službenog lica  i ovlašćenog lica u organu  Uprave,  njega lično,  svih zaposlenih  u Upravi  na poslovima geodezije  i konačno progonu  institucije  i ovdje se ne radi   o nikakvom krivičnom djelu koje je  on izvršio  jer isto nije  mogao ni izvršiti jer ni fizički nije radio u instituciji  kad je sporni pljac oštećenog  uknjižen.

                    U dokaznom postupku sud je saslušao svjedoka – oštećenog Č.M.,saslušao  svjedoke D. Lj., P. Dj., P. Z.,  izvršio uvid u spise predmeta  ODT Pljevlja  Kt.br.123/10,  izvršio uvid u fotokopiju  skice lica mjesta  sa datumom od 07.04.1981.godine,  izvršio uvid u skicu od 12.04.2010.godine koju je oštećenom izdala D. Lj., izvršio  uvid  u topografsko   katastarski plan kat.par.br. 5309 KO P.   izdata od "G." B.,  izvršio uvid  u fotokopiju izvoda iz DUP  Dolovi I  od 15.08.1981.godine, izvršio uvid u zahtjev oštećenog broj  107-47/1-210  od 12.03.2010.godine  sa kopijama   dvije skice  "G.", pročitao akt  U. za n.  područna jedinica P. broj 04- sl.-2010  od 12.03.2010.godine, pročitao podnesak oštećenog broj  107-5811-2010  od 29.03.2010.godine, pročitao  akt  optuženog  014-sl.-2009 , izvršio uvid  u izvod DUP Dolovi I  od 07.04.1981.godine, izvršio uvid u  ugovor  1562 od 29.04.1981.godine,  pročitao  akte  Ministarstva zaštite  životne sredine i uredjenja prostora broj  0704-748/01 od 25.10.2001.godine i broj 0404-1090/01 od 03.09.2001.godine, izvršio uvid  u kopiju plana i skicu lica mjesta koju je dostavio optuženi.

                    Nakon provedenog dokaznog postupka i ocjene izvedenih dokaza kako svakog pojedinačno tako i u međusobnoj povezanosti a pri tom cijeneći odbranu optuženog  D. M. ovaj sud nije  mogao na pouzdan način utvrditi da je optuženi D. M. izvršio krivična djela zloupotreba službenog položaja   iz čl.416 st.1 Krivičnog zakonika  i falsifikovanje isprave  iz čl.412 st.1 Krivičnog zakonika  koje mu je  oštećeni kao tužilac stavio na teret pa je sud  optuženog  usled nedostatka dokaza  a primjenom čl.373 st.1 tačka 2 ZKP-a  oslobodio od optužbe. Kako  je  čl.8 Zakona o izmjenama i dopunama  Krivičnog zakonika  brisan čl.196  Kz koji je sankcionisao   krivično djelo klevete  te kako  kleveta   više nije propisana kao krivično djelo  u Krivičnom zakoniku to je sud na osnovu čl.373  st.1 tačka 1 Kz  optuženog D. M.  oslobodio  i za krivično djelo klevete kako je  to bliže opisano  izrekom ove presude.


                    Naime, oštećeni kao tužilac  Č. M. stavlja na teret optuženom D. M.  da je na njegovu štetu izvršio krivična djela zloupotreba službenog položaja iz čl.416 st.1 Krivičnog zakonika, krivično djelo falsifikovanje  isprave iz čl.411 st.1  Krivičnog zakonika  i  krivično djelo  klevete  iz čl.196  st.1 Krivičnog zakonika. Optuženi D. M. negira izvršenje krivičnih djela i svoju krivicu navodeći  da je  pljac oštećenog  upisan  u  Katastar  1985.godine  na zahtjev  samog oštećenog  i uz njegovu saglasnost  te da   on te godine  nije bio  radnik Katastra  kao i da  površina i dimenzije pljaca  iz  Ugovora  iz 1981.godine  se ne razliku  sa podacima  u Katastru  te da on nije  falsifikovao  nikakve isprave  ni skice  niti je Katastar angažovao  preduzeće "G."  te da  skica  koju je  radnik Katastra D. Lj. izdala oštećenom odgovara stanju  dimenzija i površine  pljaca oštećenog  kako je uknjižen u katastar  kao i da prilikom davanja izjave  u svojstvu gradjanina  u UP PJ Pljevlja  nije iznio neistine  za oštećenog Č. M..

                    Radi utvrđivanja osnovanosti optužbe kao i radi provjere odbrane optuženog sud je izveo navedene dokaze.

                    **Oštećeni Č. M.** u iskazu   datom u svojstvu svjedoka  navodi  da je  optuženi  krivično djelo zloupotreba službenog položaja izvršio 1998.godine  dolaskom na mjesto  načelnika  Katastra kada  mu je smanjio  pljac sa 332 m2  na 294 m2, dvorište na 71 m2  a kuću proširio sa 107 m2  na 123 m2.  Bio je pozvan u Katastar  i bio kod optuženog  1998.godine  ali  optuženi nije htio da prizna  Ugovor broj 1562  od 29.04.1981.godine   niti izvod iz DUP Dolovi I  sa numeričkim podacima pljaca  koji je sastavni dio   Ugovora  a koji je pljac  ranije bio uknjižen na osnovu te dokumentacije u Katastru. Optuženi je  donio rješenje broj  1071-953-960/1-98-1566 od 21.03.2001.godine  u kome su konstatovane ove izmjene  pa je uložio žalbu  Drugostepenom organu koji je poništio rješenje  optuženog  rješenjem broj 953-247/2001  od 10.07.2001.godine  i naložio optuženom  da se  pljac oštećenog  uknjiži u smislu čl.51  st.2  Zakona  o  državnom premjeru, katastru i upisima  prava nepokretnosti  pa je optuženi krajem 2001.godine ili početkom 2002.godine donio rješenje  kojim je pljac oštećenog  uknjižen i vraćeno stanje  u prvobitno stanje  kako i odgovara   Ugovoru o kupoprodaji iz 1981.godine  i izvodu DUP Dolovi I  i tada ga je optuženi oklevetao  i zavadio sa komšijama.  Oštećeni dalji navodi  da je ovakvo stanje  u Katastru bilo  sve do 2009.godine kada je optuženi ponovo smanjio dimenzije i obim njegovog pljaca tako da njegov pljac nema oblik i dimenzije   isti  sa obimom i dimenzijama  iz kupoprodajnog ugovora,  smanjio je širinu  njegovog pljaca  sa 23,50 m  na 21,42 m  a ucrtao put  kroz njegov posjed na toj razlici  i kada je   Komunalna policija htjela da razmjeri put pozvala je "G."  agenciju iz B.  da razmjere pljac prema katastarskim podacima  pa su došla dva lica  sa   Komunalnim inspektorom P. Z. i  donijeli skicu  koju su uzeli iz kompjutera  Katastra  za parcelu broj 5309  KO P.  i na toj skici  sa sjeverozapadne strane  ucrtane su četiri granice   tako da su se geometri vrtili jer nijesu znali po kojoj skici da rade  i na ovoj skici  se njegov pljac  promijenio prema jugu pa su drugi   dan došli  geometri "G." ali bez Komunalnog inspektora i  donijeli skicu iz Katastra  za parcelu  5309  koja je prema toj skici imala jednu granicu  a pljacu  je izmijenjeno i oblik i površina  i dimenzije  i na osnovu toga  Komunalna  policija ga je optužila za  uzurpaciju puta  od  39,54 m2  i prema toj skici nema proširenja njegovog pljaca na jugu  i donijeto je rješenje  o rušenju njegove ograde  o kojoj  je vodjen   sudski postupak  i riješeno  u njegovu korist  konačnim  rješenjem Višeg suda Bijelo Polje  Kž.br.302/04.   Oštećeni je dalje kazao  da se nakon ovoga  obratio optuženom  dana 12.11.2009.godine  zahtjevom  broj  107-99/1-09  tražeći da mu Katastar izda kopiju plana koju je  izdao  "G."   sa dimenzijama i površinama pljaca  i  odgovor na pitanja  data u obrazloženju njegovog zahtjeva  a to nikako nije bilo prijeteće pismo  i povodom tog zahtjeva  optuženi mu je dostavio kopiju plana  koja ne odgovara činjeničnom stanju  i optuženi je tada počinio krivično djelo  zloupotreba službenog položaja jer je morao da ispravi grešku  i tada je optuženi izvršio  falsifikovanje  njegovog  Ugovora o kupoprodaji  broj 1562 od 29.04.1981.godine  i skice  sa  numeričkim podcima  od 07.04.1981.godine  i tada je optuženi falsifikovao širinu njegovog pljaca, oblik  i površinu tako što mu je širinu pljaca smanjio  sa 23,50 m  pravac  jug - sjever na 21,42 m,  smanjio mu je granicu pljaca od  ćoška prema sjeveru sa 2,50 m  na  1,26 m , smanjio mu je granicu od istog  ćoška pravac zapad  sa  2,50 m  na 0,84 m  što  dokazuje   skicom   koju mu je  D. Lj. izdala   12.04.2010.godine i izvod iz  DUP Dolovi I   sa numeričkim podacima pljaca  od 07.04.1981.godine.  Ponovo se dana 12.03.2010.godine obraćao optuženom sa  zahtjevom  da njegov pljac u roku od 48 časova uknjiži u Katastar prema validnoj  dokumentaciji - Ugovoru i izvodu iz DUP-a  a optuženi  i ako je to njegova   dužnost bila kao Upravnika ni tada nije postupio po njegovom zahtjevu .  Optuženom se obraća i treći put   dana 29.03.2010.godine  pod brojem  107-58/1-2010  sa opomenom pred utuženje  i pokretanje  krivičnog postupka  i optuženi ni tada nije postupio po zakonu  već je odbio da prizna  njegovu  validnu dokumentaciju -  kupoprodajni ugovor i izvod iz  DUP Dolovi I  iz 1981.godine. Smanjenje njegovog pljaca  i  ucrtavanje puta kroz njegov pljac  optuženi je radio smišljeno  i da bi  pribavio korist drugima,  od kojih navodi samo  jedno lice K. M.  pa mu je dio puta  uknjižio kao njegov pljac. Zbog ovakvog postupanja optuženog  1998.godine  i 2009.godine  pretrpio je  moralnu, materijalnu i pravnu štetu  čiju je  visinu   naveo u  optužnom predlogu.  Krivično djelo klevete  optuženi je izvršio na njegovu štetu  1998.godine  i 2009.godine  zato što ga je obrukao pred narodom jer je ispalo  da on neda  svojim komšijama put  a on   nije bilo ko, on je poznat ne samo širom  J. nego u E..

                    **Svjedok D. Ljubinka** ,  radnik  Uprave za nekretnine P.  je kazala  da radi kao  diplomirani inženjer  geodezije od  1991.godine  i nikada nije  Č. M.  izdala bilo kakvo rješenje  jer  to nije u nadležnosti geometra  već  pravnika  u U. za n..  Samo je jedanput i to  u toku 2010.godine  izdala Č. M.  skicu njegovog  pljaca u P. i to na  njegov zahtjev   a ta skica je zvaničan dokumenat  Uprave za nekretnine  koja je u upotrebi  i  stanje  prikazano na skici  je stanje  iz Katastra nepokretnosti  koji se vodi od 2000.godine  i ta skica prati list nepokretnosti  koji je  u zvaničnoj upotrebi   te da nikakvu drugu službenu radnju nije preduzimala  što se tiče imovine  oštećenog Č..  Objasnila je  da skica pljaca od  07.04.1981.godine  nije skica   koju je sačinio katastar,   ta skica je izvod  iz DUP-a  a  Č.M. se na predmetnom pljacu u Katastru uknjižio  26.06.1985.godine  i tada je Katastar sačinio skicu lica mjesta  i skicu je Katastar sačinio prilikom   uknjiženja oštećenog 1985.godine  i skicu koju je ona izdala u 2010.godini  oštećenom  su istovjetne, ne razlikuju se. Skica  iz  1981.godine  nijeimala   elemenata da bi se po njoj uknjižilo pa se moralo izaći na lice mjesta  jer  u skici iz 1981.godine nema dimenzija. Dvadeset godina  radi u  U. za n.  a načelnik  Uprave kordinira rad u Upravi  i rasporedjuje predmete  i koliko zna ne vrši kontrolu geodetskih poslova jer  geodetske poslove kontroliše ona . Promjene u  Katastru   kao  ni upis u Katastru  se nikad ne vrši bez  pravosnažnog rješenja   o promjeni ili upisu  koji su  potkrijepljeni dokumentacijom.  U toku 2000.godine  Katastar zemljišta je preveden u Katastar nepokretnosti  i to je radila služba  Uprave za nekretnine  u kojoj su  bili i pravnici i geometri  a izlganje je bilo javno  i tada je samo   i što se tiče pljaca oštećenog  kao i ostalih  u digitalnu formu prevedeno  ono što je za pljac oštećenog  ucrtano  1985.godine.  Njoj nikada  D. nije naložio   da izvrši kontrolu predmeta oštećenog  po zahtjevima oštećenog  te  da ako se zahtjevi oštećenog  U. za k.  odnose na uknjiženje ili promjenu uknjiženja onda u tom slučaju  nije u nadležnosti  načelnika da postupa  po tim  zahtjevima  a ona i nezna  da li postoje  ti zahtjevi oštećenog.  Povodom zahtjeva oštećenog za ukjiženje koje je podnosio   U. za k. 2010.godine  nije se moglo postupiti  jer je  on već bio uknjižen   1985.godine  i po zahtjevima  za uknjiženje  postupaju  pravnici. Svjedokinja D. je kazala da ona  kao tehničko lice kontroliše  tehničku ispravnost  geodetske dokumentacije  a uknjiženje radi pravna služba  i ona je izdala skicu od 12.04.2010.godine oštećenom  ali to nije zvanični dokumenat  U. za n. jer su dimenzije koje su upisale  ručno olovkom  na usmeni zahtjev  oštećenog  a dimenzije je skinula sa digitalnog geodetskog plana koje su tačne iza  kojih stoji  ali ta skica na kojoj je  rukom napisala dimenzije nije službeni dokumentac  već interna skica  i to joj nije bila službena obaveza  već njena dobra volja da učini  uslugu oštećenom  jer  Katastar kao služba  izdaje samo kopiju plana parcele  i skicu parcele  sa koordinatama  i to su jedini službeni dokumenti što se  tiče grafike koje služba može da izda.  Uz  skicu   idu obavezno koordinate  a na toj skici je ona  dimenzije  upisala naknadno  grafitnom  olovkom.  Niko nije imao pravo i niko nije smanjivao   širinu pljaca oštećenog niti je šta mijenjano  i služba  ima  orginalnu skicu iz  1981.godine  koja se razlikuje od skice  koju je priložio  oštećeni  i ta skica koju je priložio  oštećeni je falsifikat jer skica iz  izvoda  iz DUP Dolovi I  koja je priložena Katastru 1985.godine   je ista  kao i stanje u katastru danas. Pljac  oštećenog je uknjižen u Katastar 1985.godine po izvodu iz DUP-a, po Ugovoru  i po  manualu  lica mjesta   a skica od 07.04.1981.godine  sa dimenzijama  nije manual.  Pošto u Katastru   nije smanjivana  ni širina pljaca ni površina pljaca oštećenog  od uknjiženja  1985.godine do danas stanje je  isto.  Svjedokinja je dalje kazala da skica koju je izdala 12.04.2010.godine  nije falsifikat  i to može da se dobije u svako doba  ali se to odnosi  na skicu bez dimenzija.  Oblik  pljaca sa skicel iz 1981.godine  i skice  koju  je izdala se ne razlikuje  i od  1985.godine  kada je pljac uknjižen   dimenzije pljaca se ne razlikuju.  Oštećenom ništa nije   izmijenjeno.

                      **Svjedok   P.  Dj. ** je  izjavio da je vlasnik i  izvršni direktor  firme "G." B.  koja se bavi  geodetskim poslovima - inženjerskom geodezijom i poslovima katastra  kao i projektovanjem zgrada i puteva.  U nazad godinu do dvije  na zahtjev komunalne  inspekcije  opštine P. radnici "G."  su vršili omedjavanje  katastarske parcele  Č. M. u P.  i tom prilikom omedjavanje te parcele  je izvršeno  prema podacima  katastarskog operata  P.  i misli da je tada   sačinjena i skica lica mjesta  i to je dostavljeno  komunalnoj inspekciji P.  a prilikom omedjavanja  katastarskih parcela  "G."  se rukovodi  samo  katastarskim podacima  koje prenosi na teren  pa je tako uradjeno  i u konkretnom slučaju  a ovaoj posao   su obavili za naknadu  i ispostavili  fakturu opštini P.  ali mu ona to nije platila. Skice  i to dvije skice koje se nalaze u spisima predmeta  su skice koje je on sačinio, jedna je topografsko katastarski plan  a to je skica na koju se nanosi stanje na terenu  i  parcela  koja je u vlasništvu vlasnika  a koja je u katastarskom operatu  iz koje se vidi  da je u konkretnom slučaju  došlo do zauzeća  od strane Č. M.  u površini od 39,54 m2  a i druga skica se odnosi na isto samo što u njoj nijesu  unijete   dužine preloma.  Granice ove parcele su uzete   iz katastarskog operata.  Skica sa četiri granice   sa sjeverne strane  pljaca predstavlja  topografsko katastarski iplan na koju je nanijeta linija parcele iz katastarskog operata  a ostale linije su  linija ulice,  linija žičane ograde,  to je stanje na terenu  i pljac ima  samo jednu  granicu  sa sjeverne  strane na skici  a ostalo su linije  koje predstavljaju  stanje na terenu - žičanu ogradu, ulicu  i  td. Skica  sa  četiri granice na sjevernoj strani pljaca  je  "G." skica , "G." je sačinio ovu skicu na kojoj su nanijeli  geometriju parcele  Č. M.  i podatke sa terena  na kojoj se vide  žičana ograda  da bi  se na zahtjev  komunalne policije utvrdilo  koliko je  Č. M. zauzeo  opštinske  parcele i puta  a na skici  koja je u boji i koja je vjerovatno dostavljena  komunalnoj inspekciji vidjela bi se granica sa sjeverne strane pljaca  i vidjelo bi se šta predstavljaju ostale linije  jer se  boja granične linije razlikuje od  ostalih   snimljenih podataka na terenu.  Kad rade na terenu  kordinate  uzimaju iz katastarskog operata,   to su te granične tačke  i sa takvim podacima izlaze na teren i prenose   ih na teren  a skica  "G."  koju oštećeni pokazuje  nije poslužila za razmjeranje  na licu mjesta  njegove parcele  već je sačinjena   nakon razmjeranja na osnovu prikupljenih podataka sa terena  i radjena je nakon snimanja, posle prikupljenog stanja  na licu mjesta  i kada je radjen izvještaj  komunalnoj  inspekciji   po čijem zahtjevu su postupali.  U  Katastru postoji samo jedna   granica pljaca  koju su dobili  da prenosu na teren  i prenijeli na teren  a i skica koju je "G." sačinio  ima samo jednu granicu pljaca ostalo nijesu granice pljaca  već granica  ograde Č., granica  ulice  i možda neki trotoar. Svjedok P. je kazao da on ništa nije falsifikovao i da je skica   uradjena kako bi se znalo šta   su stvarne granice po  Katastarskom operatu a šta na licu mjestu  faktički uživa Č.  i skicom je konstatovano zauzeće od 39,50 m2.  Ni on  lično  ni "G."  nijesu falsifikatori  i ne radi se  o četiri granice na skici  niti  od dvije granice  i  iz te skice uradjene u  koloru  i koja je dostavljena   Komunalnoj inspekciji može se vidjeti da postoji samo jedna granica  jer boja kojom se označava granica  nekog terena  se razlikuje od boja  koje označavaju   druge stvari na terenu  i on stoji  iza   skice  "G."  te da su na osnovu  koordinata  koje su dobili iz  Katastra i koje su prenijeli na lice mjesta sačinili   skicu u kancelariji.

                    **Svjedok P. Z.**  je  izjavio  da je zaposlen kao  komunalni policajac  u  Komunalnoj inspekciji  opštine P.  te da je postupao  u  predmetu Č. M.  zbog zauzimanja   javne površine u  P. i donio rješenje  o uklanjanju ograde  od bodljikave žice.  Na to rješenje  Č.  je izjavio žalbu  a  Upravni sud   ukinuo njegovo rješenje  i vratio na ponovni postupak  stim što u ponovnom postupku još nije  donijeto novo rješenje.  Svjedok je kazao da je rješenje o uklanjanju ograde  od bodljikave žice  donio na osnovu  razmjeranja pljaca Č.  koje su izvršili  geometri "G."  B.  koji su razmjeranjem utvrdili  da je Č. zauzeo  javnu površinu  a to razmjeranje su izvršili  na osnovu dokumentacije U.  za n. za predmetni pljac.  Kazao je i da su ranije  pljac oštećenog razmjerali  i  geometri  Urbanizma  i da su i oni našli   isto stanje  kao i  geometri "G." . Skice koje je dostavio oštećenom   su skice koje su uradjene  na osnovu razmjeranja "G."  i to su skice koje su  njemu dostavili iz "G."  a on ih dostavio Č. dok kod sebe ima  orginal skicu.  Kao   Komunalni policajac  tražio  je da  se izvrši razmjeranje pljaca oštećenog  i to  na osnovu dokumentacije Katastra  i po Katastru "G." B.   te da su  prvi dan  koliko se sjeća  ograničavali  parcelu broj 5309 vlasništvo opštine P.  i prvi dan  je "G." došao koliko se sjeća po podne i  rad je zbog mraka prekinut i nastavljen sjutri dan  a   dvije skice   Opštinske parcele broj 5309   a  to je skica  Katastra   P. i "G." koje se poklapaju  su  mu poslužile za donošenje rješenja o uklanjanju ograde  oštećenog  sa parcele vlasništvo   opštine P.  ali se ne sjeća jeli te dvije skice dostavio oštećenom.  Glavni administrator  kao drugostepeni organ je  odbio žalbu   Č. M.  na rješenje  o rušenju ograde a   Upravni sud  je  to rješenje vratio   glavnom administratoru   a glavni  administrator njemu i to rješenje  nije ni pravosnažno  ni izvršeno. Nije tačno da je   rješenjem obustavio  postupak protiv oštećenog  za parcelu na G.  već je  obustavljen postupak  za parcelu na  R. koja se vodi na ime oca oštećenog  a  pokrenuo je postupak protiv braće S.  i taj postupak je okončan  i uklonjena ograda  sa iste   parcele na kojoj stoji i ograda oštećenog   a koja je trebala da se ruši.  Po dokumentaciji Katastra uklonjen je i njegovom rodjaku K. kao i S. zid - ljetnjikovac.

                    Cijeneći iskaz svjedoka D. Lj., P. D. i P. Z. sud je stekao ubjedjenje  da su ovi  svjedoci  krajnje istinito  i nepristrasno  kao i veoma detaljno  i precizno  izjavili  sve što joj je poznato  i to  svjedok D.  kao radnik Katastra koji je  na zahtjev  oštećenog  dana 12.04.2010.godine izdao skicu oštećenom, svjedok  P. kao vlasnik  i izvršni direktor "G."o  činjenicama koje su mu poznato  prilikom razmjeranja  pljaca oštećenog  od strane  "G."  a na zahtjev  Komunalne  inspekcije opštine P. a svjedoku P.  kao  radniku Komunalne inspekcije  koji je u okviru svojih nadležnosti angažovao "G."  za razmjeranje pljaca  oštećenog.

                    Iz  Ugovora  o korišćenju   gradjevinskog zemljišta broj  1562 od  29.04.1981. godine  utvrdjuje se  da je  SIZ  za Stambeno komunalne poslove  opštine P. na osnovu  rješenja SO P.  o davanju  gradjevinskog  zemljišta pod posebnim  uslovima od 27.02.1981. godine  oštećenom Č. M. ustupio na korišćenje  neizgradjeno -  neuredjeno grdjevinsko zemljište  u okviru  DUP Dolovi u površini od 332 m2  na parceli broj  61/18/1  KO P.  a prema skici   ustupljenog zemljišta koja  čini  sastavni dio  Ugovora. Ovaj pljac  oštećeni Č. M.  je uknjižio u  Katastar  1985 godine  a  2000.godine  je samo vršeno  prevodjenje  Katastra  zemljišta u Katastar nepokretnosti i to  u postupku javnog izlaganja  i  Odlukom  Vrhovnog suda je potvrdjen upis  nepokretnosti oštećenog   odnosno  rješenja o upisu nepokretnosti  oštećenog.  Shodno čl.74 st.2 Zakona o državnom premjeru i  Katastru nepokretnosti  ( Sl.list  CG broj 32/11)  prilikom upisa prava svojine  na nepokretnosti  upisuje se i pravni osnov  sticanja  prava svojine  pa kako je  pljac oštećenog Č.  uknjižen u Katastru 1985.godine  a to uknjiženje potvrdjeno 2000.godine to  optuženi kao  načelnik  Područne jedinice Katastra P. nije ni mogao postupati po zahtjevima oštećenog  za ponovni upis  njegove  parcele u P..   U toku  postupka   je utvrdjeno da  ni površina  ni   dimenzije  pljaca  koji je oštećeni dobio na korišćenje   1981.godine  Ugovorom  i koji je uknjižen u Katastar  1985.godine  se ne razlikuju  od stanja  odnosno površine i dimenzija ovog pljaca   sada u Katastru.  Skice  koje je   na zahtjev  Komunalne  inspekcije  opštine P.  izradilo preduzeće "G." iz B. su skice tog preduzeća  a ne  Katastra  i te skice su  poslužile  u  postupku  koje je  Komunalna inspekcija   vodila protiv  oštećenog Č.  i iste nijesu  unijete u Katastarski operat.  To potvrdjuju  i svjedoci  P. i P..  Skicu koju je   dana 12.04.2010.godine   oštećenom izdala svjedok D.  je  skica iz Katastarskog operata  na koju je  ova svjedokinja  unosila  dimenzije  ručno  olovkom  ali na zahtjev  oštećenog  Č..  Svjedokinja D. tvrdi da je ta skica zvanični dokumenat  U. za n. koja je u  upotrebi  i koja predstavlja  stanje iz Katastra nepokretnosti  koji se vodi  od 2000.godine  i  ista prati  list nepokretnosti. Kada se oštećeni 1985.godine   uknjižio u Katastar, Katastar je sačinio  skicu lica mjesta  i ista se ne razlikuje  od  skice  koju je  ona izdala  12.04.2010.godine  već su istovjetne.  Katastar  nema nikakve veze sa  dvije skice koje je izradilo  preduzeće "G."  i to na zahtjev  Komunalne policije  a stanje  odnosno  pljac  oštećenog  je uknjižen u površini od 333 m2  i  površina pljaca nije mijenjana.

                     Na osnovu izvedenih dokaza  na  nesumnjiv način se utvrdjuje  da  je  pljac oštećenog Č.u P. koji je on dobio na korišćenje   Ugovorom o korišćenju gradjevinskog zemljišta  broj  1562 od 29.04.1981.godine   uknjižen je u Katastar 1985.godine  na osnovu priložene dokumentacije  i na zahtjev  oštećenog, površina pljaca je  je prema  Ugovoru  332 m2 dok  u  Katastarskoj dokumentaciji  ta površina  iznosi  333 m2,  znači   jedan kvadratni metar  više  nego što je oštećenom dato na korišćenje  i takvo stanje   nije mijenjano  od  upisa  1985.godine,  isto stanje je  ostalo  i 2000.godine prilikom prevodjenja  Katastra zemljišta u Katastar nepokretnosti,  granice  parcele  nijesu mijenjane,sporne skice  je  sačinilo preduzeće "G."  i to na zahtjev  Komunalne inspekcije  opštine  P.   i obzirom na ovakvo utvrdjene činjenice u postupku  se na pouzdan način  nije moglo utvrditi  da je optuženi D. M.  počinio krivična djela  zloupotreba  službenog položaja iz čl.416 st.1 Krivičnog zakonika i krivično djelo falsifikovanje isprave iz čl.412  st.1 Krivičnog zakonika  pa ga je sud  u nedostatku dokaza  i primjenom čl.373  st.1 tačka 2 ZKP-a  oslobodio  od optužbe  za ova krivična djela kako je to bliže opisano  izrekom ove presude.


                    **II .** Oštećeni kao tužilac   Č. M.  optužio je  D. M.  da je  izvršio krivično djelo  klevete  iz čl.196 st.1 Krivičnog zakonika.  U toku trajanja krivičnog postupka došlo je do izmjena krivičnog zakonika  pa je tako  čl.8 Zakona o izmjenama i dopunama Krivičnog zakonika  ( Sl.list CG br.32  od  01.07.2011. godine) koji je stupio na snagu dana 09.07.2011.godine   došlo do brisanja članova   195 i 196  Krivičnog zakonika  a čl.196  je bilo sankcionisano  krivično djelo klevete   koje  krivično  djelo oštećeni   kao tužilac  stavlja na teret  optuženom D. M..  Obzirom  da  Krivični  zakonik   više ne propisuje  klevetu kao krivično djelo  to je sud  optuženog D. M. na osnovu čl.373 st.1 tačka 1 Zkp-a oslobodio od optužbe jer krivično djelo klevete koje mu je stavljeno na teret po Zakonu nije krivično djelo.

                        Shodno čl.230   ZKP-a  odlučio da troškovi krivičnog postupka padaju na teret  budžetskih sredstava.

                           Oštećeni  kao tužilac Č.  M. koji je postavio imovinsko  pravni  zahtjev prema optuženom  u iznosu 10.000,00 eura   radi  ostvarivanja istog se upućuje na parnicu shodno čl.239 ZKP-a.


                    **OSNOVNI SUD U PLJEVLJIMA , dana 28.12.2011.godine.**

Zapisničar,
S u d i j a,
Zora  Leković
Ljiljana Popović  
PRAVNA POUKA:
                        Protiv  ove presude  dozvoljena je žalba  u roku od 8.dana  po
                        prijemu  iste Višem sudu B.Polje, a preko ovog suda.  
DOSTAVITI:
1 x Oštećenom kao tužiocu
1 x Optuženom
1 x Braniocu optuženog 