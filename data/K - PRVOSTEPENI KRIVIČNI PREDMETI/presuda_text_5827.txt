             K.br.194/11 
U IME   CRNE GORE 
                    Osnovni sud u Pljevljima, kao prvostepeni krivični sud , po  sudiji Ljiljani Popović uz sudjelovanje zapisničara Zore Leković,  u krivičnom predmetu protiv okrivljenog S.D. iz P.,  zbog krivičnog djela šumska kradja  iz čl.324 st.2 u vezi  st.1 Krivičnog zakonika i okrivljenog A. R.iz Pljevalja zbog krivičnog djela zlupotreba službenog položaja iz čl.416 st.1Krivičnog zakonika,po optužnom predlogu ODT Pljevlja Kt.br.421/10 od 10.10.2011.godine,nakon održanog glavnog i javnog pretresa  u prisustvu zamjenika ODT Pljevlja Golubović Sanje, okrivljenih S.D. i A.R., dana 14.12.2011.godine, donio je i javno objavio

P R E S U D U 
                    **Optuženi   S.  D., JMBG  **....., od oca H. i majke  I. rodjene  R., rodjen u P. dana ....,  sa prebivalištem u selu P., opština P., državljanin CG, neoženjen,  nezaposlen,  po zanimanju zavarivač, pismen,  završio srednju školu  III  stepen za zavarivača,  živi od poljoprivrede,   osudjivan.

                    **Optuženi   A. R., JMBG ** ......,  od oca S. i majke N.  rodjene K., rodjen u P.  dana ....., sa prebivalištem u selu R., opština P., državljanin CG,  oženjen, otac 2 djece,  pismen,  završio srednju šumarsku školu,  živi od zarade,  neosudjivan.

K R I V I      S U 
                          I. Optuženi   S. D. 
                    **  Što je :**   
                     Tokom novembra mjeseca 2010.godine u državnoj šumi zvanoj "I.p." opština P., Gazdinska jedinica V. u odjeljenjima broj 37 i 38, radi kradje  oborio i to : 37 . odjeljenju  jedno stablo crnog bora, prečnika na  panju 76 cm,  dva stabla jele prečnika na panju 57 cm i 60 cm i  tri stabla smrče prečnika na panju 74 cm, 62cm i 52 cm, a u 38.odjeljenju dva stabla smrče prečnika na panju 66 cm i 47 cm i dva stabla  jele, prečnika na panju 50 cm i 60 cm, ukupne  neto drvne  mase 19,77 m3, oštetivši na taj način U. za š. PJ P., za iznos od 1.632,78 eura,

                    **čime je izvršio krivično djelo šumske kradje   iz čl.324 st.2 u vezi st. 1.  Krivičnog zakonika**

                          pa sud  optuženog S.D. na osnovu već citiranog
zakonskog propisa te primjenom članova  4,5,13,15,32, 33, 36, 42, 45  i 46
Krivičnog zakonika  
                O S U DJ U J E 
                         Na kaznu zatvora u trajanju od  2 / dva /
mjeseca. 
                         A primjenom citiranog zakonskog propisa i čl. 39.
Krivičnog zakonika  te čl. 374  ZKP-a i na             
                      Na novčanu kaznu u iznosu od 400,00 eura (četiri stotine eura) koja će se u slučaju nenaplativosti zamijeniti kaznom zatvora tako što će se za svakih započetih 25,00 eura novčane kazne odrediti jedan dan zatvora.

                    **Izrečenu novčanu kaznu optuženi je dužan platiti u roku od 3 (tri) mjeseca po pravnosnažnosti presude pod prijetnjom prinudnog izvršenja.        **

                         II. Optuženi   A. R.  
                         Što je : 
                    U novembru mjesecu 2010.godine kao službeno lice - lugar  u U. za š. PJ P., protivpravnim iskorišćavanjem svog službenog ovlašćenja i nevršenjem svoje službene dužnosti  pribavio prookrivljenom S.D. korist a U. za š. PJ P. nanio štetu, na način što je suprotno  odredbama članova 11,12,19,22,25 i 33 Pravilnika  o doznaci i sječi stabala, premjeru šumskih  sortimenata, obliku i sadršini šumskih žigova,  žigosanju  šumskih sortimenata,  obilježavanju panjeva bespravno posječenih stabala, uvjerenju o porijeklušumskih  sortimenata i uslovima koje moraju da  ispunjavaju lica koja obavljaju poslove doznake, premjera i izdavanja  uvjerenja o porijeklu šumskih sortimenata ( Sl. list RCG br.4/02) prvookrivljenom S.D. dao šumski  žig - čekić br.6 za žigosanje šumskih sortimenata u šumama  u privatnoj svoini koji mu je povjeren   te je S. sam, pomenutim čekićem izvršio žigosanje šumskih sortimenata koji potiču iz njegove privatne šume kao i žigosanje  šumskih sortimenata -trupaca   koji potiču  od stabala  iz  državne šume zvane "I.p." iz 37 i 38 odelenja GJ V. a koje je S. prethodno protipravno posjekao  u ukupnoj   neto drvnoj masi  19,77 m3  i nije izvršio premjer šumskih sortimenata  koji je bio dužan izvršiti   na mjestu sječe  već mu je prvookrivljeni S.  dao papir  sa upisanim podacima premjera  na osnovu kojih je izvršio upis podataka  u premjernu knjigu  pa je na ovaj način  okrivljenom S. D. pribavio korist  a  U. za š.  PJ P. nanio štetu  u iznosu od 1.632,78 eura,

                    **čime je izvršio krivično djelo zloupotreba službenog   položaja iz čl.416 st.1  Krivičnog zakonika. **

                    **pa   mu sud  na osnovu već citiranog zakonskog propisa  te primjenom članova  4,5,13,15,32, 33, 36, 42, 52,53  i 54  Krivičnog zakonika  te čl. 374 ZKP-a**

                         i z r i č e  
                                                              USLOVNU OSUDU
 
                     Sa kojom se optuženom **A.R.** utvrdjuje kazna zatvora   u trajanju od 6 (šest) mjeseci  i istovremeno odredjuje  da se ista neće izvršiti  ako optuženi  u roku od  dvije godine dana  ne izvrši novo krivično djelo.

                    **Optuženi   S.D. i A.R.   su na osnovu čl.226  i 229 ZKP-a dužni solidarno platiti ovom  sudu  na ime troškova  krivičnog postupka  iznos od 132,00 eura  kao i na ime  paušala  platiti ovom sudu  pojedinačno  iznos od po 30,00 €,**

                         a ovo u roku od 15 dana po pravosnažnosti  presude
pod prijetnjom prinudnog izvršenja. 
                          Na osnovu čl.239 ZKP-a oštećena U.za š. radi
ostvarivanja imovinsko pravnog zahtjeva  prema optuženim upućuje se na
parnicu.  
O b r a z l o ž e nj e 
                    Osnovno državno tužilaštvo u Pljevljima  optužnim predlogom Kt.br.421/10  od 10.10.2011.godine, optužilo je S.D. iz P., da je izvršio  krivično djelo šumske kradje  iz čl.324 st.2 u vezi st. 1.  Krivičnog zakonika  a  A.R.  iz P. da je izvršio krivično djelo  zloupotreba  službenog položaja iz čl.416 st.1 Krivičnog zakonika a na način, mjesto i vrijeme  bliže opisano  izrekom ove presude i u završnoj riječi zamjenik ODT Pljevlja nakon što je precizirao optuženi prelog   predložio  je da sud optužene  oglasi krivim  i osudi po zakonu za krivična djela stavljena im na teret.

                    Oštećena U. za š. - Područna jedinica P.  i ako uredno pozvana  nije pristupila na glavni pretres  niti pisanim podneskom  postavila imovinsko pravni zahtjev.

                          Optuženi  S. D. u odbrani navodi  da  živi sa
roditeljima  u selu P., mjesto  K.  i imaju privatnu  šumu koju svake godine
nakon doznake  sijeku  i prodaju  i tokom mjeseca novembra  bio je u  mjstu
"B. g."  gdje je pronašao više trupaca stabala  koja nijesu žigosana  i svojim
traktorom ih privukao u drugi odjel  gdje se nalazio i dio gradje   iz njegove
privatne šume  a koja je sječa iz prethodne godine. Dana  20.11.2010.godine
na lice mjesta je izašla komisija U. za š.  i tom ptilikom na licu mjesta osim
gradje koju je dovukao i gradje koja je iz njegove privatne šume nalazilo se
još  15 do 20  m3  gradje   za koju njemu nije poznato odakle je ta gradja
niti odakle potiču   niti ih je  dovukao  a bili su vidni tragovi da je sa tog
lagera teretno vozilo tovarilo gradju  pa je vjerovatno ta gradja ostala
neutovarena  jer vjerovatno nije moglo sve da stane na auto  pošto je bilo bez
prikolice, na licu  mjesta se vide tragovi TMV  koje je dolazilo tu na lice
mjesta i tovarilo gradju   jer se jasno vide tragovi guma  tog vozila.  On sa
tom gradjom  od nekih 15 do 20 m3  nema veze niti zna odakle ona potiče. Dalje
je kazao da je u novembru mjesecu pozvao  lugara A., kolko se sjeća  bilo je
to 12 ili 13 novembra i tada pitao A. da dodje da mu izvrši prijem gradje u
njegovoj privatnoj šumi a koja sječa je ostala od prethodnih   godina,radilo
se o nekih 2 do 3 m3  pa je otišao  po A. u selo M. svojim vozilom  a zatim
došli  i parkirali se vozilom na gornji put  i  tada mu je A. dao svoj
lugarski čekić  pa se spustio niz put nekih 100  do 150 m, čekićovao trupce iz
svoje privatne šume i to 3 do 4  trupca a nakon 5 minuta se vratio do A. i
predao mu  čekić.  U tom  trenutku na tom lageru nije bilo bilo kakve druge
gradje  a lugaru nije davao nikakve  dimenzije trupaca niti je lugar izlazio
iz kola da mjeri trupce  jer je ostao u vozilu  a njemu nije poznato  da li je
te trupce lugar upisao u prijemnu knjigu niti mu je lugar bilo kakve druge
podatke tražio. Stabla  koja  se nalaze na lageru nije posjekao on niti ih
dovukao  niti zloupotrijebio lugarev čekić  da ih žigoše  i smatra  da ih je
neko namjerno dovukao  kako bi obzirom da je već priznao u prethodnom slučaju
da je on dovukao stabla na mjesto "B. g." stavio to njemu na teret. Nikakve
veze  sa ovom bespravnom sječom nema.  Na glavnom pretresu  ne priznajući
izvršenje krivičnog djela ni krivicu  i ostajući pri odbrani  iz prethodnog
postupka  kazao je  da mu je lugar A.  dao  tada  šumski žig - čekić broj 6
za žigosanje  šumskih sortimenata u privatnoj šumi   te da je A. mogao da vidi
šta on čekićuje  a i sada se to može vidjeti na licu mjesta  a inače je praksa
u Š.i "V." i to zbog manjka kadra da oni daju čekić  ali prisustvuju  i onaj
čija je gradja  bilo da se radi o sječi  u privatnoj ili u državnoj šumi udara
čekić na gradju  a  lugar je tu i piše.  Kazao je da nije istina da je na
trupcima u državnoj   šumi zvanoj "I. p."   odelenje  37 i 38  šumski žig -
čekić broj 6  te da je sve policija slikala  i da nikakvog čekića ni žiga nije
bilo na tim trupcima u šumi  "I. p.".  On je prilikom udaranja čekića na  tih
svojih 2 - 3 m3  gradje  izvršio premjer  i te podatke dao  lugaru A.  a na
tom mjestu nije osim  iz njegove šume  bilo nikakve druge gradje a državna
šuma zvana "I.p."se nalazi preko puta privatnih imanja  K., P.,  D. i njegove
babe S. Z., taj put  dijeli državnu šumu od privatnih imanja  i mjesto gdje je
čekićovao tih 2 do 3 m3  je imovina njegove babe Z. koja se u tom dijelu ne
zove "I. p." već K..Na granici izmedju imovine njegove babe i državne šume
nadjeno je nekoliko trupaca  ali nije vidio  da su ti trupci žigosani  i to je
odvezla "V.J.". Objasnio je  da zbog proteka  vremena od godine dana je na
pretresu rekao  da je lugaru A. dao premjer trupaca  pa je zaboravio, možda
mu jeste davao  ali čini mu se da nije.  Nezaposlen je, bavi se branjem  bilja
a  ponekad  kod preduzetnika  radi kao sjekač  i za "V." je zimus posjekao
3000 m3  gradje. U završnoj  riječi  ističući  da nije počinio krivično djelo
koje mu se stavlja na teret i da nije kriv  tražio je  da ga sud oslobodi od
optužbe  jer mu je navedena gradja podmetnuta što će i dokazati  jer gradja
nije odatle  odakle svjedoci i vještak   kažu  i gradja  je kamionima dovučena
na imanju njegove babe jer je tu slijepi put, više puta   nema.  
                    **Optuženi**  A.R.  je u odbrani kazao  da je kao lugar zaposlen  u U. za š.  i da je u njegovoj nadležnosti reon broj 6  i kao lugar obavlja  poslove  koji se odnose na doznaku gradje zajedno sa tehničarem,  prijem i otpremu gradje  koju vrši sam  i  koliko se sjeća  u prvoj polovini novembra mjeseca  pri povratku iz opreme  pozvao ga je S.D. kako bi mu primio gradju iz njegove  privatne šume  jer mu se  žurilo za prodaju  govoreći da ima  5 do 6  m3  koji su mu bili doznačeni  iz prethodnog perioda. Sa S. se našao u O.  gdje je ostavio klupu  a zatim  sa S. otišao do mjesta  P.   gdje se nalazi  S. privatna šuma. Dalje je kazao   da je izašao iz auta, padala je kiša  a on je imao povjerenja u S. i dao mu čekić sa žigom broj 6 kako bi S. žigosao svoju gradju  a znao je da je S. šuma opožarena i jedini razlog što nije izašao su loši vremenski uslovi i veliko povjerenje u S.. Tada  nije izvršio premjer gradje na licu mjesta već mu je S. dao jedan papir  sa upisanom  specifikacijom  i nije upisivao  u knjigu prijema  na toj specifikaciji jer je imao namjeru da opet izadje na lice mjesta prilikom otpreme  i izvrši premjer gradje  stim što se  prema pravilima U. za š.  prijem gradje vrši odmah pored panja  dok je ova gradja  bila izvučena na lager.  nakon nekoliko dana  kod U. za š.  je pozvan jer  je lugar iz susjednog reona I.M. na lageru gdje se nalazila gradja iz privatne šume S. pronašao prilikom obilaska više trupaca koji nisu bili žigosani i za koje su predstavnici U. za š. i šumarski inspektor  utvrdili da potiču iz državne  šume  pa je lugar I. zbog toga  podnio krivičnu prijavu  protiv S.. Optuženi A. je dalje kazao da kada je izašao sa predstavnicima U. za š. na lice mjesta primijetio je da je znatno veća količina trupaca žigosana žigom za privatne šume i posumnjao da je S. iskoristio priliku kad mu je dao čekić i bespravno posječena stabla  žigosao žigom broj 6  a uvidom u knjige doznake i otpreme  iz prethodnog perioda  shvatio da S. nije imao  toliku količinu gradje doznačeno a na lageru je bilo žigosano broj 6 oko 20 m3  gradje. Obišao je  privatnu šumu S. i nije mogao pronaći  panjeve sječe trupaca  koji su se nalazili na njegovom imanju  pa je nakon toga U. za š. formirala komisiju  koja je izvršila  detaljan premjer trupaca  koji su se nalazili na lageru o čemu je sačinjen zapisnik a daljim pregledom terena  od strane komisije utvrdjeno je da  trupci žigosani žigom  broj 6 potiču  iz državne šume iz 37 i 38 odelenja. Kazao je da je u državnoj šumi osječeno 8 stabala jele i smrče ukupne neto drvne mase 15,84 m3 a na lageru je bilo 4,47 m3 drvne mase koja potiče iz privatne šume S.D.. Sječa bespravno posječenih stabala  je stara oko 2 mjeseca  i  ista su se  nalazila  dijelom na livadi koja je privatno vlasništvo S.D. a dijelom u društvenoj svojini  dok  se tragovi vuče nijesu primjećivali jer su bili veoma loši vrmeneski  uslovi.  Izvršio je upis sporne gradje u knjigu prijema na osnovu  papira - specifikacije  koju mu je dao S. jer mu je vjerovao  a na strani knjige koja je predvidjena  za doznaku  nije ništa upisano  jer doznake u toj godini nije ni bilo jer je doznaka poticala iz prethodnih godina. Zbog obimnog posla koji obavlja  nije  bio u mogućnosti  da  ispoštuje sve procedure  te da je svjestan da prijem gradje nije smio izvršiti na taj način niti dati čekić S. i zbog toga je protiv njega u U. za š. pokrenut disciplinski postupak. Nije imao namjeru da sebi pribavi korist niti načini štetu U. za š.  a šteta nije ni nastupila jer su stabla ostala na lageru.  Na glavnom pretresu  priznao je izvršenje krivičnog djela i krivicu  ostajući  pri odbrani iz prethodnog postupka  navodeći da je  on bio lugar na reonu   gdje je zatečena bespravna sječa i da je samo on dužio čekić broja 6 i prije kritičnog dogadjaja nikome od lica  koja su imala doznačenu gradju bilo privatnu bilo u državnoj šumi nije davao čekić,  taj čekić je dao smao jednaput i to S. za ovu gradju  jer nije praksa  lugara  da čekić daju  fizičkim licima da bi čekićovala gradju koja je posječena  ali jeste praksa da kolege lugari  izmedju sebe i tehničaru daju čekić ako je u pitanju veći obim posla. Gradja koju je lugar I. našao na lageru gdje se nalazila gradja iz privatne šume S. gdje  više trupaca  nije bilo žigosano je gradja iz  reona  lugara I. i za tu gradju je vodjen postupak protiv S.. Dodao je da to što je on uradio nebi uradilo dijete od 5godina ali je imao povjerenje u S.D. jer se znaju odavno, još iz škole  i iz auta  je mogao da vidi gradju  koju je D.  trebao da čekićuje  ali nije mogao da vidi da li  se radi o gradji iz privatne  ili državne šume  i po njegovoj procjeni je bilo negdje oko 5 m3. Plata mu je 262,00 eura  a u preduzeću je disciplinski  kažnjen i to dva mjeseca po 30% od zarade.  U završnoj riječi  odluku o krivici i kazni ostavio je  na ocjenu sudu.

                    U dokaznom postupku  sud je saslušao svjedoke V.N.,D.M.,Č.M.,V.D.,I.M.i G.R., saslušao vještaka D.S., pročitao prijavu za šumsku krivicu od 10.12.2010.godine, pročitao zapisnik  o izvršenoj kontroli - pregledu  U. za šume PJ P. broj 6 od 10.12.2010.godine,  pročitao izvještaj komisije  o bespravnoj sječi sa reona broj 6 broj  1716 od 09.12.2010.godine, izvršio uvid u fotokopiju premjerne knjige na ime S. Z., pročitao ispravku  prijave za šumsku krivicu  U. za š. PJ P. broj 243 od 03.03.2011.godine  i pročitao izvod iz KE za optužene.

                    Nakon provedenog dokaznog postupka  i ocjene izvedenih dokaza  i to kako svakog pojedinačno tako i u medjusobnoj povezanosti a pri tom cijeneći odbranu optuženog S.te priznanje optuženog A. sud je utvrdio činjenično stanje bliže opisano izrekom ove  presude.

                    Naime, javna optužba stavlja na teret optuženom S. D. da je novembra mjeseca 2010.godine u državnoj šumi zvanoj "V." u odjelu br.37 i 38   radi krađe oborio i to  u 37 odelenju jedno stablo crnog bora, dva stabla jele i tri stabla smrče a u 38 odelenju  dva stabla smrče, dva stabla  jele sa prečnicima  na panju  bliže opisanim izrekom presude i u ukupnoj neto masi  19,77 m3  te je na taj način  sebi pribavio  protipravnu imovinsku korist u iznosu od 1.632,78 eura za koji iznos je oštetio  U. za š.. Optuženi S. ne priznaje izvršenje djela ni krivicu tvrdeći da nije  posjekao  navedena stabla  u državnoj šumi  već da je izvukao  gradju iz privatne šume njegove babe  a da je na licu mjesta se nalazilo i još 15 do 20 m3  gradje za koju mu nije poznato odakle je.  Optuženi A. kome javna optužba stavlja  na teret izvršenje krivičnog  djela zloupotreba službenog položaja iz čl.416 st.1 Krivičnog zakonika kako je to opisano pod stavom II  izreke ove presude  priznaje izvršenje  krivičnog djela i krivicu za naznačeno krivično djelo navodeći  da je optuženom S.  dao svoj  lugarski čekić broj 6  da bi  S. čekićovao gradju iz privatne svojine  jer je imao povjerenje u S.  te  da je izvršio  upis sporne gradje  u knjigu prijema na osnovu  papira - specifikacije  koji mu je dao S.  te da je svjestan da prijem gradje nije smio izvršiti na taj način  niti čekić dati S..

                    Radi utvrđivanja osnovanosti javne optužbe kao i radi provjere odbrane optuženog  S. sud je izveo naprijed navedene dokaze.

                    **Svjedok V.N.** je izjavila da je zaposlena u U. za š. na radnom mjestu zaštita šuma te da je negdje krajem novembra bila član komisije  koja je izašla  na lice mjesta zajedno sa  D.M., G.R. i Č.M. a u prisustvu lugara A.R.iI.M. i obišli su reon i utvrdili  bespravnu sječu  u odjeljenju broj 37GJ V.u količini od bruto drvna masa 15,54 m3  i panjevi od te bespravne sječe su  bili  maskirani  i sakriveni  ispod suvih grana  i starih gromada.  Takodje su i odjelenju broj 38  GJ V.  pronašli bespravnu sječu  u količini od 9,18 m3  a  zatekli su lager na kojem se nalazi gradja optuženog S. i na tom lageru našli nešto trupaca koji potiču iz njegove privatne gradje  i to stare gradje ali su našli i dosta gradje  koja potiče iz državne šume  i to iz ovih odelenja  a trupci su bili  žigosani žigom broj 6  lugara A. R.  plavom i zelenom bojom  kao da se radi o privatnoj šumi. Sačinili su zapisnik  u kome je taksativno nabrojeno sve što je nadjeno na licu mjesta.  Objasnila je  da je gradja  iz privatne šume S.  bila na imanju S. i tu je bilo koliko se sjeća  4,47 m3  a gradja iz državne šume takodje čekićovana čekićem broj 6  se nalazila  dijelom na putu  a dijelom na privatnoj imovini S.  i na rastojanju od par metara od privatne gradje. **Svjedok   Č. M. **  je kazao  da  je zaposlen u "V.J."na radnom mjestu upravnika za eksploataciju šuma te da je negdje krajem novembra zajedno sa kolegama V.N., D.M. i G.R.  bio član  komisije  koja je uz prisustvo lugara A.R. i I.M. kao i uz prisustvo  službenika UP PJ  Pljevlja obišla reon  i utvrdila bespravnu sječu u odjelenju broj 37 GJ V.  u  ukupnoj  bruto drvnoj masi 15,54  m4  a u odjeljenju broj 38 GJ V. bespravnu sječu u količini 9,18 m2  i sve su  to naveli u svom izvještaju.  Dalje  je  kazao da su zatekli lager  na kom se nalazi gradja S.D. i tu našli nešto trupaca koji potiču od njegove privatne  i to stare gradje  ali su našli i dosta trupaca  koji potiču  iz državne šume  iz navedenih odjeljenja i ti  trupci su bili žigosani  žigom  broj 6 lugara A.R. i to plavom i zelenom bojom kao da se radi o privatnoj šumi.  Zapisnikom su konstatovali sve što je nadjeno na licu mjesta i dodao  da je jedan dio i to mali dio ove  gradje koja  potiče iz bespravne sječe nalazio se na imanju S.uz njegovu gradju dok se ostali dio  gradje od bespravne sječe nalazio na državnom zemljištu nekih  15 do 20 m  daleko. Kazao je i to da je sva gradja  od bespravne sječe u državnoj šumi  \- odelenjima 37 i 38  preuzeta od strane "V. J."  po nalogu inspektora   šumarstva  i "V.J."je u obavezi da  tu gradju plati  Upravi za šume.  **Svjedok G. R.**  radnik U. za š.  na radnom  mjestu zaštita šuma kazao je da je  da je negdje krajem novembra  bio član  komisije  zajedno sa kolegama  V.N., D.M. i Č. M. koja  je  izašla na lice  mjesta i u prisustvu lugara  A. R.  i I.M. obišli reon i utvrdili  bespravnu sječu  u odjelenju broj 37 GJ "V." ukupne drvne mase  15,54 m3  i ti panjevi od  bespravne sječe su bili maskirani i sakriveni ispod suvih grana i starih gromada a u odelenju broj 38  iste  gazdinske jedinice  pronašli bespravnu sječu u količini od 9,18 m3  kao i lager  na  kojem se nalazi gradja S.D. i na tom lageru su našli  nešto trupaca  koji potiču iz njegove privatne gradje i to stare gradje ali su našli i dosta gradje koja potiče iz državne šume  i  to iz navedenih odjeljenja i ti trupci su bili  žigosani  žigom broj 6  lugara A.  i to plavom i  zelenom bojom  kao da se radi o privatnoj šumi. Sačinili su zapisnik  i dodao je da je jedan  mali dio ove gradje od bespravne sječe se nalazio u imanju S. uz njegovu gradju koja  je starija sječa dok se ostali dio gradje bepsravne sječe nalazio na državnom zemljištu nekih desetak metara daleko.  Kazao je da nijesu mjerili  ali  da od  mjesta gdje je zatečen dio gradje od bespravne sječe i to na imanju S. i državnom zemljištu  do panjeva bespravne sječe  ima  i to do prvih panjeva  oko 250 m   a ostali su  visočije tako da je prosjek udaljenosti oko 400 m. **Svjedok I. M.** lugar   u U. za š. kazao je da je  negdje u novembru mjesecu 2010.godine u svom reonu broj 5 GJ V.  pronašao bespravnu  sječu 5 stabala  i to 4 stabla smrče i jedno stablo jele  pa je obavijestio  u firmu  i odmah su došli V.N. i D.M.  pa su tražili  da pronadju tu spornu gradju ali to nijesu uspjeli.  Kasnije  u noćnim časovima oko 22,00 časa na jednom sporednom putu  pronašao je gradju  koja je lagerisana  i  tu je bio i traktor S.D. pa je obavijestio  u firmu i policiju  i sjutradan   dana 20.11.2010.godine  izašla je komisija u sastavu  V.N., D.M. i Č. M. na lice mjesta  a pregledu su bili prisutni i on i A.R.  i tada utvrdili  da je u reonu broj 37 GJ V.  nadjeno  bespravne gradje   bruto mase 15,54 m3 a u odjelenju broj 38  9,18 m3.  Sačinili su zapisnik  a dodao je da su na lageru S. pronašli nešto stare gradje  iz njegove privatne šume  i svježe gradje  koja pitiče  iz bespravne sječe i stara gradja kao i dio bespravno osječene gradje bio je na imanju S. dok je  dobar dio trupaca  iz bespravne sječe  bio na državnom zemljištu  i udaljen 15m od gradje  S., odnosno gradja je bila skoro povezana.  Na istom lageru su nadjena pored trupaca  bespravne sječe iz odjela 37 i 38  koji pripadaju  reonu  lugara A.  i  trupci  od  5 stabala  posječenih  u njegovom reonu broj 5  i zna da  je vodjen postupak  protiv S. za stabla iz njegovog reona.  Svjedok I. je kazao i to  da su na lageru vidjeli  da su trupci od bespravne sječe  iz odjela  37 i 38  žigosani čekićem broj 6  koji pripada lugaru A. a da trupci koji su poticali od 5 bespravno posječenih stabala u njegovom reonu nijesu bili  u opšte žigosani. A. je prisustvovao premjeru ovih trupaca dok S. nije. **Svjedok V. D.** je kazao da je zaposlen u U. za š.  na radnom mjestu šefa uzgoja i zaštite šuma i šef svim reonskim lugarima i nadležan za sve  slučajeve bespravne sječe. Nakon što  je u reonu lugara I. M.  utvrdjena   besprvna sječa  i I. bespravno posječena  stabla  je pronašao  na lageru  na kome se nalazila gradja  iz privatne šume  S. D. na reonu lugara A.R.broj 6. Formirana je komisija  sa zadatkom da izvrši kontrolu lugarskog reona broj 5 i 6  i pregledom  lagera S. D. na kome su već pronadjena  bespravno posječena stabla za koje je lugar I. podnio prijavu pronadjeno je i četiri trupca crnog bora u količini od 5,2 m3 i 30 trupaca jele i smrče u  količini od 15,84m3 što ukupno iznosi  21,04m3  koji su bili čekićovani čekićem broj 6 za privatne šume  koje  duži  A.R. pa obilaskom reona  konstatovano je da ova stabla  nijesu posječena  u privatnoj šumi S. već da je riječ  o bespravnoj sječi u državnoj  šumi u odjeljenjima  3  i 38  GJ V.  a nadjeno je   na istom lageru  i 17 trupaca  smrče količine  4,47 m3  koji potiču iz privatne šume  S. D. iz ranijih godina. Dalje je kazao da je S. D. vršena doznaka 2007.godine u količini od  34,65 m3  bruto drvne mase  i iste godine  izvršen prijem i otprema gradje  u količini od 27,73 m3 neto,  u 2008.godini  izvršena doznaka u količini od 89,96 m3 bruto drvne mase i prijem i otprema u količini od 104,34 m3  neto  i ako gradja dobrog  kvaliteta neto  može  biti veći  od zapremine bruto. U 2009.godini S. je doznačeno 35,28 m3 bruto a primljeno i otpremljeno  33,47 m3  neto  dok u 2010.godini  nije bilo doznake.  Ovaj svjedok je dalje kazao da prilikom  doznake  obavezno je prisustvo reonskog lugara sa doznačarem  tj. tehničarem  a prema pravilima  po pravilniku  prijem gradje se vrši  kod panja  što u ovom slučaju nije uradjeno.  Nakon što je utvrdjeno   da su bespravno posječeni trupci u državnoj šumi čekićovani oznakom za privatne šume  koji duži A.R., A.je kazao da ga je S.D. doveo u zabludu govoreći  mu da su trupci  iz njegove privatne šume.  Lugaru je naloženo   da podnese krivičnu prijavu protiv S., trupci se i dalje nalaze na lageru   a šteta koja je pričinjena  U. za š. iznosi  1.420,00 eura.  Protiv  lugara A. pokrenut je disciplinski postupak a   količina od 21,04 m3   trupaca  koji su žigosani žigom za privatne šume upisan je u knjizi premjera lugara A. R.. **Svjedok D. M.** je izjavio   da je zaposlen u  U. za  š. na zaštiti šuma  i da ga je negdje krajem novembra  bio član komisije  koja je  izašla na lice mjesta,  u komisiji su bili  on, V.N., G.R. i Č.M. pa su u prisustvu lugara A.i I. obišli reon i utvrdili bespravnu sječu  u odjeljenju broj 37  GJ  V.  u ukupnoj bruto drvnoj masi od  15,54 m3,  ti panjevi  od bespravne sječe su bili maskirani  i sakriveni  ispod suvih  grana i  starih gromada a u odjeljenju   broj 38   pronašli su bespravnu sječu u količini od  19,18 m3   a zatekli su i lager  na kome se nalazila gradja S.D. i na tom lageru našli  nešto trupaca  koji potiču od S. stare, privatne  gradje ali su našli  i dosta gradje  koja potiče  iz  odjeljenja  37  i 38  državne  šume i ti tupci su bili žigosani žigom broj 6 lugara A.R. i to  plavom i zelenom bojom  kao da se radi  o privatnoj šumi.  Jedan mali dio  ove gradje koja  potiče iz bespravne sječe se nalazio na imanju S. uz njegovu gradju  dok je ostali  dio  od bespravne sječe  bio na državnom zemljištu nekih 10 m  daleko.

                    Sud je cijenio iskaz svjedoka V.D., Č.M.,G.R.,I.M. i D.M. i po mišljenju ovog suda ovi svjedoci  su  krajnje istinito, detaljno, objektivno i na osnovu uvida na licu mjesta u odjelu broj 37 i 38 GJ V. posvjedočili činjenice koje  su im poznate.Njihovi  iskazi su u  potpunom saglasju što upućuje na zaključak  da su istiniti. Iz ovih razloga sud je u cjelosti povjerovao  iskazima ovih svjedoka.

                     Vještak  D. S. u svom pisanom nalazu i mišljenju nakon izlaska  na lice mjesta  je kazao  da je na licu mjesta  našao  4 trupca  ukupne drvne mase  3,99 m3  koji potiču od sječe  prije dvije godine  i  žigosani su lugarskim čekićem  čiji broj nije mogao sa sigurnošću utvrditi  i osim   tih trupaca  na licu mjesta ne postoje nikakvi drugi trupci. Po iskazu  S.   sve trupce koji su se tu nalazili otjerala je "V. J." . Panjeve od  bespravne sječe  u odjelima 37 i 38 GJ V. nije obilazio   jer nije bilo svrhe  pošto je gradja  za koju se sumnjalo da je pomiješana sa gradjom S. već otjerana  a drvnu masu  bespravno posječenih stabala  nemoguće je uporediti sa gradjom koja je otjerana  ni količinski ni prema  prečnicima trupca  koji su se mogli izraditi od istih kao i vrsti drveta.   Vejštak   je  u riječi na glavnom pretresu  kazao   da je na licu mjesta  našao samo trupce  koji potiču iz privatne šume  te da  panjeve bespravne sječe nije obilazio  a  uporedjujući zapisnik komisije  U. za š.  u kome su naznačeni prečnici panjeva  bespravne sječe  ustanovio je da je  kubatura tačno utvrdjena od strane komsije U. za š. i da  iznosi  u jednom odjelu  15,54 m3  a u drugom 9,18 m3. Šteta za  U. za š.  ogleda  se u neto drvnoj masi a ne u bruto drvnoj masi  i U. za š. je pričinjena ukupna šteta od 19,77 m3 i to u jednom odjelu  12,43 m3  a u drugom 7,34 m3. U dopunskom nalazu i mišljenju  pričinjena U. za š. iznosi 1.632,78 eura a ista je utvrdjena na osnovu važećih cijena cjenovnika  U. za š..

                      Sud u cjelosti prihvata kao objektivan i po pravilima struke  dat nalaz i mišljenje vještaka D.  koji je  ukupnu kubnu masu  bespravno posječenih stabala  utvrdio   prema zapisniku oštećene  gdje su  nabrojani prečnici panjeva  kao  i prema  važećim cijenama  za drvne sortimente  na panju  uz uvećanje od 100%  kako to propisuje Pravilnik oštećene.

                    Dakle, u postupku je na osnovu iskaza svjedokaV.N.,G.R.,V.D.,Č.M.,I.M. i D.M.  utvrdjeno  da je  od strane  komisije U. za š. novembra amjeseca 2010.godine  na lageru u privatnom  imanju  babe optuženog D. S. Z. pronadjena   gradja  od ranije  sječe  u privatnoj svojini  optuženog ali i bespravna sječa iz odjeljenja 37 i 38 GJ V. te da je jedan dio bespravne sječe  bio zajedno  sa gradjom optuženog iz privatne svojine  a drugi  na 10 do 15 m  od  njih  na državnom zemljištu i svi trupci bespravne sječe  bili su žigosani žigom br.6  koji duži lugar A.  i koji je  optuženom S. dao čekić  sa žigom broj 6   kako bi  optuženi S. čekićovao   gradju  iz  privatne svojine.  Ukupna bespravna sječa iz  odjeljenja 37 i 38  GJ Vezišnica   neto  iznosi  19,77 m3.  Lugar A.  je kazao  da je samo jednaput  i to optuženom S. dao svoj čekić broj 6  pa je logično  da je  upravo optuženi S. na  trupce  bespravne sječe  udario žig broj 6 koji je plave i zelene boje koja je boja  za gradju iz privatne svojine  kako bi gradju  odnosno trupce bespravne sječe prikazao kao gradju  iz privatne svojine. Nije logično da neko  odnosno nepoznato  lice izvrši bespravnu sječu u državnoj šumi  i tu gradju izvuče na lager gdje se nalazi privatna gradja  odnosno gradja  iz privatne svojine optuženog S. a onda optuženi S. čekićem  koji je uzeo od  lugara  označi tu gradju  žigom broj 6  koji se odnosi na gradju u privatnoj svojini. Ovim su negirani navodi  odbrane optuženog S. da on nezna odkud bespravna sječa na mjestu gdje je bila njegova privatna  sječa. Ovakvo utvrdjene činjenice  upućuju na jedini logični zaključak da je optuženi S.D. tokom novembra  mjeseca 2010.godine  u državnoj šumi  zvanoj "I.p."  u odjeljenjima broj 37 i 38 GJ V. radi kradje oborio  i to u odjeljenju broj 37 jedno stablo crnog bora  i tri stabla smrče  a u odjeljenju broj 38  dva stabla smrče i dva  stabla jele ukupno neto mase 19,77 m3  koju gradju  je  dovukao do  lagera  svoje privatne gradje  koja se nalazila na njegovom imanju odnosno  imanju njegove babe  i onda  ovu bespravnu sječu  žigosao  čekićem  broj 6   koji duži lugar A.  i koji je prethodno  uzeo od lugara A. da bi navodno  izvršio  doznaku  gradje iz privatne svojine. Vrijednost  bespravno posječenih stabala  iznosi  1.632,78 eura  kako je to našao   vještak  šumarske struke D..  Ova stabla  u državnoj šumi  optuženi je  oborio radi kradje,  obzirom da ima  šumu u privatnoj svojini  koju siječe znao je  da za sječu  u državnoj šumi  potrebna je  doznaka  ali je uprkos  tome  posjekao ova stabla i dovukao ih  na  lager svoje privatne gradje, dakle  djelovao je sa direktnim umišljajem  i u njegovim radnjama stoje svi bitni elementi bića krivičnog djela šumske kradje iz čl.324 st.2 u vezi st.1 Krivičnog zakonika  pa ga je sud oglasio krivim i osudio po zakonu.

                    Optuženi  A. R. je priznao da je u novembru mjesecu 2010.godine   kao lugar  optuženom S. D. dao šumski žig  \- čekić broj 6  kojim se žigošu  šumski sortimenti  u šumama  u privatnoj svojini i  koji čekić mu je povjeren  od strane U. za š. gdje je zaposlen kao lugar  pa je  optuženi S. D.tim čekićem izvršio  kako žigosanje drvnih sortimenata koji potiču iz njegove privatne šume  tako i  žigosanje trupaca  koja potiču od  stabala iz državne šume zvane "I. p."  i to iz odjeljena  37 i 38 GJ V. koje je optuženi S. predhodno  bez doznake posjekao  i to u  ukupnoj neto   masi  19,77 m3 .  Optuženi A. priznaje da nije  izvršio premjer šumskih sortimenata koje je   žigom  broj 6  žigosao optuženi S.  a  znao je  da se  premjer  mora izvršiti   na mjestu sječe  već je  upis  podataka u premjernu knjigu  izvršio  na osnovu  papira  koje mu je dao S.  sa upisanim podacima premjera  i na ovaj način  je  pribavio  korist  optuženom  S. u iznosu od  1.632,78 eura   za koji iznos je oštetio  U. za š..  Kazao je da je imao povjerenje u optuženog S. jer  se znaju  još iz škole.  Priznanje optuženog A. R. je potpuno, jasno i nedvosmisleno  a kao takvo je potvrdjeno i iskazima  saslušanih svjedoka koji su potvrdili  da se na trupcima bespravne sječe  iz odjeljenja 37 i 38 GJ V. koji su se nalazili  na lageru gdje i S. gradja iz privatne svojine  kao i u neposrednoj blizini tog lagera  nalazio se žig čekića broj 6 koji  jedino duži optuženi A. kao reonski lugar za taj reon.  Optuženi A.  je davanjem   čekića broj 6 koji mu je povjeren u radu  optuženom S. da sam čekićem izvrši žigosanje šumskih sortimenata  a da nije provjerio o kojim se sortimentima  radi  da li iz privatne svojine ili bespravnoj sječi u državnoj šumi,nije izvršio  premjer šumskih sortimenata  koje je bio dužan  da izvrši  na mjestu sječe  a ne na lageru  optuženog S.  kao i da na osnovu  svog premjera  izvrši upis  podataka u premjernu knjigu  a ne prema premjeru koji mu je na običnom papiru  donio optuženi S. postupio  protivno odredbama  članova  11,12,19,22,25 i 33  Pravilnika  o doznaci i sječi stabala, premjeru  šumskih sortimenata, obliku i sadržini šumskih žigova, žigosanju šumskih sortimenata, obilježavanju panjeva bespravno posječenih stabala, uvjerenju o porijeklu šumskih sortimenata i uslovima koje moraju da ispunjavaju lica koja obavljaju  poslove doznake, premjera i izdavanja  uvjerenja o  porijeklu šumskih sortimenata ( SL.list  RCG  broj  4/02 )  i pri  tom   bio svjestan da  ovakvim protivpravnim iskorišćavanjem svog službenog ovlašćenja i  nevršenjem svoje službene dužnosti  pribavlja korist  optuženom S.  a nanosi štetu  U. za š. gdje je zaposlen   kao lugar i to u iznosu od 1.632,70 eura  u kojim radnjama  optuženog  A. R. stoje svi bitni elementi bića  krivičnog djela  zloupotreba   službenog položaja iz čl.416 st.1 Krivičnog zakonika  pa  ga je sud  oglasio krivim  i kao umišljajnog učinioca osudio po zakonu.

                     Kako je dakle   sud  optužene  oglasio krivim  i osudio po  zakonu za krivična djela koja su im javnom optužbom stavljena na teret  to je  sud  prilikom odlučivanja o vrsti i visini kazne cijenio sve okolnosti koje utiču kako na vrstu tako i na visinu kazne. Optuženi S.  je   nezaposlen i živi od poljoprivrede. Ove okolnosti sud mu je uzeo kao osobito olakšavajuće okolnosti. Obzirom na to sud je mišljenja da u konkretnom slučaju a radi krivično pravne zaštite prema ovom okrivljenom jedina adekvatna krivična sankcija  je kazna zatvora to je sud optuženom   S. D. ublažio kaznu ispod zakonom propisanog minimuma i izrekao  mu  kaznu zatvora u trajanju od 2 mjeseca kojom će se po mišljenju suda postići svrha kažnjavanja i dovoljno uticati na optuženog da više ne vrši krivična djela. Kako je za ovo krivično djelo predvidjena i novčana kazna to je sud optuženom  izrekao i novčanu kaznu u iznosu od 400,00 eura a u smislu čl. 39 Krivičnog zakonika  optuženom dao rok  da istu plati u roku od 3 mjeseca po pravnosnažnosti presude smatrajući da je novčana kazna u ovom iznosu adekvatna obzirom da je optuženi  nezaposlen. Optuženi A.R. je priznao izvršenje krivičnog djela i krivicu, izrazio je kajanje,  porodičan je čovjek, otac  dvoje djece. Do sada nije osudjivan  što je utvrdjeno iz izvoda iz KE za ovog optuženog. U  U. za š. u kojoj je zaposlen već je kažnjen  u disciplinskom postupku  i to 2 mjeseca po 30%  od zarade  koja  inače iznosi 262,00 eura. Bespravno posječena gradja  u navedenim reonima  je  od strane U. za š. predata  "V.J."  koja je  po iskazu svjedoka Č. u obavezi  da  tu gradju plati  U. za š.. Sve ove  činjenice  uzete su u smislu čl.42  Kz  kao olakšavajuće okolnosti na strani ovog optuženog  i sud je mišljenja  da  imajući u vidu  dosadašnji život  optuženog  A. u konkretnom  slučaju  nije nužno radi krivično pravne zaštite prema ovom  optuženom izricati   kaznu  zatvora   već se opravdano može očekivati  da će  se i samim upozorenjem  uz prijetnju kaznom  dovoljno uticati  na ovog optuženog  da više  ne vrši krivična djela  i postići svrha   kažnjavanja  zakonom predvidjena  pa je sud  optuženom A. R. utvrdio kaznu zatvora  u trajanju od 6 (šest) mjeseci  istovremeno odredjujući  da se  ista neće izvršiti ako optuženi   u roku od  dvije godine dana ne  izvrši novo   krivično djelo.

                     Shodno čl.226 i 229 ZKP-a  sud je  optužene obavezao da na ime  troškova krivičnog postupka  solidarno plate  iznos od 132,00 eura  kao i da na ime paušala pojedinačno  plate iznos od  po 30,00 € , koji iznos je odmjeren  obzirom na  složenost  i dužinu trajanja krivičnog postupka  te imovno stanje optuženih.

                     U smislu čl.239 ZKP-a, sud je  oštećenu U. za š. PJ P.  radi ostvarivanja imovinsko pravnog zahtjeva uputio  na parnicu  a ovo iz razloga  što su posječena stabla  predata  na čuvanje  "V. J." koja je u obavezi  da tu gradju plati  U. za š..

                    **OSNOVNI SUD U PLJEVLJIMA , dana 14.12.2011.godine.**

Zapisničar,
S u d i j a,
Zora Leković
Ljiljana Popović  
PRAVNA POUKA:
                                    Protiv ove presude može se izjaviti žalba u roku od 8.dana  od prijema                                             presude Višem sudu u Bijelo Polje a preko ovog suda.  
DOSTAVITI:
1 x ODT Pljevlja
2 x Optuženom 