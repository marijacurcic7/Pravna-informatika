HYPERLINK
"http://upload.wikimedia.org/wikipedia/commons/2/23/Coat_of_arms_of_Montenegro.svg"
K.br.18/12
U IME CRNE GORE
Osnovni sud u Pljevljima, kao prvostepeni krivični sud, po sudiji Ljiljani
Popović, uz sudjelovanje zapisničara Leković Zore, u krivičnom predmetu protiv
optuženog S.S. iz P., zbog krivičnog djela ugrožavanje sigurnosti iz čl.168
st.2 u vezi st.1 Krivičnog zakonika, a po optužnom predlogu ODT Pljevlja
Kt.br.8/12 od 10.02.2012.godine nakon održanog glavnog i javnog pretresa, dana
12.03.2012.godine u prisustvu zamjenika ODT Pljevlja Đurović Veljka, oštećenih
Č. R. i G. J. i optuženog S.S., donio je i javno objavio
P R E S U D U
Optuženi S. S. JMBG ...., od oca S. i majke N. rođene Z., rođen u P. dana
....godine, sa prebivalištem u selu B., opština P., državljanin CG, oženjen,
otac jednog maloljetnog djeteta, nezaposlen, pismen, završio osnovnu školu,
govori srpski jezik, razumije crnogorski jezik, lošeg imovnog stanja,
osuđivan.
K R I V J E
Što je:
Dana 30.11.2011.godine oko 21,30 časova u ugostiteljskom objektu "A." u Ul.O.
u P. ugrozio sigurnost oštećenom Č.R. prijetnjom da će napasti na život i
tijelo maloljetnog sina oštećenog na način što je oštećenom Č. R. uputio
riječi prijetnje govoreći " jebaću ti dijete",
čime je izvršio krivično djelo ugrožavanje sigurnosti iz čl.168 st.1 Krivičnog
zakonika,
Pa ga sud na osnovu već citiranog zakonskog propisa te primjenom čl.4,
5,13,15,32,33,36 i 42 Krivičnog zakonika te čl.226,229 i 374 ZKP-a
O S U Đ U J E
Na kaznu zatvora u trajanju od 30 (trideset) dana.
Optuženi je dužan platiti ovom sudu na ime paušala iznos od 27,50 €,
a sve ovo u roku od 15.dana po pravosnažnosti presude, pod prijetnjom
prinudnog izvršenja.
Imovinsko pravnog zahtjeva nije bilo.
O b r a z l o ž e nj e
Osnovno državno tužilaštvo iz Pljevalja optužnim predlogom Kt.br.8/12 od
10.02.2012.godine optužilo je S.S. iz P.da je izvršio krivično djelo
ugrožavanje sigurnosti iz čl.168 st.2 u vezi st.1 Kz. U završnoj riječi
zamjenik ODT Pljevlja nakon što je precizirao optužbu je predložio da sud
optuženog oglasi krivim i osudi po zakonu za izvršeno krivično djelo
ugrožavanje sigurnosti iz čl.168 st.2 u vezi st.1 Krivičnog zakonika, navodeći
da traži da se zbog držanja optuženog na glavnom pretresu te njegovog
priznanja optuženi blaže kazni.
Oštećeni G. J. i Č. R. se nijesu pridružili krivičnom gonjenju niti postavili
imovinsko pravni zahtjev.
Optuženi S.S. je u svojoj odbrani navodi da priznaje izvršenje krivičnog djela
i da se smatra krivim te da je tačno da je dana 30.11.2011.godine u večernjim
časovima bio u ugostiteljskom objektu "A." u P. u kom objektu oštećena J. radi
a oštećeni Č.je bio gost lokala i bila je neka rasprava pa se on iznervirao te
da se ne sjeća ali je moguće da je oštećenim uputio riječi koje stoje u
optužbi. U završnoj riječi odluku o krivici i kazni ostavio je na ocjenu sudu
ističući da sud radi svoj posao.
U dokaznom postupku sud je saslušao svjedoke - oštećene G. J. i Č.R., saslušao
svjedoka S. M. i pročitao izvod iz KE za optuženog.
Nakon provedenog dokaznog postupka i ocjene izvedenih dokaza kako svakog
pojedinačno tako i u medjusobnoj povezanosti a pri tom cijeneći odbranu
optuženog ovaj sud je utvrdio da je optuženi S.S. izvršio krivično djelo
ugrožavanje sigurnosti iz čl.168 st.1 Krivičnog zakonika a ne krivično djelo
ugrožavanje sigurnosti iz čl.168 st.2 u vezi st.1 Kz kako mu je to stavljeno
javnom optužbom na teret pa ga je oglasio krivim i osudio po zakonu za
izvršeno krivično djelo ugrožavanje sigurnosti iz čl.168 st.1 Kz.
Ovakvu svoju odluku sud temelji na činjenicama koje slijede iz dokaza
izvedenih u postupku.
Naime, optuženi priznaje izvršenje krivičnog djela i krivicu navodeći da je
tačno da je kritične prilike bio u lokalu "A.", da su u lokalu bili oštećena
J. koja je radnik tog lokala i oštećeni Č. kao gost lokala i da je bila neka
rasprava a on se iznervirao i moguće je da je optuženi uputio riječi "sve ću
vas poklati, doći ću za 15 dana da vas pobijem" ali se on toga ne sjeća.
Radi utvrđivanja činjenica za donošenje odluke sud je izveo navedene dokaze pa
je tako svjedok - oštećena G.J. kazala da je zaposlena kao konobar u lokalu
"A.", da optuženog S. poznaje u nazad 3 godine kao i da je optuženi dana
30.11.2011.godine negdje oko 21,00 ili 21,30 časova došao u lokal "A.a", da je
bio pijan i govorio da treba da se vidi u lokalu sa Č.M.. M. nije došla već je
S. poslala poruku da joj je navodno oštećena poslala poruku da ne dolazi jer
je on mrtav pijan. Optuženi je zbog toga planuo i ošamario je, prije nego što
je nju ošamario udario je rukom u predjelu glave Č. R. i tada je njoj i R.
uputio riječi " sve ću vas poklati, doćiću za 15 dana da vas pobijem" pa je
Ratko pozvao policiju. Oštećena G. je dalje kazala da se zbog ovih riječi
optuženog S.nije osjetila ugroženom niti je bilo strah jer je optuženi bio
pijan a kad je pijan on priča svašta a kad se otrijezni sasvim je drugi
čovjek, melem na ranu i nezna šta je pričao kad je bio pijan. Kazala je i to
da nije prijavila policiji optuženog niti bi ga prijavila već sačekala da
optuženi sjutradan dodje trijezan u lokal i popriča sa njim. Ne boji se
optuženog. Svjedok - oštećeni Č. R. je izjavio da optuženog poznaje u nazad 4
do 5 godina i da su u dobrim odnosima kao i da poznaje i oštećenu Jasminu koja
radi kao konobar u lokalu "A." koji lokal još zovu i "P. p.". Dalje je izjavio
da je kritične prilike u ovaj lokal došao negdje oko 21,00 čas zajedno sa S.
M.i poznanicom Č. M. ali se M. zadržala minut dva i otišla. Kazao je i da je
bio pripit a optuženi je odmah počeo da prijeti u smislu što su bili sa M. i
dje su je odveli a on je optuženog smirivao a optuženi ga udario šakom u
predjelu tjemena a onda ošamario J. i uputio im riječi " da će ih poklati, da
će ih pobiti, da će doći za 15 dana" a njemu je rekao i " da će mu jebati
dijete" pa se u tom momentu, afektu i ljutnji prepao, nije osjetio neki veliki
strah i zbog prijetnji djetetu je S. prijavio policiji koja je došla i odvela
S. a onda se vratila i povela i njega i J. i S.. Kad se u policiji presabrao
pokajao se što je prijavio S., za sebe se nije prepao, prepao se za dijete -
sina D. rodjenog 14.06.2011.godine.
Cijeneći iskaze svjedoka- oštećenih G.J. i Č. R. sud je stekao ubjeđenje da su
ova dva svjedoka bila i istinita i iskrena u svom kazivanju, da su
posvjedočili samo ono što se zaista i dogodilo kritične prilike a i njihovi
iskazi su ubjedljivi i u medjusobnom saglasju pa je sud njihove iskaze kao
takve i prihvatio.
Svjedok S.M.je kazao da optuženog poznaje sigurno 5.godina i da sa njim nije
ni u dobrim ni u lošim odnosima, da su zdravo za zdravo a da se sa Č. R.
poznaje unazad pola do jedne godine dana, sa R. se druži a J. poznaje jer radi
u lokalu "P. p.". Kritične prilike je došao u lokalu "P. p." sa Č. R. i jednom
djevojkom, došli su u večernjim časovima, nije bio pijan i čuo je da se J. i
R. kvočkaju i prepiru sa S. ali on nezna oko čega su se prepirali niti je čuo
da je neko od njih nekom prijetio niti da je koga udarao jer je izlazio iz
lokala zbog auta na kome nije radila ručna kočnica. Kazao je i to da je bio u
lokalu kad je došla policija ali nezna ko je zvao policiju, J. ili R. sigurno.
Cijeneći iskaz svjedoka S.M. sud je došao do zaključka da je ovaj svjedok
ovakvim svojim svjedočenjem htio da ostane po strani od događaja kojem je
prisustvovao, da se ne stavlja ni na stranu oštećenih ni na stranu optuženog i
njegov iskaz sud nije mogao prihvatiti kao istinit.
Radnja izvršenja krivičnog djela ugrožavanja sigurnosti iz čl.168 Kz je
prijetnja da će se napasti na život i tijelo nekog lica ili njemu bliskog
lica. Posledica ovog krivičnog djela jeste ugroženost lica kome je ta
prijetnja upućena a koja ugroženost se ogleda u njegovom osjećanju
nesigurnosti odnosno osjećaju ugroženosti za sebe ili za blisko lice. Da bi
postojalo krivično djelo ugrožavanje sigurnosti iz čl.168 st.2 Kz neophodno je
da se prijetnja da će se napasti na život ili tijelo nekog lica učini prema
više lica, da je djelo izazvalo uznemirenost gradjana ili druge teške
posledice. U postupku je na osnovu odbrane optuženog S. S. koji je kazao da se
ne sjeća ali da je moguće da je oštećenim uputio riječi " sve ću vas poklati,
doći ću za 15 dana da vas pobijem" kao i na osnovu jasnih, nedvosmislenih i
nepristrasnih iskaza svjedoka - oštećenih G. J. i Č. R. utvrdjeno da je
optuženi S.S.30.11.2011.godine oko 21,30 časova u lokalu "A." u P.a oštećenim
G.i Č. uputio riječi " sve ću vas poklati, doći ću za 15 dana da vas pobijem"
a oštećenom Ča. i riječi " jebaću ti dijete" . Iz iskaza oštećene G. je
utvrdjeno da se ista nije osjećala ugroženom niti osjetila strah od riječi
koje joj je optuženi uputio jer poznaje optuženog i zna da optuženi kada je
pijan, a kritične prilike je bio pijan, priča svašta a kad se otrijezni nezna
šta je pričao. Takodje je utvrdjeno da optuženog ova oštećena nije prijavila
policiji niti bi ga kako sama navodi prijavila te kod ove oštećene nije
nastupila posledica u smislu osjećaja ugroženosti od prijetnji optuženog.
Oštećeni Č. je kazao da se nije prepao za sebe od riječi koje je njemu i J.
uputio optuženi već se zbog riječi optuženog "jebaću ti dijete" prepao za sina
rodjenog 14.06.2011.godine i optuženog prijavio policiji a onda se poslije sat
vremena u policiji pokajao što je optuženog prijavio.
Dakle, oštećena G.J. nije imala osjećaj ugroženosti od riječi koje joj je
optuženi kritične prilike uputio a oštećeni Č. se nije prepao za sebe dakle
imao osjećaj lične ugroženosti već se prepao za svoje dijete, dakle riječi
prijetnje " jebaću ti dijete" od strane optuženog nijesu upućene prema više
lica i na osnovu ovako utvrdjenih činjenica sud je utvrdio da je optuženi S.
S. izvršio krivično djelo ugrožavanje sigurnosti iz čl.168 st.1 Krivičnog
zakonika a ne krivično djelo ugrožavanje sigurnosti iz čl.168 st.2 u vezi st.1
Kz kako mu se to javnom optužbom stavlja na teret, naime, sud je u postupku
utvrdio da je optuženi S.S. upućujući oštećenom Č. riječi prijetnje "jebaću ti
dijete" ugrozio sigurnost oštećenog i kod njega izazvao osjećaj ugroženosti i
brige za dijete u kojim radnjama optuženog S. S. stoje svi bitni elementi bića
krivičnog djela ugrožavanje sigurnosti iz čl.168 st.1 Krivičnog zakonika koje
djelo je optuženi izvršio sa umišljajem jer je bio svjestan da ovim riječima
ugrožava oštećenog ali je uprkos tome oštećenom uputio navedene riječi pa je
sud optuženog oglasio krivim i osudio po zakonu za izvršeno krivično djelo
ugrožavanje sigurnosti iz čl.168 st.1 Kz kako je to bliže opisano izrekom ove
presude.
Prilikom odlučivanja o vrsti i visini kazne sud je cijenio sve okolnosti
propisane članom 42 Kz koje utiču kako na vrstu tako i na visinu kazne. Kao
olakšavajuće okolnosti na strani optuženog sud je uzeo činjenice da je priznao
izvršenje krivičnog djela i krivicu, da se radi porodičnom čovjeku i ocu
jednog maloljetnog djeteta kao i da je optuženi nezaposlen. Takodje kao
olakšavajuće okolnosti na strani optuženog uzeta je i činjenica da se oštećeni
nijesu pridružili krivičnom gonjenju. Medjutim, dosadašnji život optuženog i
njegova osudjivanost su uzete kao otežavajuće okolnosti na strani optuženog pa
je sud mišljenja da u konkretnom slučaju jedina adekvatna krivična sankcija
srazmjerna težini izvršenog krivičnog djela i učinioca jeste kazna zatvora pa
je sud optuženom S. S. izrekao kaznu zatvora u trajanju od 30.dana smatrajući
da će se ovom kaznom postići svrha kažnjavanja i dovoljno uticati na optuženog
da više ne vrši krivična djela.
Shodno čl.226 i 229 ZKP-a sud je obavezao optuženog da na ime paušala plati
iznos od 27,50 € koji iznos je odmjeren obzirom na dužinu trajanja i složenost
krivičnog postupka te imovno stanje optuženog.
Imovinsko pravnog zahtjeva nije bilo.
Sud je odbio predlog ODT Pljevlja da se u dokaznom postupku pribavlja podatak
ko je kritični dogadjaj prijavio policiji i šta je prijavljeno kao i da se
odredi vještačenje po vještaku neuropsihijatru koji će izvršiti vještačenje
postojanja ili nepostojanja straha odnosno da ocijeni stanje oštećenih u
momentu izgovaranja riječi prijetnje od strane optuženog iz razloga što je u
postupku na nesumnjiv način utvrdjeno da je kritični dogadjaj policiji
prijavio oštećeni Č. R. kao i iz razloga što su se sami oštećeni izjasnili o
stanju svog straha i ugroženosti kritične prilike.
OSNOVNI SUD U PLJEVLJIMA , dana 12.03.2012.godine.
Zapisničar, S u d i j a,
Zora Leković Ljiljana Popović
PRAVNA POUKA :
Protiv ove presude dozvoljena je žalba u roku od 8.dana po prijemu iste
Višem sudu u Bijelo Polje, a preko ovog suda.
DOSTAVITI:
1x ODT Pljevlja
1 x Optuženom