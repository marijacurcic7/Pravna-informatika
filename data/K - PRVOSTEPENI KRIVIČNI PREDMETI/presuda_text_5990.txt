                                                                                                                  K.br. 105/2011

U IME CRNE GORE
VIŠI SUD U PODGORICI u vijeću satavljenom od sudije Tabaš Predraga, kao
predsjednika vijeća i sudija Đurđić Katarine i Vuksanović Biljane, kao članova
vijeća, uz učešće namještenika Novčić S.ke kao zapisničara, u predmetu protiv
optuženih P. N., koga brani adv. K. J. advokat iz Podgorice i N R., koga brani
advokat S. S. advokat iz Podgorice, po zamjeničkom punomoćju adv. N. M., zbog
krivičnog djela neovlašćena proizvodnja, držanje i stavljanje u promet opojnih
droga iz čl.300 st.2 u vezi st. 1. Krivičnog zakonika, odlučujući po optužnici
Višeg državnog tužilaštva u Podgorici Kt.br.66/11 od 24.05.2011. godine, koju
je na glavnom pretresu zastupala Tatjana Begović, zamjenik VDT-a u Podgorici,
nakon održanog usmenog, glavnog i javnog pretresa u prisustvu zastupnika
optužbe, optuženih i njihovih branilaca, nakon tajnog vijećanja i glasanja,
dana 06.12.2011. godine, donio je i istog dana objavio  
P R E S U D U
I. Optuženi P. N., osudjivan i to: presudom Višeg suda u Podgorici, K.br.
105/2002 od 09.01.2003. godine, zbog krivičnog djela neovlašćena proizvodnja i
stavljanje u promet opojnih droga iz čl. 245. st. 1. i krivično djelo
omogužavanje i uživanje opojnih droga iz čl. 246. st. 2. u vezi st. 1. KZ SRJ,
i osudjen na kaznu zatvora u trajanju od 1 (jedne) godine, presudom Osnovnog
suda u Kotoru, K.br. 203/01 od 21.01.2005. godine, zbog krivičnog djela
nedozvoljeno držanje oružja ili eksplozivnih materija iz čl. 204. st. 1.
Krivičnog zakonika i osudjen na kaznu zatvora u trajanju od 3 (tri) mjeseca,
presudom Višeg suda u Podgorici, K.br. 32/2004 od 26.10.2005. godine, zbog
krivičnog djela neovlašćena proizvodnja i stavljanje u promet opojnih droga iz
čl. 245. st. 1. KZ SRJ i osudjen  na kaznu zatvora u trajanju od 2 (dvije)
godine i presudom Osnovnog suda u Kotoru, K.br. 43/04 od 21.09.2007. godine,
zbog krivičnog djela teška kradja iz čl. 240. st. 1. tačka 1. Krivičnog
zakonika i osudjen na kaznu zatvora u trajanju od 4 (četiri) mjeseca, u
pritvoru od 04.05.2011. godine od 07,30 časova.  
KRIV JE
Zato što je:  
Dana 04.05.2011. godine, na graničnom prelazu Debeli Brijeg-Opština Herceg
Novi, neovlašćeno radi dalje prodaje unio u Crnu Goru 97 tableta “Suboxone”,
koje sadrže “buprenorfin”-supstance proglašene za opojnu drogu Rješenjem o
utvrdjivanju opojnih droga (“Sl. list SRJ” br. 44/02), na način što je
prethodno, iz Kotora, putničkim vozilom marke “Škoda Fabia”, reg. br…, kojim
je upravljao, pošao u Split-Republika Hrvatska, gdje je od izvjesnog O.a i
više NN lica, kupio tablete “Suboxone” i to 12 pakovanja po sedam tableta,
dvije table po pet tableta i jednu tablu sa tri tablete,  koje je zatim sakrio
ispod plastike kod ručice mjenjača označenog vozila, kada je prilikom prelaska
granice izmedju Republike Hrvatske i Crne Gore, otkriven u izvršenju krivičnog
djela od strane službenih lica UP Ispostave granične policije, koji su
pretresom putničkog vozila pronašli označenu opojnu drogu, koja je od strane
okrivljenog bila namijenjena daljoj neovlašćenoj prodaji,  
            \- čime je izvršio krivično djelo neovlašćena proizvodnja, držanje i stavljanje u promet opojnih droga iz čl. 300. st. 2. u vezi st. 1. Krivičnog zakonika.

Pa ga sud primjenom citiranih zakonskih odredbi, te odredbi
čl.4,5,6,7,8,14,15,32,36. i 42. i 51. Krivičnog zakonika, te odredbi čl. 226,
229. i 374. Zakonika o krivičnom postupku.  
O S U Đ U J E
Na kaznu zatvora u trajanju od 2 (dvije) godine i 6 (šest) mjeseci, u koju
kaznu mu se uračunava vrijeme provedeno u pritvoru od 04.05.2011. godine, pa
nadalje.  
Dužan je optuženi da na ime troškova krivičnog postupka-sudskog paušala ovom
sudu, plati novčani iznos od 50,00 eura, te na ime troškova medicinskog
vještačenja plati novčani iznos od 228,25 eura, sve u roku od 15 dana po
pravosnažnosti presude, pod prijetnjom prinudne naplate.  
II. Na osnovu čl. 75 i čl. 300 st. 7 Krivičnog zakonika, sud optuženom P. N. i
z r i č e :  
MJERA BEZBJEDNOSTI
ODUZIMANJE PREDMETA  
Od optuženog P. N. oduzima se 97 tableta “Suboxone”, koje se imaju uništiti,
nakon pravosnažnosti presude.  
III. Prema optuženom N R., osudjivan i to: presudom Osnovnog suda u Kotoru, K.
nbr. 162/95 od 09.10.1995. godine, zbog krivičnog djela teška kradja iz čl.
145. st. 1. tačka 1. KZ RCG i osudjen na kaznu zatvora u trajanju od tri
mjeseca.  
Na osnovu čl. 372. st. 1. tačka 1. Zakonika o krivičnom postupku  
OPTUŽBA SE ODBIJA
Da je:  
Dana 04.05.2011. godine, zajedno sa okrivljenim P. N., na graničnom prelazu
Debeli Brijeg-Opština Herceg Novi, neovlašćeno radi dalje prodaje unio u Crnu
Goru 97 tableta “Suboxone”, koje sadrže “buprenorfin”-supstance proglašene za
opojnu drogu Rješenjem o utvrdjivanju opojnih droga (“Sl. list SRJ” br.
44/02), na način što su prethodno, iz Kotora, putničkim vozilom marke “Škoda
Fabia”, reg. br. …, kojim je upravljao okrivljeni P. N. pošli u Split-
Republika Hrvatska, gdje su novcem koji su prethodno zajednički udružili, od
izvjesnog O.a i više NN lica, kupili tablete “Suboxone” i to 12 pakovanja po
sedam tableta, dvije table po pet tableta i jednu tablu sa tri tablete, gdje
su zatim sakrili ispod plastike kod ručice mjenjača označenog vozila, kada su
prilikom prelaska granice izmedju Republike Hrvatske i Crne Gore, otkriveni u
izvršenju krivičnog djela od strane službenih lica UP Ispostave granične
policije, koji su pretresom putničkog vozila pronašli označenu opojnu drogu,
koja je od strane okrivljenih bila namijenjena daljoj neovlašćenoj prodaji,  
            \- čime bi izvršio krivično djelo neovlašćena proizvodnja, držanje i stavljanje u promet opojnih droga iz čl. 300. st. 2. u vezi st. 1. Krivičnog zakonika.

Troškovi krivičnog postupka u odnosu na ovog optuženog, padaju na teret
budžetskih sredstava suda.  
O b r a z l o ž e nj e
Optužnicom Višeg državnog tužilaštva u Podgorici Kt.br. 66/11 od 24.05.2011.
godine, optuženim P. N. i N R. stavljeno je na teret izvršenje krivičnog djela
neovlašćena proizvodnja, držanje i stavljanje u promet opojnih droga iz čl.
300. st. 2 u vezi 1. Krivičnog zakonika. Zastupnik optužbe je u završnoj
riječi najprije odustao od optužbe, u odnosu na optuženog N R., za krivično
djelo neovlašćena proizvodnja, držanje i stavljanje u promet opojnih droga iz
čl. 300. st. 2. u vezi st. 1. Krivičnog zakonika, dok je u odnosu na optuženog
P. N. u cjelosti ostao pri podignutoj optužnici, predlažući sudu u završnoj
riječi da optuženog P. N. oglasi krivim i osudi na kaznu zatvora u granicama
predviđenih zakonom.  
Optuženi P. N. je u svojoj odbrani u pretkrivičnom postupku pred ovlašćenim
policijskim službenikom PJ Herceg Novi od 04.05.2011. godine, naveo, da je
dana 03.05.2011 godine, negdje oko 09,00 časova izjutra sa svojim drugom N
R.om po prethodnom dogovoru sa vozilom “ŠKODA FABIJA” reg. oznaka …,  krenuo
iz Kotora za Split, kako bi kupio tablete “Suboxon”, koje koristi iz razloga
što je dugogodišnji korisnik opojne droge heroin, da bi istog dana oko 17,00
časova stigli u Split i u jednom parku se našli sa dvojicom ili trojicom ljudi
koje nije znao po imenu, ali ih je znao iz vidjenja, jer često boravi i
Splitu, odakle se ukrcava na brod kada plovi. Tom prilikom je jednog od tih
momaka pitao da li on ili neko drugi može da mu proda tablete “Suboxon”, kojih
nema u prodaji u Crnoj Gori, na što  mu je taj čovjek odgovorio da mu to može
završiti i pozvao svojih par drugova koji su  mu poslije kraćeg vremena
donijeli 12 pakovanja sa ukupno 97 tableta, za šta im je platio 650 eura,
nakon čega je tablete sakrio ispod plastike menjača, jer se bojao da ih
policija ne pronadje. Dalje je naveo, da je prilikom kupovine četiri pakovanja
tableta sa njim  bio prisutan i njegov drug N R., koji mu je prije polaska za
Split dao 100 eura za kupovinu tableta i troškove putovanja, da je tablete
kupio za svoju ličnu upotrebu, s tim što je tablete trebao da podijeli sa N
R., koji takodje koristi te tablete, jer ima bolove, obzirom da mu je godinu
ipo dana ranije amputirana noga, te da nije bio problem što mu je N dao samo
100 eura za tablete, jer su oni dugogodišnji prijatelji, tako da bi mu ostatak
novca N dao naknadno kada bude imao, ili bi taj novac naplatio na neki drugi
način.  
U svojoj odbrani pred istražnim sudijom, optuženi je ponovio svoju odbranu iz
pretkrivičnog postupka, s tim što je dodao i pojasnio  da  tablete “Suboxon”
ne predstavljaju opojnu drogu, jer u sebi sadrže supstancu  “Naloreks”,  koja
je blokator i koja odvraća čovjeka od uzimanja heroina, da se tablete
“Suboxon” u Hrvatskoj kupuje na recept, dok se u Crnoj Gori ne mogu
nabavljati, da je 01.juna ove godine trebao da se ukrca na brod u Trstu, pa je
imao namjeru da tu količinu tableta koristi prije ukrcaja. Dalje je objasnio,
da je njegova inicijativa bila da podju u Split i nabave tablete, da bi išao u
Split i bez obzira da li bi N R. pristao da ide sa njim, samo što nebi kupio
toliku količinu tableta već manju, 4-5 kutija, da su mu u Splitu donijeli 12
kutija, u kojima se nalazilo po 7 tableta i još nešto manjih pakovanja koja su
bila rezana makazama, da se osoba kojoj se on obratio za nabavku tableta zove
O. ili O., da je tablete platio u hrvatskim kunama u protvrijednosti od 650
eura, te da N R. nikada prije toga nije davao tablete “Suboxon”, niti bilo
kakve tablete, kao ni heroin, da N u Splitu nije stupao sa bilo kojom osobom u
kontakt u cilju nabavke tableta, već da je isključivo on to radio, da mu je
poznato da se tablete “Suboxon” legalno ne mogu nabavljati u Crnoj Gori, ali
da ne zna koja je njihova cijena, da te tablete koristi kada je kući i kada ne
plovi, jer mu se tada javi potreba za heroinom, koju potiskuje uz pomoć tih
tableta.  
U odbrani na glavnom pretresu optuženi je negirao da je tablete “Suboxon”
kupio kako bi ih prodavao u Crnoj Gori, jer od prodaje tih tableta ne bi mogao
da zaradi, da mu optuženi N nije dao novac za kupovinu tableta, već kako bi
nasuli gorivo na jednoj benzinskoj pumpi i kupili nešto hrane i pića za put,
dok su svi ostali troškovi bili njegovi, da je optuženi N R. sasvim slučajno
krenuo za Split, obzirom da tamo nije bio 20 godina, da se poznaju od
djetinjstva jer su porasli zajedno, te da mu je N u jednom razgovoru rekao da
ima želju da podju u Split. Optuženi je dalje naveo, da se prethodno raspitao
da li tablete “Suboxon” predstavljaju opojnu drogu, da se tom prillikom preko
interneta uvjerio, da te tablete u Crnoj Gori nijesu na listi, da je te
tablete i ranije koristio, da mu je poznato da se te tablete ne mogu kupiti u
Crnoj Gori, a da je razlog zašto je otišao u Split da ih kupi taj, što je
nakon izlaska sa izdržavanja kazne 2007. godine, prestao sa konzumiranjem
droge, ali da kao pomorac putujući po svijetu dolazi u iskušenje da ponovo
proba drogu, pa je čuo da se tablete “Suboxon” koriste kao blokator i da
uzimanjem tih tableta, čovjek nema potrebu da uzima opojnu drogu, odnosno da
se stvara odbojnost prema heroinu. Dalje je naveo, da je jedan dio tableta i
to dva pakovanja htio da ustupi optuženom Nu, da ih je po dolasku u Split
izvjesni O. ili O. vodio kako bi kupio te tablete, da su zbog toga odlazili na
tri mjesta, gdje su kupili ukupno 12 tabli, a da su po povratku iz Splita za
Crnu  Goru tablete stajale najprije na sjedištu u automobilu, da bi ih
naknadno sakrio ispod maske ručice menjača, za svaki slučaj, pošto se radilo o
većoj količini tableta, da policija nije pronašla sve tablete, već samo jednu
tablu, dok im je on pokazao gdje se nalaze ostale tablete, te da mu nije bilo
poznato da se u tim tabletama nalazi supstanca koja predstavlja opojnu drogu.  
Upitan da pojasni razlike u svojim odbranama u prethodnom postupku kada je
naveo, da mu je optuženi N R. prije polaska na put dao novac u iznosu od 100
eura kako bi kupili tablete “Suboxon” i odbrane na glavnom pretresu u kojoj je
naveo, da mu optuženi N novac nije dao za nabavku tableta, već za troškove
putovanja, optuženi se izjasnio da  novac koji mu je optuženi N dao bio
namijenjen za troškove puta, a ne za nabavku tableta, ali da je od kupljene
količine tableta imao namjeru da dvije table preda optuženom N, koji mu je
rekao da koristi heroin i da je ranije koristio tablete “Suboxon”, radi bolova
koje je imao u nozi, a koji su mu prestajali nakon konzumiranja tih tableta.
Pri ovakoj odbrani optuženi je ostao do završetka glavnog pretresa.  
Branilac optuženog je u završnoj riječi naveo, da provedenim dokazima nije
utvrdjeno da je optuženi izvršio krivično djelo koje mu se stavlja na teret
optužnicom, pa je predložio sudu da ga oslobodi od optužbe.  
Optuženi N R. je u svojoj odbrani u pretkrivičnom postupku pred ovlašćenim
policijskim službenikom PJ Herceg Novi od 04.05.2011. godine, naveo, da se
dana 30.04.2011. godine, na benzinskoj pumpi “Eko” u Radanovićima, sreo se
svojim drugom P. N., koji ga je pitao da li hoće da ide sa njim za Split, jer
tamo hoće da kupi tablete “Suboxone”, koje teblete se koriste za odvikavanje
od opojne droge heroin, da mu je tom prilikom P. rekao da skupi nešto para
kako bi pokrili troškove puta, da bi dana 03.05.2011. godine, oko 09,00
časova, P. N. došao svojim vozilom kod njege kući u Kotor, odakle su zajedno
krenuli za Split. Dalje je naveo, da su u Herceg Novom prije granice stali i u
jednom diskontu kupili piće, kada je sva novac koji je imao kod sebe u iznosu
od oko 65 eura predao P.u, nakon čega su nastavili put, s tim što je P. tokom
puta u više navrata telefonirao nekom  momku, kojeg je oslovljavao imenom O.,
govoreći mu gdje se nalaze i dogovarajući gdje se će naći u Splitu, da bi po
dolasku u Split svratili u kuću kod izvjesnog O., u mjestu “Muć”, gdje su
popili piće, a potom otišli u grad kako bi kupili tablete, da je tom prilikom
O. kontaktirao nekoliko osoba kako bi što  jeftinije nabavli te tablete, da su
u jednom mjestu u Splitu kod jednog momka kupili pet tabli “Suboxon”, koje je
platio P. N., nakon čega su otišli na još nekoliko mjesta po gradu, gdje je O.
nabavio još tableta ukupno 12 pakovanja, za koja mu je P. N. dao novac u
iznosu od 240 eura. Dalje je naveo, da su po nabavci tableta pošli ponovo kući
kod O., gdje su O. i P. N. uzeli makaze i otkinuli serijske brojeve koji su se
nalazili na pakovanjima tableta i tom prilikom mu predložili da tablete
sakrije “štekne” u protezu, obzirom da je invalid i nema lijevu nogu, našto on
nije pristao, nakon čega su otišli do auta i tablete sakrili ispod plastike
koja se nalazila kod menjača, a nakon toga krenuli ka Crnoj Gori. Optuženi je
dalje naveo, da je imao namjeru da po dolasku u Crnu Goru od P. traži jedno
pakovanje tableta za svoje potrebe, obzirom da povremeno koristi heroin, zbog
velikih “fantomskih” bolova koje osjeća zbog gubitka lijeve noge, da tablete
nijesu kupili po pola, a da novac koji je predao P.u nije bio namijenjen za
kupovinu tableta, već isključivo da pokrije troškove njegovog putovanja, da je
tablete “Suboxon” koristio u zadnja dva mjeseca, da je iste dobijao od P. N.,
koje mu nije plaćao, već ga je P. čašćavao.  
U svojoj odbrani u prethodnom postupku pred istražnim sudijom optuženi je u
cjelostii ostao pri svojoj odbrani iz pretkrivičnog postupka, s tim što je
pojasnio, da mu je optuženi P. N. i ranije u nekoliko navrata ukupno
petnaestak puta davao tablete “Suboxone”, da je čuo da se te tablete
nabavljaju za 50 do 60 eura po komadu, ali da mu P. nikada nije uzeo novac za
njih, s tim što mu je on povremeno davao 10 do 20 eura, ali mu je uvijek
ostajao dužan, da bi optuženi P. otišao u Split da nabavi tablete i bez obzira
da li bi on pristao da ide s njim, jer su tablete u Splitu jeftinije i mogu
nabaviti uz recept u apoteci, te da su optuženi P. i izvjesni O. skidali
serijske brojeve sa tableta, najvjerovatnije iz razloga kako se tim tabletama
nebi moglo ući u trag.  
U svojoj odbrani na glavnom pretresu optuženi je ponovio prethodno citirane
odbrane, s tim što je dodao i pojasnio da je tablete Suboxon” koristio
isključivo radi bolova i zbog nesanice, a nakon nesreće koju je doživio, da je
od ljeta do oktobra 2010. godine koristio heroin, ali da nije bio zavisnik, da
je drogu uzimao zbog psihičkih problema, dok je tablete Suboxon” počeo da
koristi upravo kako ne bi postao zavisnik o heroinu. Pri ovakvoj odbrani
optuženi je ostao do završetka glavnog pretresa.  
Sud je u dokaznom postupku pročitao službenu zabilješku Uprave Policije-Sektor
granične policije-Ekspozitura Sutorina, Granični prelaz Debeli Brijeg
br.04/11-280/11/1-938 od 04.05.2011 godine, zapisnik o pretresanju prevoznog
sredstva, putinika i prtljaga br.04/11-208/11/1-983/2 od 04.05.2011. godine,
potvrdu o privremeno oduzetim predmetima Uprave Policije Granični prelaz
Debeli brijeg br.47/11 od 04.05.2011 godine, dvije potvrde o privremeno
oduzetim predmetima Uprave Policje PJ Herceg Novi br.240/11-2440/2 i
br.240/11-2440/3 od 04.05.2011 godine, izvještaj o vještačenju opojne droge
Uprave policije Forenzički centar Danilovgrad br. 1879/11, izvršio uvid u
fotoelaborat koji je sastavni dio tog izvještaja te saslušao  vještaka
hemijske struke S. B., pročitao nalaz i mišljenje stalnog sudskog vještaka
neuropsihijatra dr. S. M. za optužene P. N. i N R., te neposredno saslušao
ovog vještaka na glavnom pretresu, pročitao izvod iz kaznene evidencije za
optuženog P. N. Uprave policije Ispostava Kotor br. 245/11-2215 od 13.05.2011.
godine i izvod iz kaznene evidencije za optuženog N R. Uprave policije
Ispostava Kotor br. 245/11-2381 od 20.05.2011. godine.  
Iz sadržine zapisnika o pretresanju prevoznog sredstva, putnika i prtljaga
Uprave policije Sektor Granične policije-ispostave Herceg
Novi.br.-04/11-280/11-1/1-938/2 od 04.05.2011. godine, proizilazi da su
ovlašćeni policijski službenici te Ispostave, dana 04.05.2011. godine u 03.05
časova, izvršili pretres PMV marke “Škoda fabia” reg.oznaka …, vlasništvo Dj.
V., kojom prilikom su u unutrašnjosti vozila, ispod plastike kod menjača
pronadjeno i privremeno oduzeto 12 (dvanaest) aluminijskih tabli po 7(sedam)
tableta, 2 (dvije) aluminijske table po 5 (pet) tableta, 1 (jedna) aluminijska
tabla od 3( tri) tablete, a sve table su sa natpisom “Suboxone” koje su bile
fabrički zapakovane.  
Iz sadržine potvrde o privremeno oduzetim predmetima Uprave policije Granični
prelaz Debeli brijeg br. 47/11 od 04.05.2011. godine, na ime optuženog P. N.,
utvrdjuje se da su se dana 04.05.2011. godine, od optuženog P. N. privremeno
oduzele 97(devedeset sedam ) tableta marke “Suboxone” 8 mg /2 mg , fabrički
upakovane u aluminijske table, I to :12 (dvanaest) aluminijskih tabli po 7
(sedam) tableta, 2 (dvije) aluminijske table po 5 (pet) tableta I 1 (jedna)
aluminijska tabla od 3 (tri) tablete.  
Iz saržine potvrde o privremeno oduzetim predmetima Uprave policije PJ Herceg
Novi br. 240/11-2440/2 od 04.05.2011. godine na ime P. N., proizilazi da je
dana 04.05.2011. godine, od P. N. privremeno oduzeti mobilni telefon marke
“Nokia” tip RM-240  … I mobilni telefon marke “Nokia” tip 6230i bez vidljivog
IMEI broja.  
Iz saržine potvrde o privremeno oduzetim predmetima Uprave policije PJ Herceg
Novi br. 240/11-2440/3 od 04.05.2011. godine na ime N. R., proizilazi da je
dana 04.05.2011. godine, od N. R. privremeno oduzet mobilni telefon marke
“Sony erikson ” tip …sa telefonskom karticom br… I mobilni telefon marke
“Nokia” tip 6230i bez vidljivog IMEI broja.  
Iz sadržine službene zabilješke Uprave policije  Sektor granične policije –
Ispostava Herceg Novi-ekspozitura Sutorine, granični prelaz Debeli brijeg  br.
04/11-280/11/1-938 od 04.05.2011. godine, proizilazi da je ista sačinjena dana
04.05.2011. godine, povodom kontrole od strane ovlašćenih policijskih
služebnika I službenika carine, PMV marke “Škoda fabia” reg. oznaka …, na
ulazu, kojim je upravljao P. N., a kao saputnik u vozilu se nalazio i N R., da
je tom prilikom izvršen pregled lica kao I vizuelni pregled vozila, tj.
unutrašnjost vozila, prtljažnik, kao i prednji dio gdje se nalazi motor, da
prilikom  pregleda plastike pored mijenjača sa strane vozača i suvozača
pronađano 12 aluminijskih tabli po 7 tableta, 2 aluminijske table po 5 tableta
i 1 aluminjijska tabla od tri tablete sa natpisom “Suboxone” koje su bile
fabrički zapakovane.  
Iz izvještaja o vještačenju Uprave policije Forenzički centar Danilovgrad br.
1879/11 utvrđuje se, da su tom centru na vještačenje dostavljena originalna
neotvorena farmaceutska pakovanja sa natpisom “Suboxone” 8 mg/2 mg, u kojima
se nalazilo 97 (devedeset sedam ) tableta bijele boje na čijoj se jednoj
strani nalazila utisnuta oznaka N8, ukupne mase 37,83 grama, koji uzorci su
pronadjeni kontrolom PMV marke “Škoda fabia” reg. br…, kojim je upravljao P.
N., a kao saputnik u vozilu se nalazio N. R.. Dalje se utvrdjuje da je
hemijskom analizom dostavljenih uzoraka, odnosno metodom infracrvene
spektrometrije na instrumentu AVATAR 380 I metodom gasne hromatografije sa
masenim spektrometrom GC/MS na instrumentu POARIS Q, konstatovano da
ispitivani uzorci sadrže buprenorfin i nalokson. Iz izvještaja se takodje
utvrdjuje da je Buprenorfin farmaceutski proizvod koji se nalazi na listi
opojnih droga (Službeni list SRJ  br.44/2002), dok je nalokson farmaceutski
proizvod koji se ne nalazi na listi opojnih droga ( Službeni list SRJ
br.44/2002).  
Vještak hemijske struke S. B. je na glavnom pretresu u cijelosti ostala pri
izvještaju o vještačenju koji je sačinila, s tim što je dodala i pojasnila, da
su tablete ”Suboxone” farmaceutski proizvod, koji u sebi sadrži psihoaktivnu
supstancu buprenorfin, koja se nalazi na listi opojnih droga, a koja
predstavlja aktivnu konponentu tablete “Suboxohe”, koju nije moguće posebno
izdvojiti iz tablete od ostalih konponenti.  
Sud je nalaz i mišljenje i usmeno izjašnjenje vještaka cijenio kao stručno,
jasno, objektivno, zasnovano na pravilima struke i nauke, pa je isti u
cjelosti i prihvatio.  
Iz sadržine medicinske dokumentacije na ime optuženog P. N. u koju je sud
izvrši uvid na glavnom pretresu i pisanog nalaza i mišljenja stalnog sudskog
vještaka medicinske struke-neuropsihijatar dr. S. M., koji nalaz je dat nakon
uvida u spise predmeta i neposrednog pregleda optuženog utvrdjuje se, da je
optuženi P. N. osoba prosječnih intelektualnih sposobnosti, bez evidentnih
simptoma trajnog duševnog oboljenja niti drugih težih duševnih poremećaja, da
konzumiranje heroina, po navodima optuženog, nije propraćeno medicinskom
dokumentacijom, niti se kod neposrednog pregleda optuženog moglo utvrditi da
isti ispunjava standarde na osnovu kojih bi se moglo zaključiti, da je
optuženi dostigao standarde na nivosu tokisikomanske zavisnosti od heroina sa
stalnom upotrebom te opojne droge (adikcija), ali se ne može isključiti
povremeno kontrolisano konzumiranje heroina na nivou habituacije, da  u
vrijeme izvršenja krivičnog djela optuženi P. N. nije bio pod uticajem droge i
da je sa konzumiranjem herona prestao 2007.godine. Iz nalaza se dalje
utvrdjuje, da tablete “Suboxohe” predstavljaju opojno sredstvo koje se
primjenjuje za odvikavanje osoba od adikcije (toksikomanske zavisnosti) o
opojnim sredstvima i to morfinu, metadonu, dijamorfinu (heroinu) itd., da se
primjenjuje kao supstitucija za ta opoidna sredstva  u cilju sprečavanja
manifestacije apstinencijalne krize kod zavisnika o heroinu.  
Iz sadržine medicinske dokumentacije na ime optuženog N R., u koju je sud
izvršio uvid na glavnom pretresu i nalaza i mišljenja stalnog sudskog
vještakla medicinske struke neuropsihijatra dr.S. M., koji je nakon uvida u
spise predmeta i neposrednog pregleda optuženog dao nalaz i mišljenje,
utvrdjuje se, da je optuženi N R. osoba prosječnih intelektualnih sposobnosti,
koja ne boluje od trajnog duševnog oboljenja, ali da su prisutni duševni
poremećaji hroničnog posttraumatskog stresnog poremećaja i depresije, koji
poremećaji se svrstavaju u teže duševne poremećaje, te da je optuženi osoba
koja ispunjava standarde za toksikomansku zavisnost  o heroinu ili »Suboxonu«
(buprinorfinu). Vještak je dalje naveo da motivacija za krivično djelo
proizilazi iz psihičkih simptoma hroničnog posttraumatskog stresnog poremećaja
i bolnog sindroma te ostalih tegoba (amputacija noge), kao i zavisnosti o
heroinu, odnosno supstitucionalnoj terapiji buprinorfina (»Suboxona«).  
Vještak je na glavnom pretresu u cijelosti ostao pri pisanim nalazima i
mišljenjima, s tim što je dodao i pojasnio, da tablete »Suboxone«
predstavljaju supstidokcionu supstancu za zavisnike o heroinu, koja je
nadomjestila metadonsku terapiju, obzirom da ima manje neželjene efekte nego
metadon, a što je bio razlog da se uvede u terapiju kod osoba koje su zavisne
o heroinu, kako bi se spriječili simptomi apstinencijalne krize. Vještak je
dalje pojasnio, da tablete “Suboxohe”, u sebi sadrži opojnu supstancu
»buprenorfin« koja djeluje na receptore i izaziva agoistički efekat, kao i
supstancu nalokson, koja je antagonist i koja sprečava djelovanje opojnih
droga, ali je odnos buprinorfina i naloksona u jednoj tableti 4 prema 1 u
korist opojne supstance »buprinorfina«. To znači da nalokson ne sprečava
opojni efekat buprinorfina, već ga samo smanjuje, tako da se konzumiranjem ove
tablete stvara zavisnost blagog stepena u odnosu na metadon i heroin. Vještak
je dalje pojasnio, da konzumiranje tableta “Suboxohe” izaziva i fizičku i
psihičku zavisnost kod osoba koje je uzimaju, te da konzumiranje ovog lijeka
dovodi do apstinencijalne krize.  
Sud je nalaze i mišljenja vještaka medicinske struke-psihijatra dr. S. M. u
cjelosti prihvatio kao objetivan, stručan i zasnovan na pravilima struke i
nauke.  
Iz izvoda iz kaznene evidencije za optuženog P. N.  Uprave policije Ispostava
Kotor br.245/11-2215 od 13.05.2011. godine utvrđuje se da je optuženi P. N.
osuđivan i to presudom Višeg suda u Podgorici K.br.105/02 od 09.01.2003.
godine zbog krivičnog djela neovlašćena proizvodnja i stavljanje u promet
opojnih droga iz čl. 245 st. 1 KZ SRJ i  krivičnog djela omogućavanja uživanja
opojnih droga iz čl.246 st.2 u vezi st.1 KZ SRJ na kaznu zatvora u trajanju od
1 (jedne) godine, presudom Osnovnog suda  u Kotoru  K.br.203/01 od 21.01.2005.
godine zbog krivičnog djela nedozvoljeno držanje oružja ili eksplozivnih
materuja iz čl.204 st.1 KZ RCG na kaznu zatvora utrajanju od 3 (tri) mjeseca,
presudom Višeg suda u Podgorici K.br.32/04 od 26.10.2005. godine zbog
krivičnog djela neovlašćena proizvodnja i stavljanje u promet opojnih droga iz
čl.245 st.1 KZ SRJ na kaznu zatvora u trajanju od 2 (dvije) godine I presudom
Osnovnog suda u Kotoru K.br.43/04 od 21.09.2007. godine zbog krivičnog djela
teška kradja iz čl.240 st.1 KZ-a na kaznu zatvora u trajanju od 4 (četiri)
mjeseca.  
Iz izvoda iz kaznene evidencije za optuženog N R. Uprave policije Ispostava
Kotor br.245/11-2381 od 20.05.2011. godine, utvrdjuje se da je optuženi N R.
osudjivan i to presudom Osnovnog suda u Kotoru Km.br.11/92 od 30.04.1993.
godine, zbog krivičnog djela teška kradja iz čl.153 st.1 tač.1 KZ RCG kojom
prilikom mu je izrečena vaspitna mjera pojačanog nadzora od strane roditelja i
presudom Osnovnog suda u Kotoru zbog krivičnog djela teška kradja iz čl.145
st.1 tač.1 KZ RCG na kaznu zatvora u trajanju od 3(tri ) mjeseca.  
Cijeneći navode optužbe, odbranu optuženog P. N., te sve provedene dokaze,
kako pojedinačno, tako i u njihovoj međusobnoj povezanosti, ovaj sud nalazi da
je optuženi P. N. izvršio krivično djelo neovlašćena proizvodnja, držanje i
stavljanje u promet opojnih droga iz čl.300. st.2 u vezi st.1 Krivičnog
zakonika, na način, u vrijeme i na mjestu kako je to predstavljeno stavom  I
izreke presude.  
Naime, u postupku je nesumnjivo utvrđeno, da je optuženi P. N. dana
04.05.2011. godine, na graničnom prelazu Debeli Brijeg-Opština Herceg Novi,
neovlašćeno unio u Crnu Goru 97 tableta “Suboxone”, koje u sebi sadrže
“buprenorfin” supstancu proglašenu za opojnu drogu, a radi dalje prodaje, tako
što je prethodno, iz Kotora, putničkim vozilom marke “Škoda Fabia”, reg. br.
…, kojim je upravljao, pošao u Split-Republika Hrvatska, gdje je preko
izvjesnog O. od više nepoznatih lica, za iznos od 650 eura, kupio tablete
“Suboxone” i to 12 pakovanja po sedam tableta, dvije table po pet tableta i
jednu tablu sa tri tablete, koje je zatim sakrio ispod plastike kod ručice
mjenjača navedenog vozila, kada je prilikom prelaska granice iz Republike
Hrvatske u Crne Gore, otkriven u izvršenju krivičnog djela od strane službenih
lica Urave policije Ispostave granične policije Herceg Novi, koji su pretresom
putničkog vozila kojim je upravljao optuženi, pronašli označene tablete.  
Naprijed utvrdjeno činjenično stanje, ovaj sud je nesumnjivo utvrdio, kako iz
navoda odbrane optuženog P. N., koji nije sporio činjenicu da je svojim
vozilom “ŠKODA FABIJA” reg. oznaka …, zajedno sa svojim drugom N R., dana
03.05.2011. godine, krenuo iz Kotora za Split u Republiku Hrvatsku, kako bi
kupio tablete “Suboxon, da bi ih dolaskom u Split izvjesni O., koga je znao iz
vidjenja poveo na tri mjesta gdje su  kupili 12 tabli tj.97 tableta, koje
tablete sakrio ispod maske ručice menjača, jer se bojao da mu ih policija ne
pronađe, a koje tablete su pronadjene od strane granične policije na graničnom
prelazu Debeli brijeg, prilikom povratka iz Hrvatske u Crnu Goru,  tako i iz
navoda odbrane optuženog N R., koji je takođe naveo da je dana 03.05.2011.
godine, optuženi P. N. došao svojim vozilom kod njega kući u Kotor nakon čega
su zajedno krenuli za Split, da je tokom puta optuženi P. N. više puta
telefonirao nekome momku, koga je oslovljavao imenom O., govoreći mu gdje se
nalazi I gdje da se nadju kad dadju u Split, da bi po dolasku u Split izvjesni
O. telefonom kontaktirao nekoliko osoba, kako bi nabavi tablete “Suboxon”,
zašto mu je optuženi P. N. dao novac, da su tom prilikom u Splitu nabavili 12
pakovanja, koje su sakrili u masku ispod ručice menjača, a koje tablete su
pronadjene od strane granične policije na graničnom prelazu Debeli brijeg
prilikom povratka iz Hrvatske u Crnu Goru. Naprijed utvrdjeno činjenično
stanje, sud je nesumnjivo utvrdio i iz materijalnih dokaza provedenih u
postupku, prije svega iz sadržine zapisnika o pretresanju prevoznog sredstva,
putnika i prtljaga  Uprave policije Sektor Granične policije-ispostave Herceg
Novi.br.-04/11-280/11-1/1-938/2 od 04.05.2011. godine, iz kojeg nesumnjivo
proizilazi, da su ovlašćeni policijski službenici te Ispostave, dana
04.05.2011. godine u 03.05 časova, izvršili pretres PMV marke “Škoda fabia”
reg.oznaka …, kojom prilikom su u unutrašnjosti vozila, ispod plastike kod
menjača pronašli i privremeno oduzeto 12 (dvanaest) aluminijskih tabli po 7
(sedam) tableta, 2 (dvije) aluminijske table po 5 (pet) tableta, 1 (jedna)
aluminijska tabla od 3 ( tri) tablete, da su sve table bile sa natpisom
“Suboxone”, koje su bile fabrički zapakovane, a koje tablete su oduzete od
optuženog P. N., što se potvrđuje sadržinom potvrde o privremeno oduzetim
predmetima Uprave policije Granični prelaz Debeli brijeg br. 47/11 od
04.05.2011. godine, na ime optuženog P. N.. Činjenica unošenja 97 tableta
“SUBOXONE u Crnu Goru od strane optuženog P. N. potvrđena je i sadržinom
službene zabilješke Uprave policije  Sektor granične policije – Ispostava
Herceg Novi-ekspozitura Sutorine, granični prelaz Debeli brijeg  br.
04/11-280/11/1-938 od 04.05.2011. godine, iz koje proizilazi da je ista
sačinjena dana 04.05.2011. godine, povodom kontrole od strane ovlašćenih
policijskih služebnika i službenika carine, PMV marke “Škoda fabia” reg.
oznaka PG BB 177, na ulazu, kojim je upravljao P. N., a kao saputnik u vozilu
se nalazio i N R., da je tom prilikom izvršen pregled lica kao i vizuelni
pregled vozila, tj. unutrašnjost vozila, prtljažnik, kao I prednji dio gdje se
nalazi motor, te da je prilikom  pregleda plastike pored mijenjača sa strane
vozača i suvozača pronađano 12 aluminijskih tabli po 7 tableta, 2 aluminijske
table po 5 tableta i 1 aluminjijska tabla od tri tablete sa natpisom
“Suboxone” koje su bile fabrički zapakovane.  
Da se u konkretnom slučaju radilo o tabletama “Suboxone” koje u sebi sadrže
“buprenofrin” supstancu proglašenu za opojnu drogu, a koje tablete su
pronađene kontrolom p.m.v marke “Škoda fabia” reg. br. …, kojim je upravljao
optuženi P. N., i koje su od istog oduzete, sud je utvrdio iz stručnog i
objektivnog izvještaja o vještačenju Uprave policije Forenzički centar
Danilovgrad br. 1879/11, te izjašnjenja vještaka hemijske struke S. B. na
glavnom pretresu, iz koga nesumnjivo proizilazi da je hemijskom analizom
dostavljenih uzoraka, odnosno metodom infracrvene spektrometrije na
instrumentu AVATAR 380 i metodom gasne hromatografije sa masenim spektrometrom
GC/MS na instrumentu POARIS Q, konstatovano da ispitivani uzorci, tablete
”Suboxone”, sadrže buprenorfin i nalokson, a da je Buprenorfin farmaceutski
proizvod, koji pretstavlja aktivnu komponentu lijeka “Suboxone” i da se
Buprenorfin nalazi na listi opojnih droga (Službeni list SRJ  br.44/2002).  
Za sud je takođe nesumnjivo utvrđeno, da su tablate “suboxone”, koje je
optuženi P. N. unio u Crnu Goru, bile namijenjene daljoj prodaji, a koji
zaključak proizilazi iz same količine pronađenih tableta od 97 komada,
činjenica da je optuženi P. navedene tablete sakrio u automobilu ispod
plastike kod ručice menjača, a prethodno sa istih skinuo serijske brojeve kako
se ne bi moglo utvrditi porijeklo tableta, a posebno činjenicu, koju je sud
utvrdio iz odbrane optuženog N R., da mu je optuženi P. N. i ranije u 15-tak
navrata davao tablete “Suboxone”, čija cijena je na ilegalnom tržištu u Crnoj
Gori iznosila 50-60 eura po komadu, te da je on optuženom P.u povremeno davao
10-20 eura za te tablete. Na ovakav zaključak suda upućuje i činjenica koja
proizilazi iz navoda odbrane optuženog P. N., da je 97 komada tableta
“Suboxone” u Splitu kupio za 650 eura, pa kada se ta činjenica dovede u vezu
sa cijenom ovih tableta na ilegalnom tržištu u Crnoj Gori od 50-60 eura po
tableti, nesumnjivo se nameće zaključak da je optuženi P. navedene tablete
unio u Crnu Goru radi dalje prodaje. Ovo tim prije, što optuženi P. N. nije
zavisnik o opojnim drogama, a kako je to sud nesumnjivo utvrdio iz stručnog i
objektivnog nalaza i mišljenja vještaka medicinske struke neuropsihijatra dr.
S. M. i njegovog usmenog izjašnjenja na glavnom pretresu, već da je optuženi
osoba koja eventualno povremeno i kontrolisano konzumira opojne droge, pa
stoga količina od 97 tableta, prevazilazi stvarne potrebe optuženog i upućuje
na jedini mogući zaključak, da su iste bile namijenjene daljoj prodaji.  
Imajući u vidu ovakvo utvrdjeno činjenično stanje, sud je navode odbrane
optuženog P. N., da mu nije bila namjera da tablete “Suboxone”  prodaje u
Crnoj Gori, već da ih koristi za svoje potrebe, obzirom da je ranije bio
ovisnik o heroinu, i kako bi skrenuo misli sa opojnih droga, cijenio kao
neosnovane i sračunate na izbjegavanje krivice.  
Cijeneći naprijed utvrđeno činjenično stanje, ovaj sud nalazi, da su se u
radnjama optuženog P. N. stekli svi bitni elementi bića krivičnog djela
neovlašćena prodizvodnja, držanje i stavljanje u promet opojnih droga iz čl.
300. st.2 u vezi 1. Krivičnog zakonika, obzirom da je u postupku nesumnjivo
utvrđeno, da je optuženi P. N. dana 04.05.2011. godine, na graničnom prelazu
Debeli Brijeg-Opština Herceg Novi, neovlašćeno radi dalje prodaje unio u Crnu
Goru 97 tableta “Suboxone”, koje sadrže “buprenorfin”- supstancu proglašenu za
opojnu drogu Rješenjem o utvrdjivanju opojnih droga (Sl. list SRJ br. 44/02),
na način što je prethodno, iz Kotora, putničkim vozilom marke “Škoda Fabia”,
reg. br…, kojim je upravljao pošao u Split-Republika Hrvatska, gdje je od
izvjesnog O.a i više NN lica, kupio tablete “Suboxone” i to 12 pakovanja po
sedam tableta, dvije table po pet tableta i jednu tablu sa tri tablete, koje
je zatim sakrio ispod plastike kod ručice mjenjača označenog vozila, kada je,
prilikom prelaska granice izmedju Republike Hrvatske i Crne Gore, otkriven u
izvršenju krivičnog djela od strane službenih lica UP Ispostave granične
policije, koji su pretresom putničkog vozila pronašli označenu opojnu drogu,
koja je od strane okrivljenog bila namijenjena daljoj neovlašćenoj prodaji.
Okolnosti konkretnog slučaja dovele su ovaj sud do zaključka, da je optuženi
predmetno krivično djelo izvršio sa direktnim umišljajem. Optuženi je bio u
potpunosti svjestan da u Crnu Goru unosi opojnu drogu radi dalje prodaje, te
da za to nema potrebna ovlašćenja, a što predstavlja bitno obilježje ovog
krivičnog djela, a kako to nesumnjivo proizilazi iz navoda odbrane optuženog
P. N., što je bio razlog da navedenu količinu tableta “Suboxone” sakrije ispod
plastike ručice menjača, jer se plašio da mu ih policija ne pronadje, prije
svega imajući u vidu količinu tableta, te činjenica da je prethodno sa
pakovanja ovih tableta skinuo serijske brojeve, kako se prethodno ne bi moglo
utvrditi porijeklo istih, što sve znači da je kod optuženog postojala svijest
o svim obilježjima predmetnog krivičnog djela i htjenje njegovog izvršenja.  
Krivično djelo za koje je optuženi oglašen krivim je krivično djelo sa
blanketnom dispozicijom, pa je kod ovih krivičnih djela, pored navođenja
činjenica i okolnosti koje čine bitna obilježja ovog krivičnog djela, a u
kojima se sud već izjasnio, bilo nužno navesti i materijalno pravni propis, od
kojeg zavisi postojanje ovog djela. Naime, rješenjem o utvrđivanju opojnih
droga (Službeni list SRJ br. 44/02) „buprenofrin“ je proglašen opojnom drogom
i nalazi se na spisku opojnih droga.  
Sud je cijenio i ostale dokaze provedene u postupku, pa je našao da isti
nijesu od uticaja za drugačiju odluku u ovoj krivičnoj stvari.  
Odlučujući o kazni za optuženog P. N., sud je u smislu čl. 42. Krivičnog
zakonika cijenio sve okolnosti koje utiču da kazna bude manja ili veća
(olakšavajuće i otežavajuće okolnosti), u okviru propisanog minimuma i
maksimuma za predmetno krivično djelo, pa je od olakšavajućih okolnosti na
strani optuženog cijenio njegove lične prilike, da je oženjen, otac jednog
maloljetnog djeteta, dok je kao otežavajuću okolnost cijenio njegov raniji
život, odnosno raniju osudjivanost za istvrsno krivično djelo u dva navrata i
to presudama: Višeg suda u Podgorici K.br.105/02 od 09.01.2003. godine, zbog
krivičnog djela neovlašćena proizvodnja i stavljanje u promet opojnih droga iz
čl. 245 st. 1 KZ SRJ i  krivičnog djela omogućavanje uživanja opojnih droga iz
čl.246 st.2 u vezi st.1 KZ SRJ, kojom je osudjen na jedinstvenu kaznu zatvora
u trajanju od 1 (jedne) godine i presudom istog suda K.br. 32/04 od
26.10.2005. godine, zbog krivičnog djela neovlašćena proizvodnja i stavljanje
u promet opojnih droga iz čl. 245. st. 1. KZ SRJ,. Kojom je osudjen na kaznu
zatvora u trajanju od 2 (dvije) godine, a što je sud utvrdio iz izvoda KE za
optuženog, pa je cijeneći naprijed navedenu olakšavajuću i otežavajuću
okolnost, na strani optuženog, istog za izvršeno krivično djelo osudio na
kaznu zatvora u trajanju od 2 (dvije) godine i  6 (šest) mjeseci, nalazeći da
je tako odmjerena kazna adekvatna stepenu krivice optuženog za izvršeno
krivično djelo i da predstavlja onu mjeru koja je neophodno potrebna za
postizanje svrhe kažnjavanja iz čl.32 Krivičnog zakonika, da optuženi ubuduće
ne vrši krivična djela, u okviru opšte svrhe izricanja krivičnih sankcija iz
čl.4 st.2 Krivičnog zakonika.  
Sud je optuženom P. N. shodno čl.51 Krivičnog zakonika u kaznu zatvora
uračunao vrijeme provedeno u pritvoru počev od 04.05.2011.godine, pa nadalje
dok pritvor bude trajao.  
Na osnovu čl. 75. u vezi čl. 300. st. 7. Krivičnog zakonika, sud je optuženom
P. N. izrekao mjeru bezbjednosti oduzimanje predmeta i to: 97 tableta
„Suboxone“ kao predmeta izvršenja krivičnog djela, koje se imaju uništiti
nakon pravosnažnosti presude, a za koje predmete zakon predvidja obavezno
oduzimanje.  
Kako je optuženi P. N. oglašen krivim, sud ga shodno čl. 226. i 229. Zakonika
o krivičnom postupku obavezao i na plaćanje troškova krivičnog postupka i to
sudskog paušala u iznosu od 50,00 eura, a koji paušal je odmjeren shodno
dužini trajanja postupka, težini predmeta i imovinskim prilikama optuženog, te
da na ime troškova koje je sud imao po osnovu medicinskog vještaka po vještaku
neuropishijatru dr. S. M. plati novčani iznos od 228,25 eura, sve u roku od 15
dana po pravosnažnosti presude, pod prijetnjom prinudne naplate.  
II. Imajući u vidu da je zastupnik optužbe na glavnom pretresu od
28.11.2011.godine, u završnoj riječi, odustao od optužbe protiv optuženog N
R., za krivično djelo neovlašćena proizvodnja, držanje i stavljanje u promet
opojnih droga iz čl.300 st.2 u vezi st.1 Krivičnog zakonika, to se sud nije
upuštao u meritorno odlučivanje, već je shodno čl.372  st.1. tačka 1. Zakonika
o krivičnom postupku, donio presudu kojom se optužba odbija.  
Troškovi krivičnog postupka u odnosu na optuženog N R. padaju na teret
budžetskih sredstava suda, shodno čl. 230. st. 1. Zakonika o krivičnom
postupku, a koji troškovi se odnose na sudski paušal u iznosu od 50,00 eura,
kao i troškove vještačenja vještaka medicinske struke neuropsihijatra dr. S.
M. u iznosu od 228,25 eura.  
Sa izloženog, odlučeno je kao u izreci presude.  
VIŠI SUD U PODGORICI
Dana 06.12.2011. godine  
Zapisničar
PREDSJEDNIK VIJEĆA-SUDIJA
Novčić S.ka
Tabaš Predrag  