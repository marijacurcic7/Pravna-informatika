K.br.115/10
U IME NARODA
VIŠI SUD U PODGORICI, kao prvostepeni, u vijeću sastavljenom od sudije Vesne
Moštrokol, kao predsjednika vijeća, sudije Magdalene Zečević i sudija
porotnika Dobrice Pavićević, Velimira Vlahovića i Strašimira Dašića, kao
članova vijeća, uz učešće Anke Raković, kao zapisničara, u krivičnom predmetu
protiv optuženog V. V. iz Podgorice, zbog krivičnog djela ubistvo u pokušaju
iz čl.143 u vezi čl.20 Krivičnog zakonika, i optuženog Đ. M. iz Podgorice,
zbog krivičnog djela pomoć učiniocu poslije izvršenog krivičnog djela iz
čl.387 st.1 i 2 Krivičnog zakonika, koje brani B. Đ., advokat iz Podgorice,
po optužnici Višeg državnog tužioca u Podgorici, Kt.br.246/07 od
09.04.2008.godine,  koju je na glavnom pretresu zastupala Olivera Ražnatović,
zamjenik VDT u Podgorici, po održanom glavnom i javnom pretresu, započetom
dana 29.11.2010.godine, završenom 21.02.2011.godine, u prisustvu zastupnika
optužbe, optuženih i njihovog branioca, nakon tajnog vijećanja i glasanja,
donio je i dana 25.02.2011.godine javno objavio  
P R E S U D U
Optuženi:  
1. V. V., rođen …, po zanimanju kuvar, oženjen, otac jednog maloljetnog
djeteta, državljanin Crne Gore, srednjeg imovnog stanja, osuđivan presudom
Osnovnog suda u Podgorici K.br.1682/08 od 16.02.2009.godine zbog krivičnog
djela teška tjelesna povreda iz čl.151 st.1 KZ-a na šest mjeseci zatvora
uslovno na dvije godine i presudom Višeg suda u Podgorici K.br.117/08 od
01.04.2010.godine zbog krivičnog djela nedozvoljeno držanje oružja i
eksplozivnih materija iz čl.403 st.1 KZ-a na kaznu zatvora u trajanju od tri
mjeseca, u pritvoru od 22.10.2007.godine do 12.04.2008.godine.  
2. Đ. M., rođen …, državljanin Crne Gore, završio srednju medicinsku školu,
zaposlen kao šanker u lokalu “Š. P.” u Podgorici, srednjeg imovnog stanja,
oženjen, otac jednog maloljetnog djeteta, neosuđivan, lišen slobode u periodu
od 22.10. do 24.10.2007.godine.  
K r i v i   s u
Zato što su:
I  
Optuženi V. V., dana 21.10.2007.godine, oko 23 časa, u Podgorici, u lokalu
“Kristal”, koji se nalazi u Ulici Bracana Bracanovića, prekoračivši granice
nužne odbrane, pokušao da liši života oštećenog M. S., na način što je nakon
ulaska u restoran ovog lokala, zajedno sa optuženim Đ. M., u kojem se nalazio
oštećeni M. S. u društvu sa Ć.I. i V.J., iz čijeg društva se oštećeni M.
izdvojio i prišao optuženom V., pozivajući ga da izađe napolje da razgovaraju,
da bi nakon što su njih dvojica izašli iz lokala, za njima krenuo optuženi Đ.,
kojeg je Ć. I. sustigao, držeći ga rukama i spriječio da priđe oštećenom M.,
koji se u tom trenutku vratio u lokal, prišao optuženom Đ. i pesnicom ga
udario u predjelu lica, nanoseći mu laku tjelesnu povredu, krvni podliv u
predjelu gornje polovine lijeve ušne školjke, nakon čega je optuženi V., da bi
od svog druga Đ. M. odbio istovremen, a od sebe i od optuženog Đ. neposredno
predstojeći protivpravni napad, jer je vidio grupu momaka koji su krenuli
prema njemu, mašio se revolvera marke “Mauzer” model K50, kalibra 380K i iz
ovog revolvera u pravcu oštećenog M., ispalio jedan metak koji ga je pogodio u
desno rame, nanoseći mu tako tešku tjelesnu povredu-strijelnu ranu prostrelinu
desne strane grudnog koša, nakon čega je zajedno sa optuženim Đ. pobjegao sa
lica mjesta  
- čime je izvršio krivično djelo ubistvo u pokušaju iz čl.143 u vezi čl.20 i
čl.10 st.3 Krivičnog zakonika  
II  
Optuženi Đ. M., nakon događaja iz tačke I izreke presude, prikrivajući
sredstvo kojim je optuženi V. V. izvršio krivično djelo pod tačkom I izreke
presude, pomogao optuženom V. da ne bude otkriven u izvršenju krivičnog djela
za koje je propisana kazna zatvora preko pet godina, na način što je pištolj
marke “Mauzer” model K50, kalibra 380K, kojim je optuženi V. pokušao lišiti
života oštećenog M. S., i 20 metaka kalibra 32 mm stavio u plastičnu kesu, a
potom bacio sve zajedno u kontejner  KIC-a “Budo Tomović”, gdje je oružje i
municija pronađeno od strane policijskih službenika PJ Podgorica  
- čime je izvršio krivično djelo pomoć učiniocu poslije izvršenog krivičnog
djela iz čl.387 st.2 u vezi st.1 Krivičnog zakonika,  
pa sud optuženom V. V. primjenom citiranih zakonskih odredbi, te odredbi čl.4,
32, 36, 42, 45, 46, 48 st.1 i 50 st.1 Krivičnog zakonika prethodno utvrđuje:  
-za krivično djelo ubistvo u pokušaju iz čl.143 u vezi čl.20 i čl.10 st.3 Krivičnog zakonika kaznu zatvora u trajanju od 2 (dvije) godine.  
-kao utvrđenu uzima kaznu zatvora izrečenu presudom Apelacionog suda Crne Gore Kž.br.531/09 od 01.04.2010.godine, kojom je preinačena presuda Višeg suda u Podgorici K.br.117/08 od 07.04.2009.godine u pogledu odluke o kazni, i optuženi V. V. osuđen na kaznu zatvora u trajanju od 3 (tri) mjeseca za krivično djelo nedozvoljeno držanje oružja i eksplozivnih materija iz čl.403 st.1 Krivičnog zakonika,  
-pa sud optužene i to V. V. primjenom citiranih zakonskih odredbi te odredbi čl.48 st.2 i 51 Krivičnog zakonika, a optuženog Đ. M. primjenom odredbi čl.4, 32, 36, 42, 45, 46 i 51 Krivičnog zakonika, te odredbi čl.199, 202 i 364 Zakonika o krivičnom postupku  
O S U Đ U J E
Optuženog V. V. na jedinstvenu kaznu zatvora u trajanju od 2 (dvije) godine i
1 (jedan) mjesec, u koju kaznu će mu se uračunati vrijeme provedeno u pritvoru
od 22.10.2007.godine 12.04.2008.godine.  
Optuženog Đ. M. na kaznu zatvora u trajanju od 30 (trideset) dana, u koju
kaznu će mu se uračunati vrijeme lišenja slobode od 22.10.2007.godine do
24.10.2007.godine.  
Na osnovu čl.75 Krivičnog zakonika optuženom V. V.u izriče se  
MJERA BEZBJEDNOSTI
ODUZIMANJE PREDMETA  
ODUZIMA SE revolver marke “Mauzer”, model K50, kalibra 380K i 20 komada metaka
kalibra 32 mm.  
OBAVEZUJU SE optuženi da na ime troškova krivičnog postupka solidarno uplate
ovom sudu iznos od 236,00 € (dvesta trideset šest eura), optuženi V. V. i
iznos od 993,00 € (devesto devedest tri eura), a na ime paušala, oba optužena
iznose od po 100,00 € (sto eura), sve u roku od 15 dana po pravosnažnosti
presude.  
O b r a z l o ž e nj e
Optužnicom Višeg državnog tužioca u Podgorici Kt.br.246/07 od
09.04.2008.godine optuženom V. V. stavljeno je na teret izvršenje krivičnog
djela ubistvo u pokušaju iz čl.143 u vezi čl.20 Krivičnog zakonika (KZ), a
optuženom Đ. M. krivično djelo pomoć učiniocu poslije izvršenog krivičnog
djela iz čl.387 st.1 i 2 istog zakonika. Zastupnik optužnice je pri istoj
ostao do kraja glavnog pretresa, a u završnim riječima je predložio da sud
optužene oglasi krivim i kazni po zakonu.  
Optuženi V. V. se u pretkrivičnom i prethodnom postupku  koristio zakonskim
pravom i nije iznosio odbranu.  
Braneći se na glavnom pretresu pred ranijim vijećem, naveo je da je kritične
večeri, 21.10.2007.godine, sa drugom Đ. M. izašao na piće. Pošto u piceriji
″Bulevar″ nijesu našli mjesta odlučili su se za restoran ″Kristal″. Lokal ima
prizemlje i sprat, a njih dvojica su se smjestili u prizemlju. U dijelu u
kojem su sjedjeli, za stolom preko puta njihovog, sjedio je i oštećeni M. sa
dvojicom drugova. To je bila ista prostorija, ali ih je dijelio zid, tako da
oni nijesu mogli vidjeti M. i njegovo društvo niti oni njih, već ih je vidio
samo kad su ušli. U tom dijelu restorana bilo je još gostiju i to za dva
spojena stola. M. zna unazad 3-4 godine i to tako što se jednom prilikom
sporečkao sa izvjesnim M. M., a oštećeni M. se tada stavio na stranu M. da ga
brani. Tom prilikom nije došlo do tuče, već samo do čupanja između njega i na
drugoj strani, M., M. i njegovog brata. Nakon ovog događaja sretao se sa
oštećenim M., pozdravljali su se i nijesu imali nikakvih sukoba i problema do
ovog događaja. O toj svađi sa M. nikada nije pričao Đ.. Pošto su sjeli za sto,
naručili su piće, a nekoliko minuta pošto su bili usluženi M. je došao do
njega, potapšao ga po ramenu i obratio mu se riječima ″Ajde, izađi da
popričamo nešto″, na koji poziv je on pristao, te su izašli ispred restorana i
to na sporedni ulaz. Pojašnjava da je imao na sebi okačenu torbicu u kojoj se
nalazio predmetni pištolj. U razgovoru koji je tekao mirno, M. je rekao da je
primijetio da ga njegov drug, misleći na Đ. M., čudno gleda, pa ga je
interesovalo zašto. On mu je odgovorio da ga Đ. ne gleda, jer nema razloga, a
da ako im smeta njihovo prisustvo spremni su da napuste lokal. U jednom
trenutku je čuo viku, okrenuo se i na vratima restorana ugledao nekoliko
momaka i svog druga Đ. M. koji, pošto biva udaren, a nije vidio od koga, pada.
To ga je uplašilo, te je iz torbice izvadio pištolj koji je držao u ruci
visoko podignutoj i vikao kako bi oni čuli ″odbijte″. Tada ga je neko od tih
momaka uhvatio za ruku kojom je držao pištolj i vukao, ali ne zna ko i ne zna
da li se radi o jednom licu. U tom otimanju o pištolj isti je u jednom
trenutku opalio, jer je on prethodno držao prst na okidaču. Po opaljenju grupa
momaka se razbježala, a on je vidio Đ. M. da ustaje. Računajući da se sve
završilo na tom jednom pucnju, bez posljedica, jer nije vidio da je nekog
pogodio, njih dvojica odlaze sa lica mjesta, a iz straha da će mu otac saznati
za pištolj i za predmetni događaj, kad su došli kod stadiona ″Budućnosti″,
daje kesu u kojoj je bio pištolj i municija Đ., koju je ovaj bacio u
kontejner. Ubrzo ga je pozvao otac rekavši mu da dođe kući gdje ga čeka
policija, nakon čega su on i Đ. pošli zajedno do njegove kuće i tada je saznao
da je povrijedio M., dok je Đ. odveo inspektore na mjesto gdje je bacio
pištolj. Dodao je da je nakon svega sa M. u dobrim odnosima, da se interesovao
za njegovo zdravlje po kritičnom događaju, da su jednom prilikom bili na
večeru zajedno, a da i njihove porodice kontaktiraju. Pojasnio je da se u
momentu kad je izvadio pištolj, držeći ga visoko uzdignutom rukom i vikao
″odbijte″ kretao unazad, a da je u momentu pucanja M. bio sa njegove desne
strane, ali ne zna kako mu je bio okrenut, jer je pratio momke koji su krenuli
ka njemu. Objasnio je i to da je prije kritičnog događaja možda dva puta noću
nosio predmetni pištolj, te da je u toku vožnje, a pošto su napustili mjesto
gdje se odigrao kritični događaj, nekoliko puta pitao Đ. je li koga povrijedio
i dobio negativan odgovor od istog.  
Na glavnom pretresu pred ovim vijećem optuženi je dodao da je, kada je sa M.
izašao vani iz lokala, kroz vrata koja vode prema dvorištu, stao ispred samih
vrata, na nekih pola metra. Tada mu je M. rekao kako ga njegov drug čudno
gleda, a on je pokušao da mu objasni da griješi i da ako treba njih dvojica
mogu da napuste lokal, da bi ga u jednom momentu, iz čista mira, M. udario
laktom u predjelu vilice, od kog udarca je pao i bukvalno bio u nekom
polusvjesnom stanju, nakon čega je M. ušao u lokal. Primijetio je da iz
unutrašnjosti lokala ide prema njemu više momaka, njih možda 10-15, a nikog od
njih nije poznavao. Koliko toliko se povratio i krenuo da ustaje, a kako je
još bio ošamućen od onog udarca praktično je sebi vidio smrt pred očima. Ustao
je i krenuo da ide unazad, govoreći onim momcima „odbijte, odbijte“, ali su
oni i dalje nastavili da idu u njegovom pravcu. Iz džepa od jakne je izvadio
pištolj i isti držao u desnoj ruci, podignutoj u vis, pa je i cijev pištolja
bila usmjerena u vis. Pri tom su mu ovi momci prišli, počeli da se guraju sa
njim, čupaju ga za ruku, te je u tom čupanju i guranju pištolj opalio, a da on
nije bio svjestan toga. Sve se dešavalo kao u nekom bunilu, tako da ne može da
se sjeti da li je tu bio M. i gdje je on bio kada je opalio pištolj. Nakon
opaljenja oni momci su se razbježali, a on nije vidio da li je koga pogodio.
Sa Đ., kojeg nije primijetio za vrijeme događaja, već tek kad se sve završilo,
i to da leži u unutrašnjosti kafića, pored vrata koja vode prema dvorišnoj
strani, je pobjegao iz lokala, a pištolj su bacili u jedan kontejner. Ne sjeća
se ko ga je bacio od njih dvojice. Sa M. je još ranije, dok su bili djeca,
imao neke sukobe i svađe. Prije nekih 2-3 godine, dok je igrao odbojku,
posvađao se sa komšijom M., a on je tada krenuo da ga brani. Od tada i traje
sukob sa istim, a gdje god bi ga vidio M. bi ga maltretirao, a on ga nije
prijavljivao policiji.  Ni on ni Đ. nijesu ničim isprovocirali M. i njegovo
drušvo, 4-5 momaka koje ne poznaje, niti je M. imao razloga da ga zove vani,
niti ga je Đ. čudno gledao. Samo su prošli pored njihovog stola, sjeli za sto,
naručili piće i večeru i to je sve. Osim toga između njihovog stola i stola za
kojim je sjedio M. postoji jedan zid, tako da se nijesu ni mogli vidjeti.
Optuženom je pročitana njegova odbrana sa glavnog pretresa u ranijem postupku.
U odnosu na očigledne razlike isti je pojasnio da poslije predmetnog događaja
nema baš najbolje pamćenje, pa ako je od istog prošlo 3-4 godine, ne može se
sjetiti baš svega, a nakon čitanja njegove izjave date pred ranijim
predsjednikom vijeća, potvrdio je da je tačno ono što je tada rekao u svojoj
odbrani.  
U završnoj riječi je lično i preko svog branioca predložio da bude oslobođen
od optužbe obzirom da je postupao u nužnoj odbrani, a ukoliko sud bude
drugačijeg mišljenja smatra da se ne može ići dalje od prekoračenja nužne
odbrane. Dodao je i da mu je žao što je do svega došlo i da najviše trpi on i
njegova porodica.  
Optuženi Đ. M. je u pretkrivičnom postupku naveo da je 21.10.2007.godine, sa
drugom V. V.om, oko 23h, pošao u restoran ″Kristal″ na piće. Ušli su na glavni
ulaz i odlučili da sjednu u prizemlju, budući da restoran ima i sprat. Kako su
išli prema slobodnom stolu prošli su pored jednog stola gdje su sjedjela dva
njemu nepoznata momka, koji su ih gledala upečatljivo iz njemu nepoznatih
razloga. Pošto su se smjestili, pojavio se i treći momak, krupan, visok, i
crn, i sjeo za sto ove dvojice momaka. Potom je isti prišao njihovom stolu,
potapšao V. po ramenu i rekao mu ″oćeš li izaći napolje da popričamo″, nakon
čega njih dvojica izlaze na sporedni ulaz restorana, a i on je, pošto je
osjetio da će biti svađe između njih, ustao od stola i pošao za njima. U tom
momentu ustaje i jedan momak koji je bio u društvu sa M. S., kako je kasnije
saznao da je ime momka koji je pozvao V. da razgovaraju, omanji, u bijeloj
jakni, i kada je bio kod ulaznih vrata hvata ga za jaknu i sprečava da izađe
napolje. On je odgurnuo tog momka, ali tada mu prilazi M. i udara ga pesnicom
u predjelu glave. U momentu kad ga je M. udario V. puca iz pištolja u pravcu
M., a ne u ove druge momke, ranjava ga, a potom obojica bježe sa lica mjesta
vozilom ″Fiat punto″, vlasništvo V.. Dok su se vozili V. mu je dao pištolj iz
kojeg je pucao, revolver ″Mauzer″ sive boje, koji je kupio na divlje i nije
imao dozvolu za nošenje istog, a koji je povremeno nosio sa sobom. On je uzeo
ovaj revolver, umotao ga u plastičnu kesu i tako umotanog bacio u kontejner u
blizini stadiona ″Budućnosti″. Nakon privođenja, odveo je ovlašćene policijske
službenike do tog mjesta i isti su pronašli predmetni revolver. Dodao je i da
mu je, kad su pobjegli sa lica mjesta, optuženi V. rekao da je prije godinu
dana imao konflikt sa M., da ga je isti istukao i da od tada nijesu u dobrim
odnosima, da zbog toga nosi pištolj i da nije mogao da se kontroliše, pa je
zbog toga pucao na istog. Nije mogao uticati na optuženog da ne puca, jer nije
ni znao o čemu se radi, niti da je između njih postojao konflikt. Žao mu je
zbog svega što se dogodilo, a htio je da ispadne drug pa je predmetni pištolj
bacio u kontejner, ne znajući da time čini krivično djelo.  
Na saslušanju u istrazi naveo je da prije kritične večeri nikad ranije nije
vidio M. i njegovo društvo, pa nije ni znao da su se u to vrijeme oni nalazili
u lokalu ″Kristal″, a misli da ta činjenica nije bila poznata ni V., jer su
prije dolaska u ovaj lokal svraćali u kafić ″Bulevar″, pa kako tamo nije bilo
mjesta, na predlog V. su otišli u ″Kristal″, a on lično rijetko navraća u
isti. Sve do ove večeri nije ni znao da V. posjeduje pištolj i da ga nosi sa
sobom. Pojasnio je i da u trenutku kad M. dolazi do njihovog stola i poziva V.
da izađu, na šta ovaj pristaje, pa izlaze na sporedni ulaz, od stola za kojim
je sjedio M. ustaje jedan momak i kreće prema njima dvojici, pa iz tog razloga
ustaje i on i prilazi istima. Nije imao namjeru da se tuče, jer tuče nije ni
bilo, već je samo htio da čuje razgovor V. i M., ali ga ovaj momak hvata za
ruke i jaknu i sprečava da priđe njima dvojici, koji su na oko 2m od njih. U
namjeri da ga odbije od sebe, hvata ga za vrat i tada mu prilazi M. i pesnicom
ga udara u predjelu lijevog uha, od kojeg udarca on pada, a u istom trenutku
čuje pucanj. Cijeli događaj se odvija u unutrašnjosti lokala neposredno ispred
samog izlaza. Pošto ustaje vidi da M., a za njim i onaj momak, bježe u
unutrašnjost lokala, a V. je pored njega sa lijeve strane sa pištoljem u
desnoj ruci, te potom i oni bježe kroz izlaz vani, suprotno od M. i onog
momka, a prema vozilu V.. U trenutku kad ga M. udara a V. puca, prisutni su
samo njih četvorica, ali je primijetio da je iz unutrašnjosti lokala više
ljudi ustalo u namjeri da im priđu.  
Objašnjavajući razlike u svom kazivanju, obzirom da je na saslušanju u
policiji određene okolnosti drugačije predstavio, a posebno činjenicu da nije
rekao da je od udarca pao, pojašnjava da je tačno ovo što je iznio pred
istražnim sudijom, kao i to da nije rekao da mu je u kolima V. ispričao da je
revolver nabavio na divlje i da ga nosi zbog M., a da je inspektor gore
navedene činjenice sam unio u zapisnik. U odnosu na trećeg momka kojeg je
pominjao u policiji, da je prethodno ustao od stola i pošao do toaleta a potom
se vratio, pojašnjava da je mislio na M., ali da ga je inspektor pogrešno
shvatio.  
Na ranijem glavnom pretresu iznio je odbranu kao pred istražnim sudijom s tim
što je naveo da ne zna ko ga je udario pesnicom u predjelu uha, ali da
pretpostavlja da je to bio M.. Ističe i da je nakon zadobijenog udarca čuo
viku optuženog V. a nakon toga hitac, te da je u lokalu bilo još gostiju za
dva spojena stola preko puta njihovog, ali da ne zna da li su ti momci bili
među onima koji su ustali sa namjerom da im priđu. Potvrdio je da je na
nekoliko pitanja optuženog V. da li je neko povrijeđen istom rekao da nije, a
takvo uvjerenje je zasnovao na tome što su nakon pucnja svi pobjegli, a nije
čuo bilo kakvu reakciju koja bi na to ukazala.  
Pri naprijed citiranoj odbrani ovaj optuženi je ostao u cjelosti i pred ovim
vijećem.  
U završnoj riječi je lično i preko svog branioca predložio da ga sud oslobodi
od optužbe, obzirom da nije bio svjestan da svojim postupanjem čini krivično
djelo.  
Sud je na glavnom pretresu izveo sljedeće dokaze: saslušao svjedoka-oštećenog
M. S. i svjedoke Š. E. i K. F., a na saglasan predlog stranaka pročitao iskaze
svjedoka Ć. I. od 26.03.2008.godine i B. Z. od 27.03.2008.godine, date u fazi
istrage, te iskaze svjedoka V. J., dat u istrazi 26.03.2008.godine i na
glavnom pretresu od 15.02.2009.godine i P.M., dat u istrazi 26.03.2008.godine
i na glavnom pretresu od 10.03.2009.godine; pročitao zapisnik o uviđaju Uprave
policije PJ Podgorica Kri.br.1870/07 od 23.10.2007.godine; pročitao izvještaj
o kriminalističko-tehničkom pregledu lica mjesta sa fotoelaboratom od
21.10.2007.godine; pročitao dvije potvrde o privremeno oduzetim predmetima
Ku.br.1870/07 od 22.10.2007.godine; pročitao dvije službene zabilješke Uprave
policije PJ Podgorica Ku.br.1870/07 od 23.10.2007.godine; pročitao nalaz i
mišljenje stalnog sudskog vještaka medicinske struke dr Č. D. od
25.10.2007.godine; pročitao otpusnu listu sa epikrizom Kliničkog centra Crne
Gore-Hirurške klinike od 22.10.2007.godine; pročitao nalaz i mišljenje stalnog
sudskog vještaka, specijaliste sudske medicine, prof. dr Š. M. od
05.03.2008.godine te njegovo izjašnjenje na glavnom pretresu od
15.12.2008.godine; pročitao izvještaj o balističkom vještačenju br.3287/02
Odsjeka za kriminalističko tehnička vještačenja, sačinjen od strane sudskog
vještaka balističke struke dipl. ing. B. B., te njegovo izjašnjenje na glavnom
pretresu od 10.03.2009.godine i izvještaj o trasološkom vještačenju br.3291/07
Odsjeka za kriminalističko tehnička vještačenja istog vještaka; pročitao
izvještaj o utvrđivanju prisustva barutnih čestica br.3285(1)07, izvještaj o
analizi parafinske rukavice br.2892/07 i izvještaj o utvrđivanju daljine
pucanja br.3286/07 sačinjene od strane sudskog vještaka hemijske struke dipl.
ing.I. A., te njegovo izjašnjenje na glavnom pretresu od 10.03.2009.godine;
izvršio uvid u presudu ovog suda K.br.117/08 od 07.04.2009.godine; pročitao
nalaz i mišljenje komisije vještaka od 20.12.2010.godine, saslušao
predstavnika komisije-stalnog sudskog vještaka dr M.S. i pročitao izvod iz
kaznene evidencije za optužene od 30.04.2010.godine izdat od Uprave policije
Područna jedinica Podgorica.  
Svjedok-oštećeni M. S. je u prethodnom postupku naveo da je, dana
21.10.2007.godine, oko 20 časova, sa drugom V. J. došao u lokal "Kristal", da
su se smjestili u prvoj prostoriji sa lijeve strane, za stolom koji je drugi u
ćošku, da im se poslije izvjesnog vremena pridružio i Ć. I. i da su sva
trojica pili pivo. Nakon nekih 30-40 minuta u lokal su ušli dva momka od kojih
je on prepoznao jednog kao V. V., momka čiji su drugovi, neko vrijeme prije
kritičnog događaja, bili u svađi sa nekim njegovim drugovima, te da su upravo
on i V. učestvovali u njihovom mirenju i da se tada sve korektno završilo, bez
nesporazuma između njega i V.. Ipak, V. se prilikom ulaska u lokal nije
pozdravio, a sa drugom je sjeo u istoj prostoriji u kojoj su i oni bili, ali
za sto na njenom suprotnom kraju. Cijelo vrijeme je imao utisak da njega i
njegovo društvo V. i njegov drug nekako provokativno, pa čak i bezobrazno
gledaju, te se dvoumio da li da ustane od svog stola i pođe do njih da ih pita
iz kojeg razloga. U jednom trenutku ustao je i pošao do toaleta, a u povratku
prišao V. i tiho ga pozvao da izađu napolje da porazgovaraju, što je ovaj bez
razmišljanja prihvatio. Njih dvojica izlaze iz lokala, i to metar-dva ispred
ulaza, dok njegova dva druga ostaju da sjede za njihovim stolom, a V. drug za
stolom za kojim su njih dvojica sjedjeli. U razgovoru ga pita da li su njih
dvojica završili sve što su prethodno imali, na šta mu V. odgovara da jesu, pa
ga je on pitao zašto ih on i njegov drug gledaju tako upečatljivo i
provokativno, a V. mu je odgovorio da mu se to samo čini. Kako se sa mjesta na
kojem su stajali ispred lokala kroz staklo vidi unutrašnjost prostorije u
kojoj su sjedjeli, tako je vidio da su V. i Ć., ovaj drug V., kao i još nekih
5-6 momaka koji su vjerovatno bili gosti lokala, krenuli da izlaze i da su svi
došli do blizu izlaza sa unutrašnje strane lokala. Vidi i da se Ć. i ovaj drug
V. guraju, te da je V. drug pao na pod, nekako odjedanput, a ne zna da li ga
je neko udario ili gurnuo. On je tada, odvojivši se od V. i ostavljajući ga na
par metara iza sebe, krenuo da uđe u lokal i taman kad je došao do ulaza, iza
sebe čuje istog kako viče "makse, odbij, odbij". Okreće se i vidi da V. u
desnoj ruci drži pištolj usmjeren u njegovom pravcu, ali čini mu se visočije
od njegove glave. Istovremeno iz lokala čuje viku njegovih drugova "bježi, B.,
makse B.". Okreće se prema ulazu lokala sa namjerom da uđe i tada vidi Ć., V.
i još neke momke kako trče prema njemu i V., nakon čega je začuo pucanj. Nije
osjetio nikakav bol, ulazi u lokal, pri čemu se ne okreće da vidi šta se
dešava sa V., Ć.,V. i ostalima, već zbog straha od pucnja bježi na drugi
izlaz. Međutim, V. više nije pucao, a njega, koji je bježao prema Tuškoj
pijaci, sustižu vozilom Ć. i V. i odvode u Urgentni blok, jer im se požalio na
bol u predjelu grudi po desnoj strani. To veče je zadržan u bolnici zbog
zadobijene prostrelne rane čiji je ulaz u predjelu ispod desne lopatice od
pozadi, a izlaz u predjelu grudi, ispod desnog ramena sa prednje strane. Nije
mogao da se sjeti u kojem položaju mu je bilo tijelo u momentu pucanja, jedino
zna da je leđima, odnosno desnom bočnom stranom bio okrenut V.. Pojasnio je da
nikakvog fizičkog obračuna nije bilo između njega i V., kao ni između njega i
V. druga, kojeg te večeri nije udario, da se razgovor završio korektno, te da
ne vidi razlog zbog kojeg je V. pucao, a da je vjerovatno potegao pištolj kada
je vidio druga na podu u unutrašnjosti lokala.  
Na ranijem glavnom pretresu svjedok-oštećeni je iznio kao na saslušanju u
istrazi s tim što je naveo da se ne može sjetiti da je neko od drugova iz
lokala vikao ″bježi B., makse B.″, a ovu razliku nije mogao da objasni, te da
je okrenuvši se vidio V. koji u ruci drži pištolj, a da je ruka visoko
podignuta, a ne kako je u prethodnom postupku rekao, da je pištolj usmjerio u
njegovom pravcu, ali visočije od njegove glave, pa je pojasnio da je istina
ovo kako je kazao na glavnom pretresu, te da je vjerovatno i kod istražnog
sudije tako rekao, ali je drugačije konstatovano. Objasnio je i da se sa
mjesta gdje je on sjedio u lokalu nije mogao vidjeti sa optuženima od jednog
zida, te da je kritičnom prilikom ustao veći broj momaka koje ne poznaje, ne
zna zašto i sa kojim namjerama, a moguće je da su znali nekog od njegovih
drugova. Dodao je da su odnosi između njega i optuženog V., kao i njihovih
porodica dobri, te da se ne pridružuje krivičnom gonjenju protiv optuženog,
niti postavlja imovinskopravni zahtjev.  
Svjedok-oštećeni je saslušan i od strane predsjednika ovog vijeća, te je na
tom glavnom pretresu, a nakon što su mu predočene njegove ranije izjave jer se
zbog proteka vremena nije mogao sjetiti svih pojedinosti predmetnog događaja,
samo potvrdio njihovu istinitost.  
Svjedok Ć. I. je naveo da su ga, dana 21.10.2007.godine, pozvali drugovi M. S.
i V. J. da dođe u restoran ″Kristal″ da popiju piće. Ne zna koliko je bilo
sati kada je došao u restoran, ušao je sa dvorišne strane i zatekao njih
dvojicu da sjede za stolom koji je lijevo od ulaza. Nije mnogo prošlo od
njegovog dolaska, u restoran su ušla dva momka i sjeli za sto naspram
njihovog. Momke nije poznavao i nije obraćao pažnju na iste. U jednom trenutku
M. ustaje i kaže da ide do ovih momaka da ih pita zašto ga gledaju, i pošto je
došao do njihovog stola jedan od njih ustaje i sa M. izlazi vani. Iz
restorana, kroz staklo, se vidi da njih dvojica stoje na nekih par metara od
ulaznih vrata i razgovaraju. Potom ustaje nekoliko momaka, a ustaje i drug
ovog momka koji je sa M. izašao vani (optuženi Đ.) i kreće da izlazi. Tada
ustaje i on i na nekih 3-4 metra od izlaznih vrata staje ispred ovog momka,
hvata ga i spriječava da izađe govoreći mu da za tim nema potrebe i da pusti
njih dvojicu da razgovaraju. Tu je bilo još momaka koji su ustali, i po
njegovom mišljenju htjeli da spriječe ovog momka da izađe. U tom trenutku M.
S. se vraća u restoran, a on kroz otvorena vrata lokala vidi onog momka sa
kojim je do tada M. razgovarao da desnom rukom poteže pištolj. Odmah se baca
na pod i istovremeno čuje jedan pucanj. Iz straha je neko vrijeme ostao na
podu, a nakon što je ustao i izašao iz restorana nije vidio ni momka koji je
pucao, ni njegovog druga, a vidio je M. koji mu se požalio da ga je pogodio
gumeni metak, a nakon što mu je podigao majicu na grudima je primijetio ranu i
potom ga zajedno sa V. odveo u Hitnu pomoć. Objasnio je da čim je primijetio
pištolj u ruci optuženog V., iz straha se bacio na pod, pa nije vidio na koji
način je isti držao pištolj i kako je usmjerio usta cijevi pištolja. Nikakav
fizički obračun između M. i V. nije vidio, te da dok su sjedjeli nikakvih
dobacivanja ili provokacija od strane optuženih nije bilo, a misli da se M. sa
njima od ranije znao. Nije primijetio da je optuženog Đ. neko udarao i da je
isti padao na pod.  
Svjedok V. J. je u istražnom postupku potvrdio da je sjedio u restoranu
″Kristal″ sa M. S. i Ć. I.. Naspram njih, za jednim stolom, sjedjeli su njemu
dva nepoznata momka u čijem ponašanju nije primijetio ništa loše, niti su po
njegovom zapažanju na bilo koji način provocirali. M. je u jednom trenutku
rekao da ide da popriča sa tim momcima, zašto ga gledaju, na šta mu je on
rekao ″ostavi ih, ne gledaj tebe″. M. ga međutim nije poslušao, pošao je prema
njima i sa jednim od njih dvojice izlazi vani kroz sporedna vrata restorana.
On i Ć. su ostali da sjede za stolom, pri čemu on zbog svoje pozicije i
zavjese nije mogao da vidi njih dvojicu vani. Nakon kraćeg vremena, momak koji
je sjedio za stolom sa ovim koji je izašao sa M. vani, ustaje i kreće ka
sporednom izlazu. Tada ustaje Ć., hvata ga za jaknu da bi ga spriječio da
izađe, a  i još par momaka, vjerovatno poznanici M., ustaje i prilaze ovom
momku. Tada i on ustaje i kreće prema izlazu, jer su se svi oni približili
izlaznim vratima i kako se približava čuje povike ″ko ga udari, ko ga udari″,
pri čemu ne zna ko je to rekao, a vidi da se onaj momak drži za lice, a on
nije vidio ko ga je udario. Prilazi mu Ć. i govori mu da se vrati za njihov
sto i sjedne, što je on i učinio, i dok sjedi za stolom čuje jedan pucanj koji
mu se isprva činio kao petarda, a potom i viku u restoranu. Ustaje i vidi da u
restoranu nema ni Ć. ni M., a tek kad je izašao naišao je na uspaničenog Ć.,
dok M. sretaju prema Tuškom putu i tada mu je isti rekao da je pogođen gumenim
metkom i pokazao mu ranu na prednjoj desnoj strani grudi. Dodao je i da je M.
te večeri bio pod dejstvom alkohola i da on u takvom stanju zna da izazove
konflikt i svađu.  
Na ranijem glavnom pretresu je u cjelosti ponovio iskaz iz prethodonog
postupka, osim što je kazao da se ne sjeća da je kritične večeri čuo povike
″ko ga udari, ko ga udari″.  
Svjedok Š.E. je u prethodnom postupku naveo da je kritične večeri bio na svom
radnom mjestu, u ugostiteljskom objektu ″Kristal″ koji se sastoji iz prizemlja
i sprata, te da je kao konobar bio zadužen za prizemni, a njegov kolega B. Z.
za spratni dio restorana. U restoranu nije bilo gužve, svega nekih 4-5
stolova. U prostoriji u koju se dolazi nakon prolaska pored šanka, sa desne
strane, za jednim stolom, sjedjela su tri momka koje ne poznaje, ali koji su
relativno često navraćali u lokal. Jedan od njih je bio krupniji od ostalih i
debeo. Te večeri su došli negdje oko 20 časova i pili su točeno pivo u čašama
od 0,33 l, a popili su oko 15 tura pića, a jednom su naručili i hranu. Oko 23
časa u lokal je došao i V. V. sa još jednim momkom. V. poznaje jer su zajedno
radili u Ulcinju, i isti nikad ranije nije dolazio u ovaj lokal. Njih dvojica
sjedaju u istu prostoriju u kojoj sjede ona trojica, ali za sto naspram njih i
naručuju pivo i Coca Colu. Misli da nijesu ni uspjeli da popiju naručeno piće
kada je primjetio da onaj krupni momak izlazi sa V. na zadnja vrata lokala, te
da nešto razgovaraju, ali da između njih dvojice nije bilo prepirke. Vidio je
i da je od stola ustao i krenuo ka zadnjem izlazu i onaj V. drug, a za njim i
ona dvojica koji su sjedjeli sa onim krupnim momkom. Kada je V. drug stigao do
izlaznih vrata, ova dvojica ga hvataju i sprečavaju da izađe, ali misili da ga
niko od njih dvojice nije udarao. Tada se ovaj krupni momak vraća u lokal i
pesnicom udara V. druga u predjelu glave, ali ovaj momak od tog udarca nije
pao, jer su ga ova druga dvojica držala. Potom u lokal ulazi V. V. sa
pištoljem, koji drži u desnoj ruci, ispruženoj u visini ramena, i nakon toga
čuje pucanj. Nije primijetio da je iko pogođen, a svi su se razbježali, dok se
on sakrio u toaletu i nije vidio šta se dalje dešavalo.  
Na ranijem glavnom pretresu je izjavio da je kritične večeri bio na poslu, ali
da se ne sjeća samog događaja, da nije vidio da neko udara optuženog Đ. i da
se ne može sjetiti kada optuženi V. vadi pištolj, kako ga drži i kako puca.
Nakon što je svjedoku pročitan njegov iskaz iz istrage pojasnio je da je tako
i ispričao kako je u zapisniku konstatovano, da je sve istina, ali da se toga
ne sjeća.  
Na glavnom pretresu pred ovim vijećem svjedok je u odnosu na već rečeno
pojasnio da kada su drugovi krupnog debelog momka (misli na oštećenog M.)
ustali i krenuli prema drugu V., da bi ga spriječili da izađe vani, u kojem
trenutku su praktično bili skoro izašli u dvorišni dio lokala, tada ga je
oštećeni udario, nakon čega je drug V. pao, a ova dvojica ga pridržali da ne
padne, ustali su i ostali gosti iz lokala. Počele su da padaju stolice, čula
se buka, a ovi momci, misli da ih je bilo 10-15, su krenuli prema izlaznim
vratima sa dvorišne strane. Vidio je da se V. povlači unazad prema dvorištu i
odmiče od M. i ovih momaka što su krenuli u pravcu vrata. Lice mu je bilo
izbezumljeno i prestrašeno, a čuo je kako govori “odbijte, odbijte od mene”. U
jednom trenutku, a tada je još bio ispred lokala, video mu je i pištolj u
ruci, a ruka je bila podignuta u visini ramena (svjedok je pokazao da je cijev
pištolja bila okrenuta u vis, a ruka podignuta u visini ramena), nakon čega je
čuo pucanj, ali ne zna ko je i u pravcu koga pucao, a on se iz straha za
sopstveni život sakrio u WC-u. Krupni debeli momak je bio ispred onih momaka,
a ne zna je li bilo nekoga između njega i V.. U trenutku kada je čuo pucanj,
većina onih momaka koji su krenuli prema ulazu je bila izašla u dvorišni dio.
Čitavo vrijeme je stajao pored šanka i sa tog mjesta je mogao da vidi šta se
dešava na vratima koja vode prema dvorištu i u samom dvorištu, jer su ista
bila otvorena, a osim toga oko vrata je zastakljeno i djelimično imaju zavjese
koje su providne pa se i kroz njih moglo po nešto vidjeti. Po njegovom
mišljenju momci koji su krenuli prema vratima koja vode u dvorišni dio, su
krenuli prema V., jer da su htjeli da napuste lokal i ne miješaju se mogli su
da izađu na druga vrata, jer restoran ima dva izlaza.  
Svjedok je dao i objašnjenje razlika u svojim kazivanjima navodeći da je
poslije toliko vremena ispričao ono čega je mogao da se sjeti, te da je to
tako i bilo, a da se ne može sjetiti šta je izjavio istražnom sudiji.  
Svjedok B. Z. je kritične večeri sa svojim kolegom, takođe konobarom Š. E.,
bio u smjeni u restoranu ″Kristal″, s tim što je on bio zadužen za usluživanje
gostiju na spratu, a Š. na prizemlju. Kako se šank nalazi na prizemlju on se,
da bi uslužio goste često spušta do prizemlja da bi zadužio piće. U jednom
trenutku dok se kretao kroz prizemni dio restorana ka šanku, neki od trojice
momka koji su sjedjeli za jednim stolom, pozvao ga je da naplati piće, na šta
im je on odgovorio da on ne služi u tom dijelu restorana, ali da će poslati
kolegu, pa se uputio ka kolegi Š., koji je bio za šankom, tako da mu je dio
restorana u kojem su sjedjeli ova trojica momaka ostao iza leđa. Kada se
sasvim približio šanku začuo je iza sebe, otprilike u dijelu lokala gdje su
sjedjela ona tri momka, neku gužvu. Na kratko se okrenuo ka tom dijelu i vidio
guranje više momaka prema južnom izlazu restorana, ali nije vidio da li u tom
guranju, koje je trajalo dosta kratko, neko nekog udara i da li neko pada.
Potom je začuo pucanj, koji je po njemu došao od vrata, a nakon toga nastalo
je opšte bježanje. Nije primijetio da je neko ranjen, a ubrzo je došla
policija. Nije poznavao momke koji su ga pozvali da naplati piće, a u dijelu u
kojem su sjedjeli možda je bilo još gostiju za 2-3 stola.  
Svjedok K. F. je u iskazu u prethodnom postupku, koji iskaz je u cjelosti
ponovio na ranijem glavnom pretresu i glavnom pretresu pred ovim vijećem,
naveo da je, dana 21.10.2007.godine, sa drugovima P. N., H.S. i P. M., nešto
prije 21 čas došao u restoran ″Kristal″, te da su sjeli u prizemni dio
objekta, u jednom ćošku odakle su gledali utakmicu na TV-u. Sa njima su bila
još dva momka koji su nešto kasnije napustili lokal. U restoranu je bilo mirno
i malo gostiju, na koje oni nijesu obraćali pažnju, niti se bilo šta dešavalo
što bi privuklo njihovo interesovanje. Pozicija stola za kojim su sjedjeli,
koji je zidom odvojen od ostalog dijela restorana, a posebno njegova pozicija
za stolom, jer je bio okrenut prema glavnom izlazu, je bila takva da i nijesu
mogli primijetiti šta se dešava u ostalim djelovima restorana. U jednom
trenutku je čuo riječi neke muške osobe ″neka, neka″ i tada se okreće prema
sporednom izlazu i vidi nepoznatog muškarca koji izlazi vani, čemu nije
pridavao naročitu pažnju. Nedugo zatim začuo se pucanj, ne zna da li od vani
ili na samom izlazu iz restorana, ali se oni nijesu pomjerali sa svojih
mjesta, pa ih je tako i policija zatekla.  
Svjedok P. M. je naveo da je kritične večeri, sa društvom, K. F., H. S., P. Ž.
i još jednim momkom čije ime ne zna, bio u restoranu ″Kristal″, u koji su
došli oko 21 čas. Sjedjeli su u jednom ćošku koji je zidom odvojen od ostalog
dijela restorana, a njegova pozicija je bila takva da je leđima bio okrenut
unutrašnjosti restorana. Nije ni bilo mnogo gostiju, niti se dešavalo ništa
neobično što bi privuklo njihovu pažnju. Oko 23 časa začuo je nešto što mu je
ličilo na šamar i to je nekako došlo sa njegove desne strane ili iza leđa.
Nakon toga primjećuje da konobari razdvajaju neka lica, a odmah potom da svi
sem konobara izlaze vani. Poslije izvjesnog vremena začuo je nešto nalik na
pucanj i to je došlo od vani, odmah zatim nastupila je tišina. Niko od njih
nije ustajao od stola, a ubrzo je došla policija.  
Iz zapisnika o uviđaju Uprave policije PJ Podgorica Kri.br.1870/07 od
23.10.2007.godine utvrđuje se da je u toku noći, 21.10.2007.godine, u Ul.
Bracana Bracanovića, došlo do upotrebe vatrenog oružja. Lice mjesta se nalazi
u navedenoj ulici, u restoranu ″Kristal″, koji ima dvoje ulaznih vrata, jedna
sa južne, a jedna sa sjeverne strane. Vrata sa južne strane bila su otvorena,
a to mjesto obelježeno je markerom br.1. Ispred pomenutih vrata, gledajući u
unutrašnjost restorana, nalaze se dva stola, a lijevo prostorija u kojoj se
nalazi šest običnih stolova i jedan dupli. Markerom br.2 obilježen je sto koji
se nalazi lijevo gledajući sa ulaza u pomenutu prostoriju. Na istom stolu se
nalazilo šest pivskih čaša, piksla, obilježena markerom br.5, cigarete marke
gauloises, obilježene markerom br.6 i upaljač obilježen markerom br.7, kao i
kompletan pribor za salatu. Markerom br.3 obilježen je sto u ćošku iste
prostorije gdje se na stolici nalazi crna kožna jakna. Desno, gledajući od
ulaznih vrata sa južne strane, nalazi se kuhinja, a u produžetku šank.
Markerom br.4 obilježen je projektil koji se nalazio u unutrašnjosti restorana
do vrata sa sjeverne strane. Iza KIC-a Budo Tomović, u kontejneru, po
kazivanju Đ. M. pronađen je revolver marke Mauzer, model K50 cal 380K bez
fabričkog broja i 20 metaka cal 38. Revolver je bio umotan u žutu kesu, pa u
bijelu kesu, pa u tijesto od brašna, a sve to u crnu kesu za otpatke. Sve
navedeno u zapisniku o uviđaju proizilazi i iz izvještaja o kriminalističko-
tehničkom pregledu lica mjesta od 21.10.2007.godine, a konstatovano je i u
dvije službene zabilješke Uprave policije PJ Podgorica Ku.br.1870/07 od
23.10.2007.godine, dok su svi tragovi navedeni u zapisniku prikazani u
fotoelaboratu koji je njegov sastavni dio.  
Iz nalaza i mišljenje stalnog sudskog vještaka medicinske struke dr Č. D. od
25.10.2007.godine utvrđuje se da kod optuženog V. V. prilikom pregleda, koji
je izvršen u prostorijama ovog suda, oko dva i po dana nakon predmetnog
događaja, nijesu ustanovljene nikakve svježe povrede, a promjene koje su
ustanovljene na lijevoj prednjoj strani vrata rezultat su povrede opekotine,
koja nije ni u kakvoj uzročno-posljedičnoj vezi sa predmetnim događajem. Kod
optuženog Đ. M. ustanovljena je povreda krvni podliv u predjelu gornje
polovine lijeve ušne školjke, koja se kvalifikuje kao laka tjelesna povreda,
nastala djelovanjem tupine mehaničkog oruđa, moguće i šakom stisnutom u
pesnicu, i ista je prema izgledu i boji mogla nastati u vrijeme predmetnog
događaja.  
Iz nalaza i mišljenja stalnog sudskog vještaka prof. dr Š. M. od
05.03.2008.godine utvrđuje se da je vještak neposrednim pregledom oštećenog M.
S. ustanovio ružičasti ožiljak promjera oko 1,2 x 0,6cm u predjelu desnog
grudnog koša, uz desnu gornju ivicu grudne kosti i na oko 10cm ispod ključne
kosti, a u predjelu središnje linije desne pazušne jame, na oko 1.5cm ispod
ožiljka grudnog koša, ružičasti ožiljak promjera oko 2 x 1cm, te je na osnovu
neposrednog pregleda i iskaza oštećenog iz spisa predmeta dao mišljenje da je
M. S. u predmetnom događaju zadobio strijelnu ranu-prostrelinu desne strane
grudnog koša i da je ista posljedica djejstva projektila ispaljenog iz ručnog
vatrenog oružja. Smjer strijelnog kanala rane je s desne u lijevo, od nazad
lako naprijed i odozdo lako naviše, te da navedena povreda predstavlja tešku
tjelesnu povredu. Na osnovu ožiljaka i uvida u predmetnu medicinsku
dokumentaciju, otpusnu listu sa epikrizom Kliničkog centra Crne Gore-Hirurške
klinike, od 22.10.2007.godine, vještak se nije mogao izjasniti o razdaljini
između usta cijevi predmetnog vatrenog oružja i kože tijela M. S. u vrijeme
nanošenja ove prostreline. Ako je tijelo u fiziološkom položaju onda se M. S.
u vrijeme zadobijanja prostreline nalazi tako da su usta cijevi predmetnog
vatrenog oružja sa njegove desne strane, lako od pozadi i lako uzdignuta. Na
glavnom pretresu vještak je u cjelosti ostao pri svom nalazu i mišljenju.  
Iz izvještaja o balističkom vještačenju br.3287/2 sudskog vještaka balističke
struke dipl. ing. B. B. sud je utvrdio da je pomenutom vještaku na vještačenje
dostavljen revolver marke ″Mauzer″, model K50, kalibar 380K, bez fabričkog
broja, projektil i 20 metaka kalibra 32S&WL sa oznakom na dnu čaure
ППУ-32S&WL. Vještak je vizuelnim pregledom i praktičnom provjerom utvrdio da
je dostavljeni pištolj ispravan, a da je projektil olovni, bez bitnijih
mehaničkih deformacija na vrhu, dok blaga deformacija postoji pri dnu
projektila, a na osnovu geometrijskog i težinskog mjerenja da je isti kalibra
32S&WL. Komparacijom spornog projektila sa probnim, ispaljenim iz predmetnog
revolvera, vještak je utvrdio da je sporni projektil ispaljen iz predmetnog
revolvera.  
Iz izvještaja o trasološkom vještačenju br.3291/07 istog vještaka utvrđuje se
da su na ispitivanje dostavljeni odjevni predmeti izuzeti od M. S.-majica bez
rukava i majica dugih rukava, te da je na istima konstatovano postojanje
oštećenja oko kojih postoje mrlje tamno crvene boje nalik na krv, a koja
oštećenja su mogla nastati djejstvom sile ovalnog tvrdog predmeta nalik na
projektil ispaljen iz ručnog vatrenog oružja.Vještak je na glavnom pretresu u
cjelosti ostao pri dva naprijed citirana pismena nalaza i mišljenja nemajući
šta da doda.  
Iz izvještaja o utvrđivanju prisustva barutnih čestica br.3285(1)/07 sudskog
vještaka hemijske struke dipl. ing. I. A. utvrđeno je da je ovom vještaku na
vještačenje dostavljen džemper V. V. radi utvrđivanja prisustva odnosno
neprisustva barutnih čestica na istom. Na samoljepljivim folijama, kojima je
prethodno bio oblijepljen vještačeni džemper, a koje se koriste za uzorkovanje
barutnih čestica sa šaka lica koje je pucalo iz vatrenog oružja, tzv.
″parafinske rukavice″, difenilaminskim testom je utvrđeno prisustvo nitrata
koji nastaju sagorijevanjem baruta kod opaljenja metka iz vatrenog oružja i
time je dokazano prisustvo barutnih čestica na vještačenom džemperu.  
Iz izvještaja o analizi ″parafinske rukavice″ br.2892/07 utvrđuje se da su na
vještačenje dostavljene ″parafinske rukavice″ skinute sa šaka M. S., Đ. M. i
V. V., te da ispitivanjima vršenim difenilaminskim testom na istima nije
dokazano prisustvo barutnih čestica.  
Iz izvještaja o utvrđivanju daljine pucanja br.3286/07 utvrđuje se da su
vještaku dostavljeni odjevni predmeti, majica bez rukava i majica dugih
rukava-dukserica M. S. radi utvrđivanja daljine pucanja tj. rastojanja usta
cijevi vatrenog oružja do oštećenja na istim. Makroskopskim pregledom
dostavljene majice bez rukava primjećuje se, sa njene prednje strane,
oštećenje veličine 0,7cm. Makroskopskim pregledom dostavljene majice dugih
rukava-dukserice primjećuje se, sa njene prednje strane, dva oštećenja
veličine 0,8cm i 0.5cm. Na samoljepljivim folijama, koje su prethodno bile
fiksirane u okolini gore pomenutih oštećenja, a koje se inače koriste za
skidanje zaostalih barutnih čestica sa šaka lica koje je pucalo iz vatrenog
oružja tzv. ″parafinske rukavice″, difenilaminskim testom nije dokazano
prisustvo barutnih čestica, pa se zaključuje da ako su oštećenja na majici bez
rukava i majici dugih rukava-dukserici M. S. nastala od projektila iz vatrenog
oružja, tada su usta cijevi bila na rastojanju većem od 90 cm do istih.
Vještak je na glavnom pretresu u potpunosti ostao pri citirana tri nalaza i
mišljenja.  
Iz nalaza i mišljenja komisije vještaka od 20.12.2010.godine proizilazi da je
optuženi V., prilikom neposrednog psihijatrijskog pregleda, negirao psihičke
smetnje, uticaj droga i alkohola, i naveo da je prije predmetnog događaja imao
sukob sa drugom oštećenog, kojeg zna po imenu „Moca“, te da su ga zbog toga
M., L. M. i oštećeni, koji je i znatno stariji od njega, jednom prilikom
pretukli, a 2-3 mjeseca nakon toga, ga je grupa od šestorice momaka, među
kojima je bio i oštećeni, pretukla u prisustvu djevojke, da bi mu oštećeni u
narednom fizičkom sukobu između njih dvojice i slomio zub. Nakon toga,
oštećeni ga je u više navrata i verbalno provocirao prilikom susreta. U odnosu
na predmetni događaj objasnio je da se sa oštećenim sreo u restoranu
„Kristal“, te da ga je isti pozvao da izađu da porazgovaraju. Dok su
razgovarali sa vrata je vidio kako njegov drug leži a tuče ga šest momaka,
kriglama, flašama i stolicama. Taj užasan prizor je trajao oko minut. Oštećeni
kreće prema unutra, pa se potom zajedno sa ostalim momcima upućuje prema
napolje. Osjetio je strah i zanijemio, vidio je smrt u očima, izvadio je
pištolj iz torbice, kretao se prema nazad, sa obje ruke podignute visoko
držeći pištolj i vikao „odbijte, odbijte“. Prišli su mu, vukli ga i udarali i
u tom trenutku je čuo pucanj. Vidjevši pištolj u svojim rukama znao je da je
on pucao. Na osnovu ovako prikazanih činjenica od strane opruženog, nalaz
komisije je da se isti u vrijeme prije predmetnog događaja nalazio u stanju
kumuliranog afekta straha u dužem vremenskom periodu, koje je uzrokovano
provokativnim nasilničkim ponašanjem oštećenog u više navrata. U vrijeme
delikta, kada je oštećeni ponovio agresivno ponašanje, a drug optuženog
prethodno pretučen od strane više lica, kumulirani afekt straha se pojačava.
Kako mu se približavaju oštećeni i njegovi drugovi, subjektivni osjećaj
optuženog je da će ponovo biti pretučen, te u ovim okolnostima afekt straha,
prepasti i razdražljivosti dostiže jak intezitet. Vještaci su imali u vidu i
iskaze oštećenog i pojedinih svjedoka, sadržane u sudskim spisima, koji
deliktnu situaciju opisuju na drugačiji način, negirajući provokativno
ponašanje oštećenog, te su se izjasnili da ako se prihvate takve činjenice kao
realne, afektivno stanje optuženog ne dostiže nivo patološkog afekta jakog
inteziteta, već se nalazi na stepenu srednjeg inteziteta. Konačno mišljenje
članova komisije je da je optuženi V. osoba ispod prosječnih intelektualnih
sposobnosti, ali isti ne spada u kategoriju osoba zaostalog duševnog razvoja,
ne boluje od trajnog duševnog oboljenja, niti pokazuje simptome težeg duševnog
poremećaja, te se može smatrati duševno zdravom osobom. U vrijeme izvršenja
krivičnog djela nalazio se u stanju afetka straha, razdražljivosti, bijesa
jakog inteziteta koji odgovara stanju privremene duševne poremećenosti.
Mišljenja su da je sposobnost ispitanika da shvati značaj krivičnog djela za
koje se tereti, kao i njegova sposobnost da upravlja svojim postupcima u
vrijeme izvršenja istog bila smanjena ali ne bitno.  
Saslušan na glavnom pretresu, predstavnik komisije, dr M.S. je u cjelosti
ostao pri pismenom nalazu i mišljenju komisije i pojasnio da je  optuženi
duševno zdrava osoba, te da je njegov prag tolerancije u konfliktnim
situacijama u konkretnom slučaju bio na onom nivou kao i kod duševno zdrave
osobe. Duševno zdrava osoba u provokativnim sitaucijama u stanju napetosti
ispoljava nizak prag tolerancije, ali to nije svojstvo ličnosti, već faktor
koji je doveo do izmijenjenog ponašanja na bazi provokativnog ponašanja druge
osobe. Optuženi nije osoba koja impulsivno reaguje i isti nema nizak prag
tolerancije. Pri izradi nalaza i mišljenja komisija je u istom dala dvije
varijante. Jedna se odnosi na varijantu koju optuženi predstavlja u intervjuu
datom komisiji, da je prije predmetnog događaja imao sukob sa oštećenim u
kojem je pretučen, da se i kasnije sretao sa istim, koji mu je prilikom tih
susreta prijetio, a da ga je i jedanput prebio pred djevojkom, zbog čega je
osjećao od njega strah, koji se vremenom kumulirao, tako da je, kada je vidio
da je njegov drug pretučen na način kako je to opisao članovima komisije
prilikom pregleda, u takvim okolnostima, njegov afekt straha prepasti, gnijeva
i razdražljivosti bi dostigao nivo jakog inteziteta. Druga varijanta se odnosi
na događaj koji su u svojim iskazima prikazali oštećeni i ostali svjedoci,
kada je drug optuženog napadnut, a nije bilo direktnog fizičkog kontakta
oštećenog i optuženog, pri čemu su još neka lica krenula prema mjestu gdje se
nalazio optuženi, a bez prethodno kumuliranog straha iz ranijih događaja, u
kojoj situaciji afektivno stanje optuženog ne dostiže nivo patološkog afekta
jakog inteziteta, već se nalazi na stepenu srednjeg inteziteta, obzirom da
nema neposrednog fizičkog nasilnog kontakta od strane oštećenog prema njemu,
te u konkretnom slučaju kod optuženog nijesu bile prisutne kvalitativne i
kvantitativne izmjene svijesti u smislu pomućenja svijesti, sumračene svijesti
ili evenutalno suženje svijesti.  
Iz citiranog nalaza i mišljenja i izjašnjenja predstavnika komisije proizilazi
da je optuženi V. intervjuu članovima komisije, kao obaveznoj fazi određenog
psihijatrijskog vještačenja, sasvim drugačije predstavio predmetni događaj i
dešavanja koja su mu prethodila, od onog kako je to učinio u odbrani u ranijem
i ovom postupku. Na osnovu takvog njegovog kazivanja komisija je i dala nalaz
i mišljenje o intezitetu eventualnog straha koji je tom prilikom trpio
optuženi, te uticaju tog straha na njegovu uračunljivost u momentu izvršenja
krivičnog djela. Tako je utvrđeno da bi se u vrijeme izvršenja krivičnog
djela, pod okolnostima kako ih je predstavio optuženi u intervjuu, isti
nalazio u stanju afekta straha, razdražljivosti i bijesa jakog inteziteta koji
odgovara stanju privremene duševne poremećenosti, dok je njegova sposobnost da
shvati značaj svog djela i upravlja svojim postupcima, u vrijeme izvršenja
djela bila smanjena, ali ne bitno. Sud nije imao razloga da sumnja u
stručnost, pravilnost i istinitost ovakvog nalaza i mišljenja, ali obzirom da
je isti za osnovu imao kazivanje optuženog u kojem je predstavio dešavanja
koja su prethodila predmetnom događaju i sam događaj bitno drugačije nego što
je to učinio braneći se tokom postupka, sud isti nije prihvatio. Naprotiv, sud
je prihvatio stručno izjašnjenje komisije vještaka o intezitetu eventualnog
straha kod optuženog dato na osnovu opisa događaja na način kako su isti u
svojim iskazima prikazali oštećeni i ostali svjedoci, a koji odgovara stanju u
spisima predmeta i po kome, u vrijeme izvršenja predmetnog krivičnog djela
afektivno stanje optuženog ne dostiže nivo jakog inteziteta, već se nalazi na
stepenu srednjeg inteziteta, pri čemu kod istog ne nastupaju ni kvalitativne
ni kvantitativne izmjene svijesti.  
U pisanim dokazima sadržani su materijalni tragovi, dok su sudski vještaci
medicinske, balističke, trasološke i hemijske struke, shodno svom stručnom
znanju, dali potrebna objašnjenja u vidu nalaza i mišljenja koje je sud
prihvatio kao jasne, objektivne i date u skladu sa pravilima struke.  
Saslušani svjedoci su iznijeli lična opažanja u vezi sa predmetnim događajem.
Sud je iskaze svjedoka cijenio najprije pojedinačno. Tako je oštećeni M. na
saslušanju u istrazi dao svoju verziju predmetnog događaja, da bi na ranijem
glavnom pretresu u bitnom ponovio taj iskaz uz jednu značajnu razliku. Naime,
tada je pojasnio da je ruka optuženog V. u kojoj je držao pištolj bila visoko
podignuta, a ne, kako je naveo u istrazi, da je optuženi pištolj usmjerio u
njegovom pravcu, ali visočije od njegove glave, dajući za to neubjedljivo
objašnjenje da je vjerovatno i istražnom sudiji tako rekao, ali da je u
zapisniku konstatovano drugačije. Takvo objašnjenje sud nije prihvatio, već je
ocijenio da je oštećeni neistinitim prikazivanjem bitne činjenice, pokušao da
olakša položaj optuženog u postupku. Takođe, svjedok Š. E. je u istrazi opisao
sve čega se mogao sjetiti od te noći vezano za kritični događaj, da bi na
ranijem glavnom pretresu istakao da je te večeri bio na poslu, obzirom da je
konobar u predmetnom restoranu, ali da se samog događaja ne sjeća, zbog čega
nije mogao da odgovori na pitanja o pojedinim bitnim okolnostima o kojima se u
istrazi već izjasnio. Nakon što mu je na tom pretresu pročitan njegov iskaz iz
istrage objasnio je da je i ispričao tako kako je konstatovano u zapisniku, te
da je sve to istina, ali da se toga ne sjeća. Međutim, saslušan na glavnom
pretresu pred ovim vijećem, svjedok je ponovo ispričao čitav događaj, tačnije
ono što mu je o istom bilo poznato, i to sa još više detalja nego u istrazi,
pri čemu je u pogledu pojedinih bitnih činjenica znatno odstupio od iskaza iz
istrage, odnosno pojedine činjenice pomenuo po prvi put. Tako je između
ostalog naveo da je 10-15 momaka krenulo da izlazi iz restorana vani, prema
dvorišnim vratima i optuženom V., koju činjenicu uopšte nije pominjao u
istrazi, dok je posebno istakao da se optuženi V. sa mjesta gdje se nalazio
povlačio prema dvorištu, odmičući se od oštećenog i ovih momaka i pritom
govorio „odbijte od mene“, držeći pištolj u ruci koja je bila podignuta u
visini ramena, a cijev pištolja bila okrenuta u vis. Nije mu poznato ko je i u
pravcu koga pucao. Riječ je o činjenicama koje su važne za donošenje odluke u
ovoj krivičnopravnoj stvari, koje u bitnom potvrđuju odbranu optuženog, a o
kojima se ovaj svjedok po prvi put izjašnjava tek na glavnom pretresu u
ponovnom postupku, dakle ni u istrazi, ni u toku ranijeg prvostepenog
postupka, u kojem uostalom nije ni mogao da se sjeti samog predmetnog
događaja, a pritom sve to objašnjava „da je poslije toliko vremena ispričao
ono čega je mogao da se sjeti, te da je to tako i bilo, a da se ne može
sjetiti šta je izjavio istražnom sudiji”. Kod činjenice da ovaj svjedok
poznaje optuženog V. od ranije, jer su zajedno radili u Ulcinju, a što je
naveo na saslušanju u istrazi, a imajući u vidu naprijed navedeno, očigledno
je da isti, svojim iskazom pred ovim vijećem, nastoji da pomogne optuženom u
postupku, s toga sud nije prihvatio, niti cijenio takav njegov iskaz, već je
prilikom donošenja odluke uzeo u obzir samo iskaz ovog svjedoka iz istrage,
pri kojem je isti ostao na ranijem glavnom pretresu. Cijeneći pojedinačno
iskaze ostalih saslušanih svjedoka sud nalazi da su ovi svjedoci iznijeli
objektivno sva svoja saznanja o predmetnom događaju onako kako su ih i
opažali. Ocjenu vjerodostojnosti tih iskaza, kao i iskaza oštećenog iz istrage
i svjedoka Š. iz istrage i sa ranijeg glavnog pretresa sud će dati u nastavku
presude, kroz njihovo dovođenje u vezu sa drugim ličnim i materijalnim
dokazima.  
Dakle, na osnovu izvedenih dokaza sud je nesumnjivo utvrdio da su optuženi V.
V. i Đ. M., dana 21.10.2007.godine, oko 23 časa, a nakon što nijesu uspjeli
naći mjesto u lokalu ″Bulevar″, došli u restoran ″Kristal″, u Ulici Bracana
Bracanovića, sa namjerom da popiju piće, ne znajući da se u restoranu nalazi
oštećeni M. S., u društvu Ć. I. i V. J.. Sjeli su za slobodan sto, a preko
puta stola za kojim su sjedjeli ova trojica. Optuženi V. se poznavao sa
oštećenim od ranije, obzirom da su prije 3-4 godine imali svađu, ali tom
prilikom nije došlo do fizičkog obračuna između njih, već se sve završilo
mirenjem. Od tada među njima nije postojao nikakav konflikt, već su se čak i
pozdravljali prilikom susreta, ali se te večeri nijesu javili jedan drugom.
Oštećeni M. se u jednom trenutku izdvojio od svog društva, prišao stolu
optuženih i pozvao optuženog V. da izađu napolje da razgovaraju, a ovo iz
razloga što ga je interesovalo zašto ga drug V., optuženi Đ., gleda
„provokativno i bezobrazno“. Pošto njih dvojica izlaze kroz dvorišna vrata
restorana, od svog stola ustaje optuženi Đ. i kreće za njima, a praktično
istovremeno se podiže i drug oštećenog, svjedok Ć. I., sustiže ovog optuženog
i držeći ga rukama spriječava da izađe iz restorana i priđe V. i M..  
Navedeno proizilazi iz odbrane optuženih, koje su u ovom dijelu potvrđene i
iskazom samog oštećenog, kao i svjedočkim iskazima Ć. I. i V. J., drugova
oštećenog, a u bitnom i iskazom iz istrage i sa ranijeg glavnog pretresa
svjedoka Š. E., konobara u pomenutom restoranu. Naime, svjedok Š. navodi da su
drugovi oštećenog ustali i pošla za optuženim Đ., kada je ovaj krenuo prema
dvorišnim vratima restorana, što potvrđuje i optuženi Đ., navodeći da je jedan
momak iz društva oštećenog ustao i krenuo za njim da ga zadrži, i to svjedok
Ć., što i proizilazi iz iskaza ovog svjedoka koji navodi da se zaustavlja na
nekih 3-4 metra od izlaznih vrata i staje ispred ovog momka (optuženog Đ.),
hvata ga i spriječava da izađe, i iskaza svjedoka V., koji navodi da Ć. hvata
ovog momka (optuženog Đ.) za jaknu i sprečava ga da izađe.  
Razgovor između optuženog V. i oštećenog M. tekao je mirno i korektno, i među
njima nije došlo do bilo kakvog fizičkog kontakta ili sukoba, što su sudu
potvrdili i njegovi neposredni učesnici-optuženi V. odbrani na ranijem glavnom
pretresu, kao i oštećeni, ali i pomenuti svjedoci Ć. i Š.. Tačno je da je
optuženi V. na glavnom pretresu pred ovim vijećem naveo da ga je oštećeni
tokom razgovora udario laktom u predjelu vilice iz „čista mira“, od kojeg
udarca je pao i bio u nekom polusvjesnom stanju, koju činjenicu nije pomenuo
kada je na ranijem glavnom pretresu iznosio odbranu. Uostalom, taj njegov
iskaz, dat nakon tri godine od predmetnog događaja, je pun kontradiktornosti u
odnosu na iskaz sa glavnog pretresa u ranijem postupku i u pogledu drugih
bitnih činjenica (ranije je naveo da je pištolj držao u torbici odakle ga je i
izvadio, da je vidio da je optuženi Đ. udaren i da pada, da je oštećeni u
momentu opaljenja bio sa njegove desne strane i da je pištolj sa mecima, u
jednoj kesi, dao Đ. koji ga je bacio u kontejner). S toga sud nije prihvatio
njegovu odbranu datu pred ovim vijećem, a ovo i zbog toga što je sam optuženi
datu odbranu opovrgao na istom pretresu, a nakon što je pozvan da objasni
navedene razlike, ističući da mu je pamćenje znatno slabije nakon predmetnog
događaja, da se svih pojedinosti istog najbolje i ne sjeća zbog proteka
vremena i da je tačno ono što je izjavio u ranijem postupku, koje objašnjenje
je sud i prihvatio, te istu nije ni cijenio prilikom ocjene izvedenih dokaza.  
Dalji slijed događaja je takav da se oštećeni M. vraća u restoran, prilazi
optuženom Đ. (kojeg je zadržao svjedok Ć.) i pesnicom ga udara u predjelu
lica, nanoseći mu laku tjelesnu povredu-krvni podliv u predjelu gornje
polovine lijeve ušne školjke, od kojeg udarca isti pada. Prethodno, a pošto je
od stola ustao svjedok Ć. i spriječio optuženog Đ. da izađe vani za V. i M.,
ustaje i nekoliko momaka i takođe kreću ka izlazu, prema optuženom V. i
oštećenom. Sve naprijed navedeno proizilazi iz odbrane optuženog V. sa ranijeg
glavnog pretresa, odbrane optuženog Đ., iskaza svjedoka Š. iz istrage i sa
ranijeg glavnog pretres, a u bitnom je potvrđeno i iskazom samog oštećenog i
svjedoka V. J. i P. M.. Naime, optuženi V. je u odbrani naveo da je tokom
razgovora sa oštećenim čuo viku, a kada se okrenuo ugledao je na vratima
restorana nekoliko momaka i optuženog Đ. da pada, a nakon što je udaren. Nije
vidio ko mu je zadao udarac. Optuženi Đ. navodi da je odgurnuo od sebe momka
koji ga je uhvatio za jaknu (svjedoka Ć.), ali u tom trenutku mu je prišao
oštećeni i udario ga pesnicom u predjelu lijevog uha. Prethodno je primijetio
da je iz unutrašnjosti lokala više ljudi ustalo u namjeri da im priđu. Svjedok
Š. je potvrdio da je oštećeni prišao optuženom Đ. i udario ga pesnicom u
predjelu glave, dok je svjedok V. J. naveo da je optuženom Đ., pored svjedoka
Ć., prišlo još par momaka, te da su se svi oni (pa i on sam) približili
dvorišnim vratima restorana, a što potvrđuje i oštećeni M. navodeći da je
vidio da su V., Ć. i ovaj drug V., kao i još nekih 5-6 momaka, krenuli da
izlaze i da su svi došli do blizu izlaza sa unutrašnje strane lokala, kao i da
se Ć. i ovaj drug V. guraju, Navedeno je u saglasnosti i sa nalazom i
mišljenjem sudskog vještaka medicinske struke, iz koga se utvrđuje vrsta i
težina povrede koju je zadobio optuženi Đ., te da je ista mogla nastati od
udarca stisnutom pesnicom. Na kraju, činjenicu da je više lica iz restorana
krenulo kroz dvorišni izlaz potvrđuje i svjedok P. M. koji je, sa mjesta na
kom je sjedio, primijetio da se u jednom trenutku u restoranu stvorila gužva,
a da su potom svi osim konobara izašli vani.  
Sa iznijetog, za sud je nesumnjivo utvrđeno da je oštećeni M. udario optuženog
Đ., s toga nije prihvatio njegove navode da u predmetnom događaju istog ni u
jednom trenutku nije udarao, smatrajući da je takav iskaz dat kako se kod suda
ne bi stvorio utisak da je upravo oštećeni inicijator konfliktnog događaja.
Bez uticaja je to da li je optuženi Đ. od udarca pao ili su ga drugi
pridržali, kod nesumljivo utvrđene činjenice da je kritične večeri zadobio
udarac u gornjem predjelu ušne školjke, u vidu krvnog podliva, da mu je taj
udarac, stisnutom pesnicom, zadao oštećeni, na način kako je to opisao
optuženi Đ., a potvrdili optuženi V. i svjedok Š., te vještak medicinske
struke koji je naveo da je ova povreda nastala djelovanjem tupine mehaničkog
oruđa, moguće i šakom stisnutom u pesnicu, i ista je prema izgledu i boji
mogla nastati u vrijeme predmetnog događaja.  
Dalje, sud je došao do nesumnjivog zaključka da je u nastavku predmetnih
dešavanja optuženi V. pucao iz revolvera na oštećenog M., ispalivši u njegovom
pravcu jedan metak koji ga je pogodio u desno rame, nanoseći mu tešku tjelesnu
povredu, strijelnu ranu-prostrelinu desne strane grudnog koša. Navedeno
proizilazi iz odbrane optuženog Đ. iz predkrivičnog postupka, koji je naveo da
pošto biva udaren od strane M., vidi da V. puca u pravcu oštećenog, a ne u
druga prisutna lica, i ranjava ga, kao i iskaza svjedoka Š. iz istrage i sa
ranijeg glavnog pretresa, koji je naveo da je optuženi V. pucao kada mu je
ruka u kojoj se nalazio revolver, bila ispružena u visini ramena, a u bitnom i
iskazom oštećenog iz istrage, koji se u jednom trenutku okrenuo i vidio da
optuženi u desnoj ruci drži pištolj usmjeren u njegovom pravcu, visočije od
njegove glave, a potom se ponovo okrenuo prema ulazu u restoran, kada je začuo
pucanj. Sve navedeno je potvrđeno i nalazom i mišljenjem sudskog vještaka
prof. dr Š. M., iz koga se utvrđuje vrsta, težina i lokalitet povrede kod
oštećenog, te da je ista posljedica dejstva projektila ispaljenog iz ručnog
vatrenog oružja, izvještajem o utvrđivanju prisustva barutnih čestica
br.3285(1)/07 sudskog vještaka hemijske struke dipl. ing. I. A., iz kojeg se
utvrđuje da je na džemperu optuženog V. dokazano prisustvo nitrata, koji
nastaju sagorijevanjem baruta kod opaljenja metka iz vatrenog oružja i
izvještajem o utvrđivanju daljine pucanja br.3286/07 istog vještaka, iz kojeg
je utvrđeno da su usta cijevi bila na rastojanju većem od 90 cm prilikom
opaljenja metka iz predmetnog pištolja, kao i izvještajem o balističkom
vještačenju br.3287/2 i trasološkom vještačenju br.3291/07 sudskog vještaka
balističke struke dipl. ing. B. B., iz kojih je utvrđeno da je sporni
projektil ispaljen iz predmetnog pištolja, a da su oštećenja na majici bez
rukava i majici dugih rukava oštećenog mogla nastati dejstvom sile ovalnog
tvrdog predmeta nalik na projektil, i na kraju zapisnikom o uviđaju,
fotoelaboratom i izvještajem o kriminalističko-tehničkom pregledu lica mjesta,
iz kojih se utvrđuje bliži i dalji izgled lica mjesta, bliži izgled tragova,
mjesto pronalaska ispaljenog projektila i bliži izgled istog.  
Sa navedenog sud nije prihvatio navode odbrane optuženog V. da je do opaljena
metka iz pištolja došlo slučajno, usljed otimanja o isti između optuženog i
jednog ili više momaka, pri čemu je on držao prst na okidaču, cijeneći da je
takva odbrana data u cilju izbjegavanja krivice i u suprotnosti sa provedenim
dokazima. U prilog ovakvom zaključku suda ide i činjenica da niko od
saslušanih svjedoka očevidaca predmetnog događaja nije vidio ili pomenuo da je
neko lice optuženog V. uhvatilo za ruku, niti da je na bilo koji način
ostvarilo kakav fizički kontakt sa istim. Sud nije prihvatio ni navode odbrane
optuženog Đ. M. iz istrage i sa ranijeg glavnog pretresa i glavnog pretresa
pred ovim vijećem, da isti, u momentu dok je padao, a pošto biva udaren od
oštećenog, čuje pucanj. Dakle, optuženi se u ovoj fazi postupka ne izjašnjava
eksplicitno o tome ko i na koji način puca, iako je o tome detaljno govorio
pred policijom, već samo da čuje pucanj u momentu dok je padao. Prethodno
navodi da su oštećeni i optuženi V. bili na dva metra od mjesta na kojem ga je
zaustavio svjedok Ć.. Polazeći od te činjenice, po mišljenju suda, optuženi je
jasno i dobro mogao da vidi šta se dešava vani, ispred restorana, budući da je
sva njegova pažnja i usmjerena na njegovog druga-optuženog V. i oštećenog, jer
se uostalom, a kako je i sam naveo, i podigao od stola sa jasnom namjerom da
im priđe, te je njegovu odbranu, u dijelu u kojem je u policiji detaljno
opisao sve okolnosti koje su vezane za opaljenje iz vatrenog oružja optuženog
V., i naveo da u momentu kad ga je M. udario V. puca iz pištolja u pravcu M. i
ranjava ga, u potpunosti prihvatio, a što je u bitnom potvrđeno i iskazom
svjedoka Š. iz istrage i sa ranijeg glavnog pretresa, koji je jasno vidio da
optuženi V. puca dok mu je ruka bila ispružena u visini ramena. S toga je sud
ocijenio da optuženi Đ. odbranom iz istrage i na glavnim pretresima pokušava
pomoći svom drugu optuženom V., obzirom da istog tereti svojom odbranom datom
u policiji.  
Imajući u vidu prednje utvrđeno činjenično stanje, koje proizilazi iz sadržine
provedenih dokaza, nesumnjivo je utvrđeno da je oštećeni M. S., bez ozbiljnog
povoda i pravog razloga, obzirom da je i sam naveo da se njegov raniji  sukob
sa optuženim V. završio korektno i bez nesporazuma, prišao stolu optuženih i
ovog optuženog pozvao da izađu i razgovaraju ispred restorana, čime je, po
mišljenju suda, dao nagovještaj mogućeg novog sukoba između njih dvojice.
Uostalom, to je osjetio i drug V., optuženi Đ., te je i on ustao od stola i
krenuo za njima, da bi istog da izađe spriječio svjedok Ć., drug oštećenog,
nakon čega se oštećeni M. vraća u restoran i pesnicom udara optuženog Đ. u
glavu, a sve to naočigled njegovog druga-optuženog V.. Istovremeno se na
vratima restorana pojavljuje veći broj momaka, koji su, kako je to nesporno
utvrđeno, ustali od svojih stolova i krenuli prema dvorišnom izlazu restorana
i mjestu na kojem se nalazio optuženi V.. Kako je njegov drug, optuženi Đ.,
već napadnut, koji napad je stvaran i usmjeren na tjelesni integritet istog,
jer je ovaj optuženi udaren pesnicom u glavu od strane oštećenog, dok je
protivpravnost napada takođe nesporna, obzirom da optuženi Đ., kao ni optuženi
V., nijesu dali oštećenom nikakvog povoda za napad, niti su bili dužni da
takav napad trpe, a da pritom veći broj momaka kreće iz unutrašnjosti
restorana prema njemu, optuženi V., u namjeri da od svog druga odbije stvaran
i istovremen, a od sebe moguć i neposredno predstojeći protivpravni napad,
posegao za oružjem-revolverom, iz kojeg je u pravcu oštećenog ispalio jedan
metak. Međutim, način odbijanja napada od strane optuženog V. nije srazmjeran
istovremenom (prema njegovom drugu), niti eventualno predstojećem
protivpravnom napadu (prema njemu), jer niko od lica koja je optuženi vidio da
izlaze iz restorana i kreću prema njemu, a koja bi ga mogla napasti, kao ni
oštećeni M., u rukama nije imao oružje ili opasno oruđe kojim bi mogli
ugroziti život i zdravlje njega i njegovog druga. Naime, najvažniji uslov koji
mora biti ispunjen na strani odbrane je njena nužnost, odnosno neophodnost,
što znači da je odbrana takva da se, obzirom na okolnosti konkretnog slučaja,
napad mogao efikasno odbiti uz najmanju moguću povredu napadačevog dobra. To
dalje znači da se u konkretnom slučaju, optuženi V., kao napadnuti, morao
ograničiti na defanzivnu odbranu koja bi u datim okolnostima podrazumijevala
da je isti trebao eventualne napadače i oštećenog najprije verbalno da
upozori. Činjenica je da je, a kako navodi u svojoj odbrani, optuženi vikao
kako bi svi čuli „odbijte, odbijte“, što je uostalom potvrdio i oštećeni koji
je čuo povike „makse, odbij, odbij“, a posredno i optuženi Đ., koji je prije
pucnja čuo viku optuženog V., ali je upozorenje trebalo da se sastoji u tome
da optuženi svim potencijalnim napadačima jasno stavi do znanja da ima pištolj
(za slučaj da ga neko od njih nije vidio u njegovim rukama), te da je spreman
da ga upotrijebi ako bi mu neko od njih prišao. Međutim, ni u tome se ne
iscrpljuje defanzivna odbrana optuženog, koji je potom, ako verbalno
upozorenje ne bi dalo rezultate, trebao pucanjem u vazduh ili u zemlju da
upozori na ozbiljnost takve svoje odbrane, a pravom na ofanzivnu odbranu
(pucanje u tijelo nekog od eventualnih napadača) se mogao koristiti tek u
slučaju ako se na navedeni ili drugi sličan način nije mogao odbraniti. S
toga, nema srazmjere u intezitetu istovremenog ili neposredno predstojećeg
napada i odbrane od napada optuženog V., obzirom da je optuženi, iako je napad
mogao odbiti na drugi način, odabrao da iz revolvera puca u pravcu oštećenog,
u čemu se i ogleda prekoračenje granica nužne odbrane. Na taj način optuženi
je i izvršio predmetno krivično djelo ubistvo u pokušaju iz čl.143 u vezi
čl.20 Krivičnog zakonika u prekoračenju nužne odbrane, u vezi čl.10 st.3 istog
zakonika.  
Odlučujući o psihičkom odnosu optuženog prema izvršenom krivičnom djelu, sud
je mišljenja da je isti postupao sa direktnim umišljajem, jer iz svega
navedenog jasno proizilazi da je isti bio svjestan da svojom radnjom ostvaruje
sva objektivna obilježja bića krivičnog djela ubistvo iz čl.143 KZ-a, te da je
i htio izvršenje istog, obzirom da je pucao iz revolvera u pravcu oštećenog,
ali u namjeri da od svog druga odbije istovremeni a od sebe mogući neposredno
predstojeći protivpravni napad. Međutim, djelo je ostalo u pokušaju, obzirom
da zabranjena posljedica koja se sastoji u lišenju života oštećenog nije
nastupila.  
Dalje je utvrđeno da je optuženi V., nakon što su pobjegli sa lica mjesta, a
kada su vozilom došli do stadiona „Budućnosti“, revolver ″Mauzer″, model K50
cal 380K, kojim je pokušao lišiti života oštećenog M., u kesi sa 20 metaka
cal.32mm, predao optuženom Đ., a ovaj je to stavio u još jednu plastičnu kesu
i bacio sve zajedno u kontejner KIC-a ″Budo Tomović″. Navedeno proizilazi iz
odbrane optuženog Đ. i optuženog V. sa ranijeg glavnog pretresa, a koje su
potvrđene pisanim dokazima-zapisnikom o uviđaju, izvještajem o
kriminalističko-tehničkom pregledu lica mjesta i fotoelaboratom, u kome je
prikazan izgled predmetnog kontejnera, revolvera i municije. Na taj način
optuženi Đ. je ostvario sve objektivne elemente bića krivičnog djela pomoć
učiniocu poslije izvršenog krivičnog djela iz čl.387 st.1 i 2 KZ-a. Međutim,
optuženi Đ. negira da je bio svjestan da postupajući na opisani način čini
krivično djelo, već je samo kao drug htio pomoći optuženom V.. Sud nije
prihvatio odbranu optuženog. Naime, isti je bio svjedok očevidac pokušaja
lišenja života oštećenog M. od strane njegovog druga, optuženog V., sa kojim
je i pobjegao sa lica mjesta, a što proizilazi i iz njegove odbrane u
policiji, u kom dijelu je sud odbranu prihvatio kao istinitu, gdje je optuženi
naveo da je vidio da optuženi V. puca u pravcu oštećenog M. i ranjava ga,
detaljno opisujući na koji način. Optuženi Đ. je svakako znao da je navedeno
djelo njegovog druga zakonom inkriminisano kao krivično djelo i da se radi o
teškom krivičnom djelu. Znao je i da je predmetni pištolj marke “Mauzer”,
model K50, kalibra 380K sredstvo izvršenja tog krivičnog djela. Polazeći od
toga, a imajući u vidu da je optuženi V. sam naveo da ga je bilo strah da će
mu otac saznati za pištolj i predmetni događaj, te da je iz tog razloga i dao
predmetni pištolj sa municijom Đ., a ovaj sve zajedno bacio u kontejner, za
sud nema sumnje da je optuženi Đ. postupajući na taj način imao namjeru da
prikrije sredstvo izvršenja krivičnog djela ubistvo u pokušaju, za koje je
propisana kazna zatvora preko pet godina, čiji je izvršilac optuženi V., kako
je to nesumnjivo utvrđeno u postupku, i na taj način istom pomogne da poslije
izvršenja krivičnog djela ne bude otkriven. Odbrana optuženog da je bio u
pravnoj zabludi, ne znajući da je njegovo djelo zakonom zabranjeno, ocijenjena
je kao data u cilju izbjegavanja krivice. Naprotiv, isti je bio svjestan da
prikriva sredstvo kojim je izvršeno krivično djelo i da na taj način pruža
pomoć optuženom V. kao njegovom učiniocu, pa je to i htio, te je postupao sa
direktnim umišljajem.  
Odlučujući o vrsti i visini krivične sankcije , koju će izreći optuženima, sud
je cijenio sve okolnosti u smislu čl.42 KZ-a, pa je od olakšavajućih okolnosti
na strani optuženih cijenio njihovu životnu dob u vrijeme izvršenja djela,
odnosno da su obojica djelo izvršili kao mlađa punoljetna lica, da je došlo do
izmirenja optuženog V. i oštećenog, zbog čega se ovaj nije pridružio krivičnom
gonjenju, da su se međuvremenu oženili i postali očevi maloljetnog djeteta,
koje su po zakonu dužni da izdržavaju, da se optuženi Đ. i zaposlio, te da je
ranije neosuđivan, kao i činjenicu da je optuženi V. krivično djelo izvršio u
prekoračenju granica nužne odbrane, u kom slučaju se, a kako to propisuje
čl.10 st.3 KZ-a, učinilac može blaže kazniti. U izvodu iz kaznene evidencije
na ime optuženog V. konstatovano je da je isti osuđivan, i to presudom
Osnovnog suda u Podgorici K.br.1682/08 od 16.02.2009.godine zbog krivičnog
djela teška tjelesna povreda iz čl.151 st.1 KZ-a na šest mjeseci zatvora
uslovno na dvije godine. Međitim i bez obzira na ovu, za optuženog V.
otežavajuću okolnost, sud smatra da ista nema takav uticaj, da se naprijed
navedene olakšavajuće okolnosti na strani optuženog V., ne bi cijenile kao
naročito olakšavajuće, posebno što je djelo izvršio u prekoračenju nužne
odbrane. I olakšavajuće okolnosti na strani optuženog Đ., imaju karakter
naročito olakšavajućih, dok otežavajućih nije bilo, a što kod oba optužena
daje osnov za primjenu odredaba o ublažavanju kazne. Tako je sud optuženom V.,
za krivično djelo ubistvo u pokušaju iz čl.143 u vezi čl.20 KZ-a, prethodno
utvrdio kaznu zatvora od 2.godine, koja kazna istovremeno predstavlja zakonski
minimum ublažene kazne, dok je raniju kaznu zatvora izrečenu presudom
Apelacionog suda Crne Gore Kž.br.531/09 od 01.04.2010.godine, kojom je u
pogledu odluke o kazni preinačena presuda ovog suda donijeta u ranijem
postupku i ovaj optuženi osuđen na kaznu zatvora u trajanju od tri mjeseca, za
krivično djelo nedozvoljeno držanje oružja i eksplozivnih materija iz čl.403
st.1 KZ-a, uzeo kao već utvrđenu, pa je istom, primjenom čl.48 i 50 st.1 KZ-a,
izrekao jedinstvenu kaznu zatvora kao u izreci presude, cijeneći da je tako
izrečena kazna u svemu srazmjerna težini izvršenih krivičnih djela. Optuženom
Đ. sud je izrekao kaznu zatvora u trajanju od 30 dana, prethodno je ublaživši
u skladu sa odredbama čl.45 i 46 KZ-a, nalazeći da je ista takođe srazmjerna
težini krivičnog djela izvršenog od strane ovog optuženog. Sud je mišljenja da
će se ovako izrečenim kaznama postići svrha kažnjavanja propisana u čl.32
KZ-a, odnosno da će se istim uticati na optužene, ali i na druge da ubuduće ne
čine krivična djela.  
Na osnovu čl.51 KZ-a optuženom V. V. će se u izrečenu kaznu uračunati vrijeme
provedeno u pritvoru, od 22.10.2007.godine 12.04.2008.godine, a optuženom Đ.
M. vrijeme lišenja slobode, od 22.10.2007.godine do 24.10.2007.godine.  
Optuženom V. je, a na osnovu čl.75 KZ-a, izrečena i mjera bezbjednosti
oduzimanje predmeta, kojom je od istog trajno oduzet revolver marke ″Mauzer″
model K50, cal 380K. Obzirom da pomenuti revolver u konkretom slučaju
predstavlja sredstvo izvršenja krivičnog djela ubistvo u pokušaju iz čl.143 u
vezi čl.20 i čl.10 st.3 KZ-a, te da je isti optuženi nabavio i držao protivno
zakonu, zbog čega je i pravosnažno osuđen presudom Apelacionog suda Crne Gore,
izricanje ove mjere je u potpunosti opravdano i na zakonu zasnovano.  
Kako su optuženi oglašeni krivim, presudom su obavezani i da, na osnovu čl.199
i čl.202 ZKP-a, na ime troškova krivičnog postupka solidarno uplate ovom sudu
iznos od 236,00 € (dvesta trideset šest eura), koji se odnosi na troškove
vještačenja vještacima medicinske, balističke, trasološke i hemijske struke, a
optuženi V. V. i iznos od 993,00 € (devesto devedest tri eura), koji se odnosi
na nagradu i naknadu troškova njegovog branioca po službenoj dužnosti pred
policijom u iznosu od 190,00 € i nagradu i naknadu troškova članova komisije
vještaka na ime obavljenog psihijatrijskog vještačenja u ukupnom iznosu od
803,00 €, dok su na ime sudskog paušala optuženi obavezani da uplate po 100,00
€ (sto eura), koji iznos je odmjeren shodno složenosti i trajanju postupka, te
njihovom imovnom stanju, sve u roku od 15 dana po pravosnažnosti presude.  
Sud je cijenio i ostale provedene dokaze, ali je našao da isti nijesu od
uticaja na donošenje drugačije odluke.  
Sa izloženog, odlučeno je kao u izreci.  
VIŠI SUD U PODGORICI
Dana, 25.02.2011.godine  
                                    PREDSJEDNIK VIJEĆA-SUDIJA

                                                                               Vesna Moštrokol, s.r.

PRAVNA POUKA:Protiv ove presude dozvoljena je žalba Apelacionom sudu Crne Gore
u roku od 15 dana od dana prijema pismenog otpravka iste, a preko ovog suda.  
Tačnost otpravka ovjerava
namještenik suda  
Anka Raković  