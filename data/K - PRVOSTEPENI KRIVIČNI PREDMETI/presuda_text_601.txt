K.br.10/214 
U IME NARODA
OSNOVNI SUD U PODGORICI ,u vijeću sastavljenom od sudije Đuković Gorana
kao predsjednika vijeća,sudija porotnika Popović Miljana i Ćuković Mirka kao
članova vijeća,uz učešće namještenika suda Paunović Nataše kao zapisničara,u
krivičnom predmetu protiv optuženog L. I, iz P. zbog krivičnog djela teška
krađa u pokušaju iz čl. 240.st.1 tač.1 u vezi čl. 20 Krivičnog
zakonika,odlučujući po optužnici ODT Podgorica Kt.br.651/09 od 18.02.2010.
godine koju je na glavnom pretresu zastupala zamjenik ODT-a Radović Ana,nakon
glavnog i javnog pretresa održanog dana 15.03.2011 godine u prisustvu
stranaka,nakon tajnog vijećanja i glasanja izrekao je a dana 16.03.2011.
godine javno objavio  
P R E S U D U 
Optuženi: L. I,od oca M. i majke D. rođene M,rođen... godine u P,sa
prebivalištem u P, P. Š. Z, bb,završio srednju mašinsku
školu,nezaposlen,neoženjen,lošeg imovnog stanja,osuđivan presudom Osnovnog
suda u Podgorici K.br.00/9284 zbog krivičnog djela krađa iz čl. 239.st.1
Krivičnog zakonika na kaznu zatvora u trajanju od 70(sedamdeset) dana  
Kriv je 
Zato što je:
U toku noći 20/21.04.2009. godine,u P.,u naselju P.Š. Z., obijanjem pokušao da
oduzme tuđu pokretnu stvar u namjeri da njenim prisvajanjem sebi pribavi
protivpravnu imovinsku korist u vrijednosti preko 150,00 eura,na način što je
šravcigerom odvalio prozor na kući ,vlasništvo oštećenog V. M ,pokušao da uđe
u unutrašnjost kuće u namjeri da oduzme sve vrijednije stvari koje pronađe
,ali je zbog aktiviranja alarma pobjegao sa lica mjesta
-čime je izvršio krivično djelo teška krađa u pokušaju iz čl. 240.st.1 tač.1 u vezi čl. 20 Krivičnog zakonika  
Pa ga sud primjenom citiranog Zakonskog propisa i čl.
3,4,5,13,14.st.3,15,32,36,42,45,46,51,71 Krivičnog zakonika,te čl. 199,202 212
i 364 Zakonika o krivičnom postupku  
     O s u đ u j e
Na kaznu zatvora u trajanju od 5(pet)mjeseci u koju se uračunava vrijeve
provedeno na zadržavanju pred Upravom policije od 22.04.2009 do 23.04.2009.
godine.
Oštećeni V. M. se radi ostvarenja imovinsko pravnog zahtjeva upućuje na
parnični postupak.
Dužan je optuženi da ovom sudu na ime troškova postupka uplati novčani iznos
od 510,00 eura kao i 30 ,00 eura na ime paušala u roku od 15 dana po
pravosnažnosti presude pod prijetnjom prinudnog izvršenja.  
Sud optuženom na osnovu čl. 71.st.1 Krivičnog zakonika izriče:  
        MJERU BEZBJEDNOSTI 
Obavezno liječenje narkomana koja će se izvršiti u Ustanovi za izvršenje kazne
zatvora ,može trajati duže od vremena izrečene kazne ,ali njeno ukupno
trajanje ne može biti duže od tri godine.
O b r a z l o ž e nj e 
Optužnicom Osnovnog državnog tužilaštva iz Podgorice Kt.br.651/09 od
18.02.2010. godine optuženom L. I, stavljeno je na teret izvršenje krivičnog
djela teška krađa u pokušaju iz čl. 240.st.1.tač.1 u vezi čl. 20 Krivičnog
zakonika.U konačnom zastupnik optužbe je ostao pri podignutoj optužnici i
predložio je sudu da optuženog oglasi krivim i osudi po zakonu.  
U svojoj odbrani koja je identična tokom postupka optuženi se branio da je
dana 20.04.2009. godine u svojoj kući u P. Š.- Z konzumirao litar alkoholnog
pića-rakije,jednu dozu heroina intervenozno kao i 10 tableta
„Dijazepama“.Negdje oko 01,30 h došao je do kuće komšije V. M ,preskočio
ogradu,uhvatio se rukama za metalnu šipku koja je dio konstrukcije za krevet
„loze“ ,istu odvalio i tom prilikom je pao na tlo.Znao je da komšije V. nijesu
kući ,pošao je do kućice za pse i nakon što se uvjerio da je pas zatvoren
došao je do ulaznih vrata kuće.Na simsu prozora pronašao je jedan šravciger
kojim je pokušao polimiti sijalicu ispred ulaznih vrata u čemu nije
uspio.Zatim je došao do prozora koji se nalazi lijevo od ulaznih vrata i
upotrebom šravcigera je odvalio prozor.Zatim je pokušao da uđe u unutrašnjost
kuće kada se aktivirao alarm i kada je pobjegao u pravcu svoje kuće. Na
zapisniku u prethodnom postupku je izjavio da priznaje izvršenje krivičnog
djela ,na način mjesto i vrijeme kako je to navedeno u zahtjevu za sprovođenje
istrage. Izrazio je kajanje zbog krivičnog djela koje je izvršio,pogotovo što
mu je oštećeni V. M. prvi komšija. Naveo je da krItičnom prilikom nije bio u
svjesnom stanju.  
U završnoj riječi optuženi je izjavio da nije svjesno izvršio krivično djelo.  
Sud je u dokaznom postupku proveo sledeće dokaze: pročitao je zapisnik o
uviđaju Uprave Policije PJ Podgorica od 23.04.2009. godine,na saglasan predlog
stranaka pročitao je iskaz svjedoka oštećenog V. M. sa zapisnika u prethodnom
postupku Ki.br.09/193 od 16.02.2010. godine,saslušao je vještaka medicinske
struke neuropsihijatra dr. G. Ž. i pročitao je izvod iz Kaznene evidencije za
optuženog izdat od Uprave policije PJ Pljevlja broj 03-245/10-2309-2 od
05.03.2010. godine.  
Ocjenom navoda optužbe i odbrane,provedenim dokazima,kako pojedinačno tako i u
međusobnoj povezanosti,sud je utvrdio da je optuženi izvršio krivično djelo
stavljeno mu na teret optužnim aktom tužioca,na način, mjesto i vrijeme kao u
izreci presude,pa je sud optuženog oglasio krivim i krivično- pravno
odgovornim iz sledećih razloga:  
Iz citiranog zapisnika o uviđaju MUP-a Centra bezbjednosti Podgorica
proizilazi da je uviđaj izvršen dana 22.04.2009. godine povodom provalne krađe
u pokušaju u kuću vlasništvo V. M koja je locirana u naselju P. Š. Z. Utvrđeno
da je kuća V.M. locirana u naselju P.Š.-Z. bb u blizini auto-servisa M..
Prozor dnevne sobe je odvaljen podesnim sredstvom i na istom se vide tragovi
odvaljivanja.Prozor je na visini od 120 cm od trotoara kuće sa istočne strane.
Na prozoru prostorija koja se koristi kao galerija vide se tragovi
odvaljivanja na nekoliko mjesta duž prozora koji NN počinilac nije uspio da
odvali. Ovaj prozor je na visini 150 cm a sa južne strane kuće. Unutar kuće
nije vršena premetačina. Kuća posjeduje video nadzor i alarm.  
Saslušan u svojstvu svjedok-oštećeni V. M. u prethodnom postupku je izjavio da
je vlasnik kuće u naselju P.Š. u naselju Z. Na kuću je ugradio video-
nadzor.Video-nadzorom je pokrio sve četiri strane kuće a alarm je povezo sa
mobilnim telefonom ,te čim se aktivira alarm u istom momentu zazvoni mobilni
telefon.Dana 20.04.2009. godine nalazio se u T. kada je zazvonio telefon a na
displeju istog je pisalo“Alarm-kuća“.Odmah je bilo jasno da je neko pokušao da
provali u kuću.  Krenuo je za Podgoricu i kada je došao do kuće vidio je da je
prozor od dnevne sobe odvaljen nekim predmetom za koji misli da je šravciger
ili poluga.  Prozor je na visini od nekih 120 cm od trotoara kuće i nalazi se
na istočnoj strani iste. Na prozorima prostorije koja se koristi kao galerija
vidjela su se oštećenja.U kući nije vršena premetačina niti je bilo šta
otuđeno. Pozvao je stručnjaka za video nadzor koji je izdvojio CD koji je
predao policiji. Pregledao je CD na kojem je vidio svog komšiju L. I. koji
provaljuje u kuću i čim je čuo alarm isti je izašao iz kuće,odnosno panično
napustio kuću.  
Pridružio se krivičnom gonjenju i postavio imovinsko pravni zahtjev.  
Saslušan na glavnom pretresu vještak medicinske struke neuropsihijatar dr. G.
Ž. je izjavio da se uvidom u medicinsku dokumentaciju za optuženog vidi da je
L. I. liječen bolnički u Klinici za psihijatriju br.istorije 1125 u KC
Podgorica od 10.06.2009  godine do 17.06.2009. godine i u završnoj dijagnozi
konstatovano je stanje opijatomanije u apstinenciji šifrirano brojem F 11 što
u prevodu znači-mentalni poremećaj i poremećaj ponašanja uzrokovan opijatima
kao i sumnja u Hepatitis C, udnosno upala jetre uzrokovana virusom tipa C ,te
je konstatovana dijagnoza stanje poslije pokušaja samoubistva. Tokom tog
liječenja klinički i bio-hemijski je dokazano prisustvo opijata u mokraći
,odnosno urinu.Takođe je pregledan od strane više specijalista u Urgentnom
centru zbog pokušaja samoubistva tipa vješanja ,te je poslije tih pregleda
primljen na psihijatrisku kliniku.  
Iz dokumentacije se takođe vidi da je liječen u psihijatrijskoj bolnici u
Kotoru od 18.06.2007 godine do 21.06.2007. godine kada je samovoljno napustio
odjeljenje pa je administrativno otpušten. Tada je konstatovana dijagnoza
šifra F 11 ,zatim je tretiran u istoj ustanovi bolnički od 06.02.2006 godine
do 13.03.2006. godine kada je konstatovana ista dijagnoza, odnosno mentalni
poremećaj ponašanja uzrokovan opijatima. Takođe u istoj ustanovi je tretiran
od 04.04.2008 do 16.04.2008. godine pod istom dijagnozom.  
Iz zdravstvenog kartona ZIKS-a Spuž se vidi da je pregledan u više navrata i
to prvi put 20.11.2010. godine i da je dijagnoza-situaciona nervoza. Zatim se
iz zdravstvenog kartona vidi da je pregledan u više navrata i to:
18.01.2011,24.01.2011,25.01.2011 i 30.11.2011. godine ,te da je od tih
pregleda sa aspekta psihijatrije relevantan pregled od 25.01.2011. godine kada
je od ljekara konstatovana dijagnoza F11 i u tom pravcu data terapija.  
Na osnovu medicinske dokumentacije se vidi da je okrivljeni više puta liječen
i to bolnički i povremeno ambulantno i da se nesumnjivo na osnovu medicinske
dokumentacije može reći da se radi o zavisniku od heroina ,odnosno bliže
šifriranom prema istoriji bolesti ,kao i mentalni poremećaj i poremećaj
ponašanja uzrokovan opijatima. Iz dokumentacije se takođe vidi da je navedena
dijagnoza postavljena bolnički u specijalnoj bolnici u Kotoru u smislu
zavisnosti od heroina još aprila 2008 kao i 2007 godine ,što sve govori da je
njegova bolest nastala prije učinjenog djela. Iz sudsko-medicinske prakse je
poznato da osobe koje su pravi zavisnici od heroina a koje su liječene dugi
niz godina u ambulanti i bolnički ,što u principu govori da praktično nikada
nije uspostavljena dobra apstinencija,odnosno period ne uzimanja psihoaktivnih
supstanci,u prilog tome može se reći da pored medicinskih odnosno fizičkih i
psihičkih smetnji ovakve osobe su sklone vršenju raznih delikata. Vještak se
sa sigurnošću ne može izjasniti u kakvom stanju svjesti je bio optuženi u
aprilu 2009 godine odnosno nema uvid u smislu dokumentacije da se baš tog dana
ili prethodnih dana pregledao ,ali vještak ne može da spori da osobe sa
ovakvim tipom zavisnosti nijesu sklone vršenju pravno nedozvoljenih radnji.
Napomenu je da iz sudskih spisa,odnosno odbrane optuženog stoji da je  isti
kritičnog dana popio deset tableta dijazepana od 5 mg,zatim da je uzeo jedan
gram heroina i da je konzumirao litar domaće rakije ,te bi bilo prirodno da
ukoliko sud prihvati tu činjenicu kao realnu okolnost ,da je on bio
izmjenjenog ponašanja uslijed uticaja intoksikacije heroinom,alkoholom i
tabletama ,a taj uticaj na centralni nervni sistem doveo bi do jasne izmjene
svijesti i u kvantitetu i u kvalitetu ,što bi se u pogledu uračunjivosti moglo
reći da je bio praktično neuračunjiv.Pojasnio je da je uračunjivost pravni
termin da se određuje za konkretno djelo i kontkretno vrijeme .Vještak se ne
može decidno i jasno izjasniti ako se radi o hroničnom zavisniku od heroina da
li je prije učinjenog djela bilo smanjene uračunjivosti ali s obzirom na
intezitet trajanja i opis bolesti u svakom slučaju postoji u izvjesnom smislu
riječi smanjena uračunjivost do izvjesnog stepena ali o kojem stepenu smanjene
uračunjivosti se radi,nije se mogao izjasniti.  
Iz citiranog izvoda iz KE za optuženog izdat od PJ Pljevalja proizilazi da je
isti ranije osuđivan kako je to navedeno u izreci presude.  
Optuženi se u toku postupka branio da je bio neuračunjiv u vrijeme izvršenja
krivičnog djela. Ne spori da je kritične noći preskočio ogradu kuće vlasništvo
oštećenog V. M,da je pored prozara pronašao šravciger te da je odvalio prozor
lijevo od ulaznih vrata kuće kada se uključio alarmni sistem i kada je
pobjegao.U prethodnom postupku je izjavio da priznaje izvršenje krivičnog
djela,koje mu je stavljeno na teret,na način mjesto i vrijeme kako je to
navedeno aktom tužioca.Naveo je da je prije nego što je učinio djelo kozumirao
dozu heroina,deset tableta dijzepama i jedan litar alkohola. Da je optuženi
izvršio krivično djelo ,na način mjesto i vrijeme kako je to predstvljeno
izrekom presude utvrđuje se osim iz navedene odbrane optuženog i materijalnim
dokazom- zapisnikom o uviđaju MUP-a CB Podgorica u čiju vjerodostojnost sud
nije imao razloga da sumnja i iz koga se utvrđuje da su ovlašćena službena
lica navedenog Centra bezbjednosti izvršila uviđaj  povodom provalne krađe u
pokušaju u kuću vlasništvo V. M. koja je locirana u naselju P.Š.Z.Uviđajem je
konstatovano da je prozor dnevne sobe odvaljen podesnim sredstvom ,te da se na
prostoriji koja se koristi kao galerija vide tragovi odvaljivanja te da u kući
nije izvršena premetačina. I iz iskaza svjedoka oštećenog V. M. utvrđuje se
učešće optuženog u radnji izvršenja ovog krivičnog djela. Naime, oštećeni
čijem iskazu sud poklanja vjeru je nedvosmisleno potvrdio da je krItične noći
pokušana provalna krađa u kuću koja je njegovo vlasništvo u naselju P.Š.Z.,te
da je preko daljinskog alarmnog uređaja priključenog za video nadzor
obavješten, odnosno da je saznao za navedenu činjenicu. Odmah je došao iz T. u
P. i kada je prišao kući vidio je odvaljen prozor od dnevene sobe,te je pozvao
stručnjaka za alarmni sistem koji je skinuo CD-e sa video nadzora koji je
predao policiji i te je i sam pregledao CD na kome je jasno vidio kako njegov
prvi komšija L. I. provaljuje u njegovu kuću, te je isti čim je čuo alarm
izašao iz kuće.  
Optuženi je svojim radnjma ostvario sva bitna obilježja bića krivičnog djela
teška krađa u pokušaju iz čl. 240.st.1 tač.1 u vezi čl. 20 Krivičnog zakonika.  
Pošto se optuženi branio da je u vrijeme izvršenja krivičnog  djela bio
neuračunjiv, to je sud angažovao vještaka medicinske struke  neuropsihijatra
dr. G. Ž koji je se na osnovu medicinske dokumentacije izjasnio, da ako bi sud
prihvatio odbranu optuženog kao realnu okolnost ,odnosno da je optuženi
kritičnog dana prije izvršenja djela popio 10 tableta dijazepama od 5 mg,uzeo
jedan gram heroina i konzumirao litar domaće rakije ,u tom slučaju optuženi je
bio izmjenjenog ponašanja usled uticaja intoksikacije heroinom,  alkoholom i
tabletama a taj uticaj na centralni nervni sistem doveo bi do jasne izmjene
svijesti i u kvalitetu i u kvantitetu a u pogledu uračunjivosti bi se moglo
reći da je bio praktično neuračunjiv. Sud prihvata odbranu optuženog te nalaz
i mišljenje vještaka medicinske struke cijeni kao jasan, stručan i objektivan.
Međutim u konkretnom slučaju po pitanju krivice optuženog sud je primjenio
odredbu čl. 14.st.3 Krivičnog zakonika kojom je propisano: „Krivica učinioca
djela koji se upotrebom alkohola,droga ili na drugi način doveo u stanje u
kojem nije mogao da shvati značaj svog djela i da upravlja svojim postupcima
utvrđuje se prema vremenu neposredno prije dovođenja u takvo stanje“.U
postupku je nesporno utvrđeno da je optuženi u vrijeme izvršenja djela bio
neuračunjiv,koja činjenica se utvrđuje kako iz navoda njegove odbrane, tako i
iz nalaza i mišljenja vještaka neuropsihijatra ,međutim takođe je u postupku
nesumnjivo utvrđeno da je okrivljeni konzumirajući dozu heroina,10 tableta
dijazepama i litar domaće rakije sam sebe doveo u stanje u kojem nije mogao da
shvati značaj svog djela i da upravlja svojim postupcima,te sud krivicu
optuženog utvrđuje prema vremenu neposredno prije dovođenja u takvo
stanje.Optuženi se konzumirajući navedenu drugu,tablete i alkohol stavio u
stanje neuračunjivosti planirajući da u tom stanju učini krivično djelo . U
konkretnom slučaju skrivio je sopstvenu neuračunjivost, te je u momentu prije
nego što se doveo u stanje neuračunjivosti, krivično djelo koje je izvršio
može mu se pripisati u krivicu,i prije nego što se doveo u stanje
neuračunjivosti bio je uračunjiv sa izvjesnim stepenom smanjene uračunjivosti
koja činjenica je utvrđena izjašnjenjem vještaka medicinske struke,koji se
nije mogao izjasniti o stepenu smanjene uračunjivosti ,te je za sud nesporno
da je optuženi bio uračunjiv prije nego što se upotrebom droge,alkohola i
tableta doveo u stanje neuračunjivosti. Optuženi se sa umišljajem doveo u
stanje neuračunjivosti ,izvršio je predmetno krivično djelo u odnosu na koje
je postojao direktni umišljaj,te su ispunjeni uslovi za primjenu instituta
aciones liberae in causa, odnosno da je optuženi sam sebe doveo u stanje
neuračunjivosti upotrebom deset tableta dijezepana,doze heroina i
konzumiranjem litra domaće rakije ,te da je u navedenom stanju učinio
predmetno krivično djelo u odnosu na koje je kod njega u momentu prije nego
što se doveo u to stanje ,postojao direktni umišljaj,odnosno da je bio
svjestan krivičnog djela i htio njegovo izvršenje u namjeri da sebi pribavi
protivprvnu imovinsku korist.  
Prilikom izbora vrste i visine krivične sankcije sud je cijenio sve okolnosti
iz čl. 42 Krivičnog zakonika koje utiču da kazna bude manja ili veća,pa je kao
otežavajuću okolnost cijenio raniju osuđivanost optuženog koji je osuđivan
presudom Osnovnog suda u Podgorici K.br.00/9284 od 21.07.2006. godine zbog
krivičnog djela krađa iz čl. 239.st.1 KZCG,koja činjenica je utvrđena
citiranim izvodom iz KE za optuženog izdatog od PJ P.,dok je kao olakšavajuće
okolnosti na strani optuženog sud cijenio relativnu mladost, odnosno činjenicu
da je u vrijeme izvršenja krivičnog djela imao navršenih dvadesetosam godina
života,loše imovno stanje,loše zdravstveno stanje koje je sud utvrdio u
postupku iz nalaza i mišljenja vještka medicinske struke neuropsihijatra koji
je pored analize dokumentacije relevantne sa aspekta psihijatrije predočio da
se optuženi liječio i od Hepatitisa C,te je sud optuženog osudio na kaznu
zatvora u trajanju od pet mjeseci,a prethodno je istu ublažio po mjeri osnovom
čl. 45.st.1 tač.1 Krivičnog zakonika, pri činjenici da je predmetno krivično
djelo ostalo u pokušaju ,te da je pokušaj krivičnog djela zakonski osnov za
ublažavanje kazne,poštujući granice ublažavanja kazne propisane odredbom čl.
46.st.1 tač.4 Krivičnog zakonika.Sud je uvjerenja da je izrečena kazna
neophodna i dovoljna,kako sa aspekta generalne,tako i sa stanovišta specijalne
prevencije, da će se istom u potpunosti ostvariti svrha kažnjavanja iz čl. 32
Krivičnog zakonika u okviru opšte svrhe propisivanja i izricanja krivičnih
sankcija iz čl. 4.st.2 Krivičnog zakonika.  
Sud je optuženom u izrečenu kaznu uračunao vrijeme provedeno na zadržavanju u
Upravi policije shodno dredbi čl. 51 Krivičnog zakonika.  
Sud je odluku o imovinsko pravnom zahtjevu temeljio na odredbi čl.212 Zakonika
o krivičnom postupku.  
Odluka o troškovima postupka zanovana je na odredbi čl. 202.st.1 Zakonika o
krivičnom postupku i isti se odnose 400,00 na ime nagrade braniocu po
službenoj dužnosti u pretkrivičnom postupku kao i 110,00 eura na ime nagrade
vještaku medicinske struke.  
Sud je optuženom primjenom odredbe čl. 71 Krivičnog zakonika izrekao mjeru
bezbjednosti Obavezno liječenje narkomana jer je krivično djelo učinio uslijed
zavisnosti od upotrebe opojnih droga, a po ocjeni suda kod optuženog postoji
ozbiljna opasnost da će uslijed zavisnosti i dalje da vrši krivična djela
.Postoji uzročna veza između učinjenog djela i zavisnosti optuženog od
droge,te postoji i ozbiljna opasnost da će uslijed ove zavisnosti i dalje
vršiti krivična djela,pri činjenici da je optuženi hronični narkoman kako to
proizilazi iz nalaza i mišljenja vještaka medicinske struke,odnosno da je
optuženi pravi zavisnik od heroina,a koji je liječen niz godina ambulantno i
bolnički i kod koga nije uspostavljena dobra apstinencija ,u prilog tome
vještak zaključuje da su ovakve osobe pored fizičkih i psihičkih smetnji
sklone vršenju raznih delikata koje se kose sa pravnim normama.Sud je odredio
će se mjera bezbjednosti izvršiti u ustanovi za izvršenje kazne zatvora ,da
može trajati duže od vremena izrečene kazne ,ali njeno ukupno trajanje ne može
biti duže od tri godine.Navedenu mjeru bezbjednosti sud je izrekao kako bi se
otklonili stanja i uslovi koji mogu biti od uticaja da učinilac u buduće vrši
krivična djela.  
Imajući u vidu navedeno,primjenom citiranih Zakonskih propisa,odlučeno je kao
u izreci presude.  
OSNOVNI SUD U PODGORICI
Dana 16.03.2011. godine
SUDIJA
Đuković Goran, s.r.