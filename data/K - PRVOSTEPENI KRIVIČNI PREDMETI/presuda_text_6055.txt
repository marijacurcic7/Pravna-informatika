                                                                                                              **K. br. 10/1026**



      **U IME NARODA**

         OSNOVNI SUD U PODGORICI, kao prvostepeni, krivični u vijeću
sastavljenom od sudije Željke Jovović, kao predsjednika vijeća i sudija
porotnika Ćuković Mirka  i Vasa Lopičića, kao članova vijeća uz učešće
Danijele Rajković kao zapisničara, u krivičnom predmetu protiv okrivljenog 
V. G., iz Tivta, zbog krivičnog djela falsifikovanje isprave iz čl. 412 st.
2 u vezi st. 1 Krivičnog zakonika, rješavajući po optužnici ODT-a u Podgorici
Kt. br. 1198/10 od 11.11.2010. godine, nakon završenog glavnog i javnog
pretresa, održanog dana 03.03.2011. godine u prisustvu zastupnika optužbe Z.
V. zamjenika ODT Podgorica, okrivljenog V. G. i njegovog branioca G. M.,
Advokata iz Kotora, donio je i istog dana javno objavio,  
P R E S U D U 
     **Optuženi   **

          V. G.,  JMB xxxxxxxxxxxxx, od oca D. i majke N., rođene K.,
rođenog 10. 11. 1982. godine u Splitu, Republika Hrvatska, sa prebivalištem u
Tivtu Radovići bb, po nacionalnosti Crnogorac, pismen, završio Srednju
automehaničarsku školu, nezaposlen, neoženjen, lošeg imovnog stanja,
neosuđivan  
Kriv je 
          Što je:
         Dana 15. 03. 2010. godine u Podgorici, lažnu javnu ispravu upotrijebio kao pravu, na način što je u postupku priznavanja inostrane školske isprave, Ministarstvu prosvjete i nauke Crne Gore kao dokaz o posjedovanju stručne spreme predao diplomu srednje tehničke i srednje stručne škole iz Trebinja broj 01-712/4-9/2009 od 19. 08. 2009. godine o položenom završnom ispitu za zanimanje mašinski tehničar, koju nije izdala navedena škola,
         - čime je izvršio krivično djelo falsifikovanje isprave iz čl. 412 st. 2 u vezi st. 1 Krivičnog zakonika.
          Pa mu Sud za navedeno krivično djelo primjenom  čl. 4 st. 2, čl. 42 st. 1, čl. 52 st. 2, čl. 53 i 54 Krivičnog zakonika i čl.199, 202 i 364 Zakonika o krivičnom postupku, izriče  
USLOVNU OSUDU
     Kojom mu predhodno utvrđuje kaznu zatvora u trajanju od 3 (tri) mjeseca i istovremeno određuje da se ista neće izvršiti, ako optuženi u roku od 2 (dvije) godine po pravosnažnosti presude ne izvrši novo krivično djelo.  
     Obavezuje se optuženi da ovom Sudu plati na ime troškova krivičnog postupka iznos od 30,00 €, u roku od 15 dana po pravosnažnosti presude, pod prijetnjom prinudnog izvršenja, na žiro-račun ovog suda br. 832-21-37.  
     Na osnovu čl. 75 Krivičnog zakonika prema optuženom se izriče:

MJERA BEZBJEDNOSTI 
     Oduzimaju se od optuženog diploma srednje tehničke i srednje stručne škole iz Trebinja broj 01-712/4-9/2009 od 19. 08. 2009. godine o položenom završnom ispitu za zanimanje mašinski tehničar, kao predmet upotrijebljen u izvršenju krivičnog djela.

O b r a z l o ž e nj e 
       Optužnicom Osnovnog državnog tužioca Kt. br. 1198/10 od 11.11.2010. godine, stavljeno je na teret optuženom V. G. izvršenje krivičnog djela falsifikovnje isprave iz čl. 412 st. 2 u vezi st. 1 Krivičnog zakonika. Zastupnik optužbe je u završnoj riječi precizirao optužnicu kao u izreci presude navodeći da je okrivljeni u cjelosti priznao izvršenje krivičnog djela, što je potvrđeno i dopisom nadležne Prosvetne ustanove, pa predlaže da ga sud oglasi krivim i osudi po zakonu, te da mu izrekne mjeru bezbjednosti oduzimanje predmeta.  
      Optuženi V. G. u svojoj odbrani, datoj u predkrivičnom postupku, koju je u cjelosti ponovio i na glavnom pretresu, priznaje da je učinio krivično djelo stavljeno mu na teret i  priznaje svoju krivicu. Navodi da je prva tri razreda srednje škole zakonski upisao i završio u Tivtu u srednjoj školi ’’Mladost’’. Nakon toga je imao namjeru da se zaposli, a da preostali četvrti razred srednje škole upiše i vanredno završi u Trebinju. Stupio je u kontakt sa Pavlom Sredanovićem, koji je stalno nastanjen u Trebinju,  u januaru 2010. godine  i Pavle ga je upoznao sa izvjesnom S., koji je takođe iz Trebinja i kome je dao novčani iznos od 350,00 €. Navedeni novčani iznos dao je u namjeri upisa i završavanja četvrtog razreda srednje škole vanredno u Trebinju. Nakon sedam dana S. ga je kontaktirao i tom prilikom mu je dao navedena svjedočanstva o sva četiri razreda srednje škole i diplomu o položenom završnom ispitu. Osjeća se krivim, jer se polakomio i ne pitajući se otkud navedena svedočanstva i diplome, iste je uzeo. Okrivljeni se u završnoj riječi pridružio završnoj riječi svog branioca i izrazio kajanje zbog svog postupka.  
   Branilac optuženog V. G., advokat G. M. u završnoj riječi navodi da s obzirom da je optuženi priznao izvršenje krivičnog djela koje mu je stavljeno na teret, imajući u vidu činjenicu da ranije nije krivično kažnjavan kao i činjenicu da ima status raseljenog lica, smatra da bi navedena mjera bezbjednosti bila srazmjerna kazni i pravična sa ciljem resocijalizacije optuženog kako više ne bi činio ova ili neka slična krivična djela. Ističe, da je optuženi priznao izvršenje krivičnog djela i u predkrivičnom postupku i da se kaje zbog navedenog djela.  
   U dokaznom postupku sud je pročitao izvještaj Uprave policije PJ Tivat iz kaznene evidencije na ime optuženog V. G. broj 03-245/10-5020 od 26.11.2010. godine.  
    Imajući u vidu potpuno i jasno priznanje optuženog, koje u toku postupka nije dovedeno u sumnju, i cijeneći isto kao dokaz, to sud primjenom čl. 335 Zakonika o krivičnom postupku nije izvodio druge dokaze predložene optužnicom, osim izvoda iz kaznene evidencije, od koga zavisi vrsta i mjera krivične sankcije, te je u postupku na nesumljiv način utvrđeno da je da je optuženi dana 15. 03. 2010. godine u Podgorici, lažnu javnu ispravu upotrijebio kao pravu, na način što je u postupku priznavanja inostrane školske isprave, Ministarstvu prosvjete i nauke Crne Gore kao dokaz o posjedovanju stručne spreme predao diplomu srednje tehničke i srednje stručne škole iz Trebinja broj 01-712/4-9/2009 od 19. 08. 2009. godine o položenom završenom ispitu za zanimanje mašinski tehničar, koju nije izdala navedena škola, čime je sa direktim umišljajem ostvario sva bitna obilježja krivičnog djela falsifikovanje isprave iz čl. 412 st. 2 u vezi st. 1 Krivičnog zakonika.

Naime, za sud nije sporno da navedeni dokument predstavlja javnu ispravu, jer
se diploma o završenom školovanju izdaje u propisanoj formi, od strane škole
kao organizacije iz oblasti prosvjete i obrazovanja u poslovima koje vrši na
osnovu javnih ovlašćenja a optuženi je kao punoljetna osoba znao da se javne
isprave pribavljaju lično na osnovu zakonom predviđene procedure i za to
ispunjenih uslova.
            Budući da je optuženi bio svjestan da se radi o lažnim ispravama, pa ih je i pored tog saznanja upotrijebio kao prave osnovano slijedi da je postupao sa direktnim umišljajem tj. da je bio svjestan lažne sadržine svjedočanstava i diplome o položenom završnom ispitu kao i njihovog značaja, da se radi o javnim ispravama, pa su se u njegovim radnjama, pored objektivnih stekli i subjektivni elementi bića krivičnog djela stavljenog mu na teret.
            Iz izvoda iz kaznene evidencije na ime optuženog V. G. broj 03-245/10-5020 od 26.11.2010. godine.  na nesumljiv način je utvrđeno da  nije registrovan u kazneno – operativnim evidencijama kod Ispostave Tivat.
            Prilikom odmjeravanja kazne sud je na strani optuženog, u smislu čl. 42 st. 1 Krivičnog zakonika, kao olakšavajuće okolnosti cijenio njegovo korektno držanje pred sudom, te s tim u vezi prihvatanje odgovornost, i izraženo kroz jasno i potpuno priznanje, uz ispoljeno kajanje, njegovo ranije dobro ponašanje i stim u vezi raniju neosuđivanost, što je sud utvrdio iz izvoda iz kaznene evidencije na ime optuženog, dok otežavajućih okolnosti sud nije našao, pa je cijeneći prednje okolnosti na strani optuženog,  primjenom čl. 53 i 54 Krivičnog zakonika izrekao uslovnu osudu kao u izreci presude nalazeći da će se i upozorenjem uz prijetnju izvršenja utvrđene kazne zatvora uz postavljeni uslov sa rokom provjere od dvije godine, na optuženog u dovoljnoj mjeri uticati da ne vrši krivična djela, čime će se sa uspjehom ostvariti svrha uslovne osude iz čl. 52 st. 2 Krivičnog zakonika u okviru opšte svrhe propisivanja i izricanja krivičnih sankcija iz čl. 4 st. 2 Krivičnog zakonika.
Na osnovu čl. 75 Krivičnog zakonika optuženom je izrečena mjera bezbjednosti
oduzimanje diplome srednje tehničke i srednje stručne škole iz Trebinja broj
01-712/4-9/2009 od 19. 08. 2009. godine o položenom završnom ispitu za
zanimanje mašinski tehničar, kao predmet upotrijebljen u izvršenju krivičnog
djela.
           Pošto je optuženi oglašen krivim, sud ga je obavezao da na ime troškova krivičnog postupka plati iznos od 30,00 €, na ime paušala kao dijela troškova krivičnog postupka, a koji iznos troškova krivičnog postupka je srazmjeran trajanju i složenosti krivičnog postupka i imovinskim prilikama optuženog, a ovo shodno čl. 202. u vezi čl. 199. Zakonika o krivičnom postupku.
          Sa svega izloženog, a shodno čl. 364 Zakonika o krivičnom postupku, odlučeno je kao u izreci presude.  
OSNOVNI SUD U PODGORICI,
dana 03. 03. 2011. godine 
PREDSJEDNIK VIJEĆA-SUDIJA
Željka Jovović 