K.br. 94/11
U IME CRNE GORE
OSNOVNI SUD U DANILOVGRADU kao krivični, po sudiji Vladimiru Novoviću, kao
pojedincu, uz učešće Ane Ivanović kao zapisničara, u krivičnom predmetu protiv
okrivljenog Z.S.a iz D., zbog krivičnog djela sprječavanje javnog skupa iz
čl.181 st.1 KZ, odlučujući po optužnom predlogu Osnovnog državnog tužilaštva
iz Podgorice Kt.br.737/11 od 25.07.2011.godine, koji je na glavnom pretresu
zastupao Grujo Radonjić, zamjenik ODT-a iz Podgorice, nakon održanog glavnog i
javnog pretresa dana 31.01.2012.godine u prisustvu zastupnika optužbe,
okrivljenog i punomoćnika oštećene H.v.z. J.s. adv.D.R., donio je dana
31.01.2012.godine i istog dana javno objavio  
PRESUDU
Okrivljeni Z.S., od oca B. i majke K., rodjene D.2, rodjen ...godine u B.P.,
sa mjestom prebivališta u D. - ul. Nj. br..., državljanin Crne Gore,
pravoslavni sveštenik, oženjen - otac petoro maloljetne djece, pismen, završio
Bogoslovski fakultet, srednjeg imovnog stanja, neosudjivan.  
Na osnovu čl.373 tač.2 ZKP-a,  
OSLOBAĐA SE OD OPTUŽBE
Da je:  
Dana 17.aprila 2011.godine, oko 19,00 časova, u prostorijama Z.m. u D.
prijetnjom spriječio javni skup koji je organizovan od strane H.v.z. - J.s., u
skladu sa zakonom, na način što je, sa grupom za sada neidentifikovanih lica,
došao na označeni skup i nakon što je predsjedavajući skupa Z.L. pozdravio
prisutne, istog prekinuo i skupu uputio riječi prijetnje "Vi ste zlo sjeme i
sekta koja neće klijati na ovim prostorima, živi nećete održati ovaj skup u D.
i najbolje je da odmah napustite skup, jer vam u tom duhu ne garantujemo
život", da bi potom, zajedno sa licima koje je predvodio, počeo glasno da
pjeva crkvene pjesme, nakon čega su članovi zajednice i njihove pristalice
napustili prostorije muzeja, čime je spriječio održavanje skupa,  
- čime bi počinio krivično djelo sprječavanje javnog skupa iz čl.181 st.1 KZ.  
Na osnovu čl.230 st.1 ZKP-a, troškovi krivičnog postupka padaju na teret
budžetskih sredstava suda.  
O b r a z l o ž e nj e
Optužnim predlogom Osnovnog državnog tužilaštva Podgorica Kt.br.737/11 od
25.07.2011.godine, okrivljenom Z.S.u stavljeno je na teret da je izvršio
krivično djelo sprječavanje javnog skupa iz čl.181 st.1 KZ, a na način
odredjen kao u izreci presude. Zastupnik optužbe je u završnoj riječi
predložio da sud okrivljenog oglasi krivim i kazni u okviru zakonom propisane
kazne.  
Punomoćnik oštećene H.v.z. J.s. adv.D.R. u završnoj riječi je naveo da se
pridružuje krivičnom gonjenju protiv okrivljenog, a da ne postavlja imovinsko-
pravni zahtjev.  
Okrivljeni Z.S. u odbrani datoj u istražnom postupku i na glavnom pretresu u
bitnom je naveo da je sveštenik pravoslavne crkve Mitropolije crnogorsko-
primorske, da je paroh u D., te da je dana 17.04.2011.godine od velikog broja
gradjana obaviješten da H.v.z. J.s. dijeli pozivnice, koju je i lično dobio, i
da ima namjeru da u Z.m. u D. održi vjerski obred u znak sjećanja na Hristovu
smrt. Tvrdi da ga je kritičnog dana kontaktiralo oko 20-tak gradjana, koji su
željeli da iskažu jednu vrstu javnog protesta i da ukažu na štetno djelovanje
H.v.z. J.s.. Zajedno sa ovim gradjanima je otišao do Z.m. u D.. Ispred ulaza
su se pozdravili sa tri-četiri pripadnika H.v.z. J.s.. Kada je ušao u salu
zajedno sa grupom gradjana je sjeo na mjesto predvidjeno za publiku. Izuzev
grupe gradjana sa kojom je došao, u sali je bilo još pet lica i to jedan
stariji čovjek, dvije žene i dva maloljetnika, a u organizaciji vjerskog
obreda bilo je još pet-šest osoba. Ispred mjesta za publiku u sali su bila dva
stola i četiri-pet stolica, a na stolovima su stajali rekviziti za vršenje
vjerskog obreda. Radilo se o dvije staklene čaše ispunjene crvenom tečnošću i
tanjiru sa malim hljebovima. Uvodnu riječ za vjerski obred dao je L.Z. i tom
prilikom je pozdravio sve prisutne i kazao je da se memorijal održava u znak
Hristovog stradanja. Po završetku uvodne riječi L.Z. je pozvao  sve prisutne
da ustanu i da otpjevaju neke duhovne pjesme. Tada je zatražio riječ i obratio
se svima u ime gradjana sa kojima je došao. Sa njim su bili P.K., T.Š., F.R.,
N.R., E.B., I.B., I.S., S.B., S.Š., A.P., Z.V., D.S., P.K.2, R.K., V.Ž., S.T.,
B.J., I.J., M.J., L.M. i A.L.. U kratkom izlaganju iznio je ono što iz učenja
H.v.z. J.s. vrijedja najdublja osjećanja pravoslavnih vjernika. Poručio je
organizatorima da su kao ljudi uvijek dobrodošli u D. ali da nijesu dobrodošli
sa učenjem koje vrijedja sve hrišćane. Nakon što je završio svoje izlaganje
zajedno sa ljudima sa kojima je došao je prihvatio poziv L.Z.a i počeli su da
pjevaju molitvene pjesme posvećene svetinjama koje poštuju, a koje su izložene
vrijedjanju od strane H.v.z. J.s.. Otpjevali su tropare o Presvetoj Trojici i
Hristu, Bogorodici, Časnom krstu, Svetom Vasiliju Ostroškom čudotvorcu i
Svetom Petru Cetinjskom. Prije nego što su otpjevali pjesme, organizatori su
pokupili materijal i rekvizite i napustili su salu. Istakao je da kritičnom
prilikom on i bilo ko drugi nije upotrijebio silu, prijetnju ili ružnu riječ.
Poslije otpjevanih pjesama izašli su iz sale i prolazeći preko Trga G.ž.
primijetio je da pripadnici H.v.z. J.s. sjede u bašti jednog kafića. Naveo je
i da su mu monahinje iz manastira Ž. kazale da su  pripadnici H.v.z. J.s.
prije 7-8 godina u jednom pamfletu izlagali ruglu Svetog Vasilija Ostroškog
osporavajući mu svetost i hrišćansko poštovanje svetitelja. U završnoj riječi
je predložio da ga sud oslobodi od optužbe.  
Sud je u dokaznom postupku na glavnom pretresu saslušao svjedoke L.Z.a, R.V.,
K.M. i B.P., pročitao prijavu skupa H.v.z. J.s. i izvod iz kaznene evidencije
Uprave policije PJ Bijelo Polje br.121 od 17.11.2011.godine izdat na ime
okrivljenog.  
Svjedok L.Z. u iskazu datom u istražnom postupku u bitnom je naveo da je dana
17.04.2011.godine H.v.z. J.s. imala namjeru da u Z.m. u D. održi skup povodom
obilježavanja života i smrti Isusa Hrista. Deset do petnaest dana prije
održavanja skup je prijavljen Ispostavi D., a od Z.m. u D. je sala uzeta u
zakup. Nekih petnaest dana prije održavanja skupa dijeljene su pozivnice
obilaskom domaćinstava i pojedinaca na teritoriji opštine D.. U tom dijeljenju
pozivnica nije bilo neprijatnosti. Dana 17.04.2011.godine, pola sata prije
početka skupa, zajedno sa nekolicinom pripadnika svoje vjerske zajednice došao
je da pripremi salu. Pred sam početak skupa sa pripadnicima svoje vjerske
zajednice je stajao na ulaznim vratima, kako bi dočekali goste skupa. U jednom
momentu došlo je oko 20 pripadnika Srpske pravoslavne crkve, od kojih je 15
bilo u svešteničkim odorama, dok su ostali bili u civilnoj odjeći. Sjeća se da
su ova lica izbjegla rukovanje sa njima na ulazu i u sali su zauzela prva dva
reda. U 19,00 časova obzirom da je bio predsjedavajući skupa, htio je da
otvori skup i najavi program. U tome je bio prekinut od strane Z.S.a. Tvrdi da
mu se Z.S. obratio riječima da se skup neće održati, da se skup prekine, da
njihova vjerska zajednica nije dobrodošla na teritoriji opštine D., da govori
u ime naroda D., da im se ništa neće desiti ako odmah prekinu skup, a u
protivnom ako se skup održi da im ne garantuje bezbjednost. Prekinuo je Z.S.a
u namjeri da sa njim uspostavi normalnu komunikaciju, ali mu je tom prilikom
jedan od civila iz Z. okruženja zaprijetio da ne govori. Poslije govora Z.S.a,
koji je bio pun mržnje prema H.v.z. J.s., na znak Z.S.a lica koja su došla sa
njim i on su započeli pjevanje crkvenih pjesama. U momentu kada su im lica
koja su došla sa Z.S.om napravila prolaz da izadju iz sale, isti su pokušali
da pobacaju njihov propagandni materijal i opremu. Uzeo je materijal i zajedno
sa pripadnicima svoje vjerske zajednice je napustio prostorije Z.m., dok su
pripadnici Srpske pravoslavne crkve ostali u sali. Zatim je sa pripadnicima
svoje vjerske zajednice otišao u P., gdje su održali skup, budući da se skup
morao održati toga dana. Istakao je da je u sali Z.m. bilo 17 lica koja su
došla da podrže skup, a da je medju tim licima bilo i par maloljetnika.  
Svjedok L.Z. u iskazu datom na glavnom pretresu u bitnom je naveo da je sluga
pomoćnik u H.v.z. J.s.. Starješinstvo H.v.z. J.s. je odredilo da se dana
17.04.2011.godine u D. održi vjerski skup pod nazivom "Obilježavanje
memorijala Hristove smrti". Tvrdi da je vjerski skup uredno prijavljen Upravi
policije Ispostava Danilovgrad. Trebao je da se održi u D.k. u D. Na ovom
skupu on je trebao da pozdravi prisutne, dok je T.D. trebao da govori o temi
skupa, tj. obradjivanju tema iz biblije koje se odnose na Isusa Hrista.
Gradjane su o vjerskom skupu obavještavali putem brošura i letaka. Oko 19,00
časova u sali koja je bila pripremljena za održavanje vjerskog skupa bilo je
prisutno oko 14 osoba, od čega je bilo 2-3 djece i dva službenika D.k. U
jednom momentu je primijetio da je u salu ušlo oko 10 lica u mantijama i 10
lica u civilnoj odjeći. Medju tim licima bio je i okrivljeni Z.S.. Nakon što
je poželio dobrodošlicu svima i završio pozdravni govor, pozvao je sve
prisutne da ustanu i otpjevaju jednu pjesmu H.v.z. J.s.. Tada je ustao Z.S. i
kazao je: " Ovaj se skup neće održati. Vi ste zlo sjeme koje neće klijati u
B.". Izmedju ostalog Z.S. je još kazao pripadnicima H.v.z. J.s. da ukoliko
žele da izadju živi da će ih ovog puta pustiti, a da ako dodju drugi put da im
ne garantuje živote. Pokušao je da uspostavi komunikaciju sa Z.S.om ali mu je
jedno lice iz okruženja Z.S.a reklo da ćuti. Z.S. je govorio i da treba da se
brani krst, da treba da se brani crkva, da treba da se brani srpstvo, a
pominjao je i neke istorijske ličnosti koje su vezane za prostor B. Nakon
završenog govora Z.S. je započeo crkvenu pjesmu, a njemu su se u pjevanju
pridružila lica sa kojima je došao. Obzirom da su pjevali sve glasnije zajedno
sa ostalim pripadnicima H.v.z. J.s. je napustio salu. Odmah su pošli u P. i
tamo su održali ovaj vjerski skup koji se po regulama H.v.z. J.s. mora održati
dana 17.04.2011.godine. Sljedećeg dana je zajedno sa T.D. dogadjaj prijavio u
policiju. Upoznat na različitosti u odnosu na iskaz dat u istražnom postupku
naveo je da najvjerovatnije zbog gubitka koncentracije kod istražnog sudije
nije kazao da je Z.S. izmedju ostalog rekao " Vi ste zlo sjeme koje neće
klijati u B.". Pojasnio je da su velike razlike u učenju izmedju H.v.z. J.s. i
Srpske pravoslavne crkve, da je pjevanje pjesama od strane Z.S.a i njegove
grupe doživio kao neprijateljski gest. Istakao je da je jedan dio vjerskog
skupa trebao da bude molitva, da je kroz prisutne trebalo da se pronosi vino i
hljeb, što predstavlja vjerski obred, da mu je poznato da se vjerski obredi i
vjerski poslovi vrše u prostorijama vjerske zajednice, da se oni kao vjerska
zajednica nijesu obraćali nadležnom opštinskom organu uprave za pribavljanje
bilo kakvog odobrenja za ovaj skup, te da je govor T.D., sa kojim je bio
upoznat, imao karakteristike vjerske pouke.  
Svjedok R.V. u iskazu datom u istražnom postupku u bitnom je naveo da je član
H.v.z. J.s., te da je ova vjerska zajednica imala namjeru da dana
17.04.2011.godine u 19,00 časova u prostorijama Z.m. u D. organizuje skup kao
godišnji pomen stradanja Isusa Hrista. Skup je prijavljen Upravi policije
Ispostava Danilovgrad, kao i svaki skup koji se javno organizuje, a zakupnina
je plaćena Z.m.. Sat vremena prije početka skupa došao je sa članovima H.v.z.
J.s. kako bi pripremili salu. Pola sata prije početka skupa izašao je iz sale
i vratio se nakon 15 minuta. Članovi vjerske zajednice kojoj pripada su ga
obavijestili da je u salu ušlo 20 pripadnika Srpske pravoslavne crkve. Kada je
ušao u salu primijetio je da su ova lica zauzela prva dva reda. Skup je počeo
u 19,00 časova i otvorio ga je Z.L.. Pozdravio je sve prisutne i imao je
namjeru da najavi program skupa. Uvodna riječ je bila prekinuta od strane
Z.S.a. Tom prilikom Z.S. je kazao da se skup neće održati jer on i njegovo
sveštenstvo to neće dozvoliti. Čuo je da je Z.S. govorio i da je Srpska
pravoslavna crkva prisutna na teritoriji opštine D. već 200 godina, te da ne
može neka druga vjerska zajednica biti tu prisutna. U desetominutnom govoru
Z.S. je bio podržan od strane lica koja su sa njim došla. Nije bilo fizičkog
kontakta izmedju Z.S.a i lica koja su sa njim došla i ostalih. U jednom
momentu Z.S. je zajedno sa svojim pristalicama počeo sa pjevanjem crkvenih
pjesama. Z.L. je pokušao da razgovara sa ovim licima, ali pošto nije uspio
skup je raspušten. Skup je iste večeri održan u P. jer je skup u znak
Hristovog stradanja morao da se održi dana 17.04.2011.godine. Pojasnio je da
je u momentu kada je S.Z. ustao i prekinuo najavu programa Z.L., S.Z. kazao da
skup neće biti održan, te da ne garantuje živote prisutnima ako se skup održi.  
Svjedok R.V. u iskazu datom na glavnom pretresu u bitnom je naveo  da je sluga
pomoćnik u H.v.z. J.s., te da je zajedno sa T.D. učestvovao u prijavi skupa
Upravi policije Ispostava Danilovgrad. Svake godine H.v.z. J.s. obilježava dan
sjećanja na smrt Isusa Hrista. Tako je i dana 17.04.2011.godine trebalo da se
obilježi taj dan u Z.m. u D. Tog dana on je oko 18,00 časova došao u Z.m. u
D., kako bi postavio neke stvari koje su bile neophodne za obilježavanje.
Postavio je stoljnjake, cvijeće, dvije čaše sa vinom i dva tanjira sa
beskvasnim hljebom. Izašao je iz prostorije i poslije 15 minuta se vratio. Tom
prilikom ljudi iz H.v.z. J.s., koji su tu bili prisutni, obavijestili su ga da
je došlo oko 20-tak vjernika Srpske pravoslavne crkve, od kojih su neki od
njih bili obučeni u svešteničke odore. Takodje su mu kazali da se prilikom
ulaska oni sa njima nijesu rukovali. Kada je ušao u salu, Z.L. je pozdravio
sve prisutne i nakon što je završio pozdravni govor, pozvao je sve prisutne da
otpjevaju duhovnu pjesmu. U tom momentu Z.S. je ustao i zatim je kazao: "Ovaj
skup neće biti održan" i u desetominutnom govoru kazao je još:"Neće se
dopustiti da to zlo sjeme klija na ovim prostorima" i "Ako budete insistirali
da se održi skup da nećete žive glave izvući". Pojasnio je da je izmedju
ostalog Z.S. govorio i o tome da je prije 200 godina Srpska pravoslavna crkva
krvlju i mačem osvajala ovaj prostor. Poslije 2 minuta nakon što je Z.S. uzeo
riječ, Z.L. je pokušao da mu se obrati, ali mu je jedan momak iz okruženja
Z.S.a kazao da ne prekida Z.S.a dok govori. Nakon što je Z.S. završio govor,
ti ljudi koji su došli sa njim su počeli stojeći glasno da pjevaju duhovne
pjesme. On i ostali pripadnici H.v.z. J.s. su ubrzo napustili salu i odmah su
otišli u P.. U prostorijama u P. su obilježili Stradanje Isusa Hrista. Nakon
što je upoznat na različitosti u odnosu na iskaz dat u istražnom postupku
kazao je da je tačan iskaz sa glavnog pretresa, a da je u istrazi prvi put bio
pred sudom, pa se zbunio i nije znao šta sve treba da kaže. Istakao je da je
skup bio isključivo vjerski da su vino i hljeb trebali da se pronesu medju
prisutne, što je vjerski čin, te da je u Z.m. u D., bilo prisutno oko 15-tak
vjernika H.v.z. J.s.. Tvrdi da u opštinama u kojima H.v.z. J.s. nema svoje
službene prostorije, propovijedi vrše na način što iznajme prostor u zakup, a
zatim dogadjaj prijave policiji. Nije mu poznato da su skup od
17.04.2011.godine prijavljivali nadležnom opštinskom organu uprave.  
Svjedok K.M., sluga pomoćnik u H.v.z. J.s., u iskazu datom na glavnom pretresu
u bitnom je naveo da je dana 17.04.2011.godine došao u D. u Z.m. zajedno sa
Z.L. i V.R., kako bi održali vjerski skup, a povodom obilježavanja Hristove
smrti. Nekih 20-tak minuta prije početka skupa zajedno sa L.Z.om je stajao
ispred Z.m. u D.. U tom momentu došao je Z.S. sa još oko 20-tak ljudi. Kada su
on i L.Z. željeli da iskažu Z.S.u i ovim licima dobrodošlicu, oni to nijesu
prihvatili. Pet minuta prije početka skupa, ušao je u salu i primijetio je da
su Z.S. i ova lica koja su sa njim došla sjeli u prva dva reda. U 19,00
časova, L.Z. je izrazio dobrodošlicu svima koji su se nalazili u sali, a zatim
je pozvao prisutne da ustanu i da otpjevaju jednu molitvenu pjesmu. Tada je
Z.S. ustao i počeo je da govori. Izmedju ostalog, kazao je :"Ovaj skup se neće
održati u D.", a za pripadnike H.v.z. J.s. je govorio da su zla sekta koja
neće pustiti u D. nikakve korijene. Sjeća se da je na kraju govora Z.S.
kazao:"Sada možete izaći i idući put ukoliko bi željeli da održite skup, ne
garantujem vam vašu bezbjednost ili vaše živote".  U jednom momentu dok je
Z.S. govorio, L.Z. je pokušao nešto da ga pita, ali u tome nije uspio, jer mu
je jedno lice koje je sjedjelo pored Z.S.a kazalo da ućuti. Nakon što je Z.S.
završio izlaganje počeo je sa licima koja su došla sa njim da pjeva svoje
duhovne pjesme. Tvrdi da je on zajedno sa ostalim pripadnicima H.v.z. J.s.
otišao u P., gdje su održali ovaj vjerski skup. Istakao je da svake godine
vjernici H.v.z. J.s. obilježavaju dan Hristove smrti, da se za obilježavanje
koristi vino i beskvasni hljeb, a vino i hljeb su kritičnom prilikom trebali
da se koriste na način što bi se dodali svakom prisutnom u sali. Vino
predstavlja Hristovu krv, a hljeb njegovo savršeno tijelo i na taj način bi se
oni prisjećali Isusa Hrista. Pojasnio je da pronošenje vina i hljeba
predstavlja vjerski čin ili vjerski obred, te da se govor T.D. odnosio na
objašnjenje toga šta su Isus i Bog učinili za ljude.  
Svjedok B.P., sluga pomoćnik u H.v.z. J.s., u iskazu datom na glavnom pretresu
u bitnom je naveo da je dana 17.04.2011.godine, u Z.m. u D., H.v.z. J.s.
trebala da obilježi spomen svečanost u znak obilježavanja Hristove smrti.
Tvrdi da je to najsvetiji dan za vjernike H.v.z. J.s.. Tog dana došao je oko
18,00 časova u Z.m. u D., a kako bi pomogao oko postavljanja i pripremanja
potrebnih stvari za svečanost. Nakon što je završio svoje obaveze, izašao je
ispred objekta. U jednom momentu primijetio je da je došao Z.S., sa još oko
20-tak ljudi. Vidio je da isti nijesu bili prijateljski raspoloženi. Par
minuta prije 19,00 časova ušao je u salu. Uzeo je iskopirani materijal
teokratskih pjesama koje su trebale da se pjevaju. Ponudio je svim prisutnim
ovaj materijal i jedno od sveštenih lica koje je došlo sa Z.S.om je uzelo
jedan primjerak. Ostala lica koja su došla sa Z.S.om nijesu htjela da uzmu
primjerak pjesama. Primijetio je da je ovo lice koje je uzelo primjerak
pjesama, na jedan podrugljiv način komentarisalo pjesme. U 19,00 časova
predsjedavajući skupa, Z.L. je pozdravio sve prisutne, izrazio je dobrodošlicu
i najavio je pjevanje pjesme u znak obilježavanja Hristove smrti, a kojom je
trebalo da počne spomen svečanost. Zatim je Z.S. ustao i sa jakom intonacijom
kazao je:"Samo malo da se čujemo, ovaj skup se neće održati". Čuo je da je
zatim Z.S. kazao:"Ne znam ko ste, ne znam šta ste, ovo su ovdje B. i oni su
uvijek bili pravoslavni". Z.S. je govorio o istorijatu ovog područja, o ratnim
dešavanjima, pri tom posebno ističući da su se krst i crkva mačem branili i da
se prolivala za njih krv. Isto tako čuo je da je Z.S. o H.v.z. J.s. govorio
kao o sekti, kao o jereticima i kao o zlom sjemenu, koje na ovim prostorima
nikada nije i neće niknuti ili klijati. Na kraju je Z.S. opet kazao da se skup
neće održati i da mogu da izadju mirno, jer u protivnom ne može garantovani
bezbjednost i živote. Poslije govora, Z.S. je zajedno sa licima koja su došla
sa njim, stojeći počeo da pjeva crkvene pjesme. Bilo mu je jasno da je to bilo
izrežirano i da su sva ta lica pripadnici Srpske pravoslavne crkve. Ubrzo su
on i ostali pripadnici H.v.z. J.s. pokupili stvari i otišli iz objekta. U P.
su obilježili spomen svečanost. Istakao je da je biblijski govor trebao da
drži D.T. i u toku tog govora je trebala da se objasni simbolika čaša sa vinom
i beskvasnog hljeba, a zatim i da se čaše sa vinom i hljebovi pronesu medju
prisutne, po uzoru kako je to radjeno u I vijeku nove ere, odnosno po uzoru na
Isusa Hrista i njegove učenike. Pronošenje vina i hljeba, po vjerovanju H.v.z.
J.s., predstavlja vjerski obred.  
Iz prijave skupa H.v.z. J.s. utvrdjuje se da je H.v.z. J.s. dana
13.04.2011.godine Upravi policije Ispostava Danilovgrad prijavila da će dana
17.04.2011.godine u vremenu od 17,30 do 21,00 časova u sali Z.m. u D. održati
"Memorijal u znak sjećanja na Hristovu smrt". Skup je otvorenog tipa i
vjerskog karaktera.  
Iz izvoda iz kaznene evidencije Uprave policije PJ Bijelo Polje br.121 od
17.11.2011.godine izdatog na ime okrivljenog Z.S.a utvrdjuje se da isti nije
osudjivan.  
Cijeneći odbranu okrivljenog i dokaze izvedene na glavnom pretresu sud je
zaključio  da nema dokaza  da je okrivljeni Z.S. počinio krivično djelo
sprječavanje javnog skupa iz čl.181 st.1 KZ, na način mjesto i vrijeme kako je
to predstavljeno u izreci presude, zbog čega ga je na osnovu čl. 373 tačka 2
ZKP-a oslobodio od optužbe.  
Krivično djelo sprječavanje javnog skupa iz čl.181 st.1 KZ čini onaj ko silom,
prijetnjom, obmanom ili na drugi način spriječi ili ometa javni skup koji je
organizovan u skladu sa zakonom.  
Iz odbrane okrivljenog Z.S.a i iskaza svjedoka L.Z.a, R.V., K.M. i B.P.
utvrdjuje se da je u konkretnom slučaju H.v.z. J.s. održavala u Z.m. u D.
vjerski skup sa elementima vjerskog obreda u skupu i vjerske pouke. Shodno
čl.9,11 i 17 Zakona o pravnom položaju vjerskih zajednica ovakvi vjerski
poslovi se mogu vršiti u crkvama, hramovima, službenim prostorijama vjerskih
zajednica, dvorištima i grobljima vezanim za te objekte, ukoliko čine jednu
cjelinu, a van ovih prostorija tek nakon pribavljenog odobrenja nadležnog
opštinskog organa uprave, koje kritičnom prilikom organizatori H.v.z. J.s.
nijesu imali. Dakle, skup je bio prijavljen Upravi policije Ispostava
Danilovgrad, kao da je javni, što se utvrdjuje iz prijave skupa H.v.z. J.s., a
po sadržini bio je isključivo vjerski sa elementima vjerskog obreda i vjerske
pouke i nije organizovan u skladu sa zakonom. Zbog toga nema dokaza da je
spriječen javni skup organizovan u skladu sa zakonom, jer bitna je sadržina
skupa, a ne forma u kojoj je prijavljen.  
Sa ovih razloga sud je okrivljenog primjenom čl.373 tač.2 ZKP-a oslobodio od
optužbe, jer nije dokazano da je učinio krivično djelo sprječavanje javnog
skupa iz čl.181 st.1 KZ.  
Prilikom izvodjenja prednjih zaključaka sud je imao u vidu i odredbu čl.3 st.3
ZKP-a, a u kojoj je propisano da ako i nakon pribavljanja svih raspoloživih
dokaza i njihovog izvođenja u krivičnom postupku, ostane samo sumnja u odnosu
na postojanje nekog bitnog obilježja krivičnog djela ili u pogledu činjenica
od kojih zavisi primjena neke odredbe Krivičnog ili ovog zakonika, sud će
donijeti odluku koja je povoljnija za okrivljenog.  
Sud je cijenio i druge provedene dokaze, pa je našao da su bez uticaja na
drugačije presudjenje u ovoj krivično-pravnoj stvari.  
Sud je na glavnom pretresu od 31.01.2012.godine opozvao rješenje sa glavnog
pretresa od 11.11.2011.godine kojim je bilo po predlogu okrivljenog odredjeno
saslušanje svjedoka P.K., T.Š., F.R., N.R., E.B., I.B., I.S., S.B., S.Š.,
A.P., Z.V., D.S., P.K., R.K., V.Ž., T.S., B.J., I.J., M.J., L.M., A.L. i R.V.,
i odlučio je da se ovi svjedoci ne saslušavaju jer je činjenično stanje u
dovoljnoj mjeri bilo utvrdjeno, a saslušanje svjedoka vodilo je nepotrebnom
odugovlačenju postupka.  
Kako je okrivljeni oslobođen od optužbe, to troškovi krivičnog postupka na
osnovu čl. 230 st.1 ZKP-a padaju na teret budžetskih sredstava suda.  
Na osnovu izloženog, a primjenom čl.373 tač.2 ZKP-a, odlučeno je kao u izeci.  
ZAPISNIČAR
SUDIJA
Ana Ivanović, s.r
Vladimir Novović,s.r  
PRAVNA POUKA : Protiv ove presude može se izjaviti žalba Višem sudu u
Podgorici, u roku od 8 dana od dana prijema pismenog otpravka, a preko ovog
suda.  