OSNOVNI SUD U BERANAMA
K.br. 112/11 
U IME NARODA
      Osnovni sud u Beranama, kao prvostepeni krivični, po sudiji Milovanu Spasoviću, kao sudiji pojedincu, uz sudjelovanje zapisničara Momirke Fatić, u krivičnom predmetu protiv okrivljenog **M. S.** , iz Berana, zbog krivičnog djela skidanje i povreda službenog pečata i znaka iz člana 381.st.1. KZ CG, po optužnom predlogu ODT-a u Beranama Kt.br. 179/2010 od 19.03.2011.godine, nakon održanog usmenog, glavnog i javnog pretresa, u prisustvu  okrivljenog M. S.,  predstavnika oštećene Elektrodistribucije Berane dip. pravnika K. B., a u odsutstvu uredno pozvanog ODT-a u Beranama,  donio je i javno objavio  dana  30.05.2011. godine,

P R E S U D U
      Okrivljeni **M. S.,** od oca B. i majke D., rođene V., rođenog ....godine u Beranama, sa prebivalištem u selu Dolac, Opšina Berane, neosuđivan,

K r i v   je : 
           Što je:  
      Neutvrđenog dana, u periodu od 08.02.2010.godine do 08.03.2010.godine, u svojoj kući u selu Dolac u Beranama,  sa brojila marke "Iskra", tip T 3 CDV br. 8075329, skinuo lijevu državnu plombu postavljenu od strane službenih lica baždarske službe u Podgorici, i tako skinuo službeni znak.

      \- Čime je izvršio krivično djelo skidanje i povreda službenog pečata i znaka iz čl.381.st.1. KZ CG.

      \- Pa ga  sud  za izvršeno krivično djelo na osnovu  navednog zakonskog propisa , te primjenom čl.  32, 39 i 42. KZ CG, kao i primjenom čl. 364. ZKP-a .

O S U Đ U J E
      Na novčanu kaznu u iznosu od 600,00 (šest stotina) eura, koju je okrivljeni dužan platiti u roku od 5 (pet) mjeseci po pravosnažnosti presude, a ukoliko ista ne bude plaćena u navedenom roku zamijeniće se tako što će za svakih započetih 25,00 eura novčane kazne odrediti 1 (jedan) dan zatvora, a ako okrivljeni plati samo dio novčane kazne, ostatak novčane kazne će se srazmjerno zamijeniti kaznom zatvora, a ako okrivljeni isplati ostatak novčane kazne izvršenje kazne zatvora će se obustaviti.

      Okrivljeni se obavezuje da na ime troškova krivičnog postupka plati iznos od 50,00 (pedeset) eura, a da na ime paušala plati iznos sudu od 20,00 (dvadeset) eura, a sve u roku od 15 dana od pravosnažnosti presude pod prijetnjom prinudnog izvršenja.

      Imovinsko-pravnog zahtjeva za naknadu štete nije bilo.

O b r a z l o ž e n j e
      Osnovno državno tužilaštvo  u Beranama je optužnim predlogom  Kt. br. 179/2010 od 19.03.2011.godine, optužilo M. S., zbog krivičnog djela skidanje i povreda službenog pečata i znaka iz čl.381.st.1. KZ CG

      Na glavnom pretresu od 30.05.2011. godine, nije pristupio  ODT u Beranama Gorica Golubović, iako je uredno pozvana, pa je je glavni pretres održan u njenom  odsustvu shodno čl.453.st.1. ZKP-a.

       Predstavnik oštećene Elektrodistribucije Berane dip.pravnik K. B., u završnoj riječi je izjavio da da se pridružuje krivičnom gonjenju, protiv okrivljenog, a ne postavlja imovinsko-pravni zahtjev za naknadu štete.

      Izjašnjavajući se o navodima iz optužnog predloga ODT-a u Beranama, okrivljeni M. S. **,** je tokom postupka u svojoj odbrani naveo: da nijesu tačni navodi iz optužnog predloga, da nije počinio navedeno krivično djelo stavljeno mu na teret. Takođe je istakao da živi u toj kući već šest godina, koju je napravio njegov otac, a koji je uveo električnu energiju i postavio distributivno brojilo. Dalje ističe da je redovno plaćao utrošak elekrične po računima koji bi prispjeli, i da je u njegovoj kući u selu Dolac distributivno brojilo na kojem nije postojala državna plomba zamijenjeno sa novim digitalnim ditributivnim brojilom 3-4 mjeseca ranije. Navodi da je tačno da su radnici Elektrodistribucije Berane dana 08.03.2010.godine, došli kod njega kući i sačinili zapisnik   da na tom  brojilu ne postoji jedna državna plomba i ističe da je svakomjesečno očitavanje utroška električne energije na distributivnom brojilu vršio radnik Elektrodistribucije Berane M. R.. U završnoj riječi je izjavio da nije izvršio krivično djelo koje mu je stavljeno na teret, ali ukoliko sud sud nađe da postoji njegova odgovornost moli da ga što blaže kazni, obzirom da je oženjen, da ima troje djece maloljetne djece kao i suprugu koja nigdje ne radi već žive od njegovih primanja.

      Radi  pravilnog i zakonitog presuđenja ove  krivično-pravne stvari, sud je u dokaznom postupku, na glavnom pretresu, izveo sledeće dokaze: saslušao svjedoke P. M., V. M., R. M. i M. B.; izvršio vještačenje putem vještaka elektro struke R.A.; izvršio uvid u zapisnik o kontroli mjernog mjesta Elektrodistribucije Berane br.1. od 08.032010.godine; izvršio uvid u izvod iz kaznene evidencije za okrivljenog.

      Nakon sprovedenog dokaznog postupka, cijeneći navode optužbe, odbranu okrivljenih, te izvedene pobrojane dokaze cijeneći ih u smislu čl. 17. i 360. ZKP-a, a dovodeći ih u vezu jedne sa drugim sud je stao na stanovište da su činjenice iz činjeničnog opisa izreke presude u svemu dokazane da je okrivljeni izvršio krivično djelo koje  mu je stavljeno na teret, pa ga  je sud oglasio krivim i krivično odgovornim, jer nije bilo osnova koji bi isključivali postojanje krivičnog djela. Pri tom sud nije prihvatio odbranu okrivljenog, već je mišljenja da je ista sračunata na umanjenje sopstvene krivične odgovornosti.

       Iz iskaza svjedoka P. M. je utvrđeno da je dana 08.03.2010.godine, zajedno sa kolegom V. M. vršio kontrolu potrošača električne energije u selu ... i u  kući M. S. zatekli da na distributivnom brojilu tip T3 CDV br.8075329 nedostaje jedna državna plomba, dok su ostale plombe bile uredne. Dalje je naveo, da iako je nedostajala jedna državna plomba na distributivnom brojilu, nijesu bili vidni tragovi zloupotrebe, jer je na istom  distributivnom brojilu postojala prašina i paučina, o čemu su sačinili zapisnik i predali pravnoj službi Elektrodistribucije Berane.

      Iz iskaza svjedoka  V. M.  utvrđeno  je da je zajedno sa kolegom P. M. dana 08.03.2010.godine, kao radnik Elektrodistribucije Berane vršio redovnu kontrolu potrošača električne energije u selu ... i u kući M. S. zatekli da distributivno brojilo marke "Iskra", tip T3 CDV br.8075329,  nedostaje jedna državna plomba, dok su ostale distributivne plombe bile uredne. Takođe ističe, obzirom da se radi o bakalitnom brojilu nije mogla da se vrši nikakva zloupotreba, iako je nedostajala jedna državna plomba. Dalje je istakao da na distributivnom brojilu nije bilo nikakvih znakova zloupotrebe, a o svemu su sačinili zapisnik i predali nadležnoj službi Elektrodistribucije

      Iz iskaza svjedoka M. R., je utvrđeno da kao radnik Elektrodistribucije Berane četiri godine vrši očitavanje distributivnih brojila o utrošku električne energije u selu .... Dalje navodi da je u kući potrošača M. S. vršio očitavanje utroška električne energije, obzirom da mu se brojilo nalazi u hodniku kuće, da je isto zatvoreno, te da ima jedno malo prozorče-staklo i pomoću toga ne otvarajući vrata od ormara gdje se nalazi distributivno brojilo vršio očitavanje, tako da ne zna da li je postojala ili nije državna plomba. Takođe je istakao da se distributivno brojilo ne može kompletno vidjeti ukoliko se ne otvore vrata od razvodnog ormara i da nije mogao da vidi da li postoji ili ne postoji lijeva državna plomba.

      Iz iskaza svjedoka M. B. je utvrđeno da živi u selu ...u kući koju je napravio zajedno sa porodicom, a već šest godina u toj kući živi  njegov sin M. S. Dalje navodi, da je on platio majstora L. V. koji je davno preminuo, da mu uvede električnu energiju, te da su radnici Elektrodistribucije Berane prije tri godine došli i primili električnu instalaciju i ujedno plombirali distributivno brojilo, a kako je skinuta distributivna plomba on ne zna. Takođe je istakao da smatra da distributivnu plombu nije skinuo njegov sin,niti on, te kako je skinuta nije mu poznato, a moguće da se to desilo prilikom krečenja ili malterisanja.

      Uvidom u zapisnik o kontroli mjernog mjesta  Elektroprivrede Crne Gore AD Nikšić Elektrodistribucije Berane br.1. od 08.03.2010.godine, koji je sačinjen od strane ovlašćenih lica Elektrodistribucije Berane P. M. i V. M., a potpisan od strane M. S., utvrđeno je da nedostaje lijeva plomba na  distributivnom brojilu marke"Iskra" T3 CDV br.8075329.

      Iz nalaza i mišljenja vještaka elektro struke A. R. je utvđeno, da je vizuelnim pregledom trofaznog dvotarifnog brojila marke "Iakra", fab.br.8075329, 10 do 40 ampera, očigledno da na njemu ne postoji državna plomba sa donje lijeve strane, odnosno ne postoji jedna državna plomba od moguće dvije, dok treća državna plomba nije predviđena. Dalje navodi da je poklopac brojila bakalitni, te da se vizuelno ne mogu zapaziti nikakva oštećena. Takođe je istakao da je brojilo proizvedeno 1989.godine, te da državna plomba ni u kom slučaju nije mogla otpasti sama.

      Pravnom analizom naprijed utvrđenog činjeničnog stanja, sud je našao da su se u opisanim radnjama okrivljenog M. S., stekla sva bitna obiležja bića krivičnog djela skidanje i povreda službenog pečata i znaka iz čl.381. st.1. KZCG. Naime, kako je tokom postupka nesumnjivo utvrđeno, okrivljeni je neutvrđenog dana, u periodu od 08.02.2010. do 08.03.2010.godine, u svojoj kući u selu ... u Beranama,  sa brojila marke "Iskra", tip T 3 CDV br. 8075329, skinuo lijevu državnu plombu postavljenu od strane službenih lica baždarske službe u Podgorici i tako skinuo službeni znak, a što je utvrđeno iz iskaza svjedoka  P. M., V. M. i M. R., a koje iskaze sud je u potpunosti prihvatio, dok iskaz svjedoka M. B., sud nije mogao prihvatiti, jer je isti u suprotnosti sa ostalim izvedenim dokazima tokom psotupka, kao i nalazom i mišljenjem vještaka elektro struke A. R., koji  je na  jasan  i decidan način istakao da lijeva državna plomba nije mogla sama otpasti sa distributivnog brojila, a koji nalaz i mišljenje je sud u potpunosti prihvatio. Pritom, sud nije mogao prihvatiti odbranu okrivljenog da nije počinio navedeno krivično djelo stavljno mu na teret. Djelujući na opisani način okrivljeni je postupao sa umišljajem, svjestan da na opisani način skida pečat ili znak koji su postavila ovlašćena lica baždarske službe u Podgorici, pa je htio postizanje zabranjene posledice, sve u cilju da sebi pribavi protivpravnu imovinsku korist.

      Prilikom odlučivanja o izboru vrste i visine krivične sankcije, koju u konkretnom slučaju treba primijeniti prema okrivljenom M. S., za naprijed navedeno krivično djelo, sud je imao u vidu sve okolnosti u smislu čl. 42. KZ CG. Tako je od olakšavajućih okolnosti sud okrivljenom cijenio i uzeo u obzir da do sada nije osuđivan, a što je utvrđeno na osnovu izvoda iz kaznene evidencije CB Berane, da je otac troje maloljetne djece, dok otežavajućih okolnosti na strani okrivljenih nije bilo, pa ga je sud na osnovu čl. 32.39.i 42. KZ CG, osudio na novčanu kaznu u iznosu od 600,00 /šest stotina/ eura. Sud je uvjerenja da je utvrđena kazna srazmjerna težini izvršenog krivičnog djela i stepenu krivično odgovornosti okrivljenog, te da će se ovom vrstom i visinom kazne, u okviru opšte svrhe izricanja krivičnih sankcija predviđenih čl. 4. st.2. KZ CG, postići svrha kažnjavanja propisana čl. 32. istog Zakona. Osnovano se može očekivati da će izrečena kazna pozitivno djelovati na prevaspitavanje okrivljenog, te da će ista na nju uticati da više ne vrši krivična djela.

      Okrivljeni se obavezuje da na ime troškova krivičnog postupka plati sudu  iznos od 50,00 (pedeset) eura kao naknadu vještaku elektro struke za dati nalaz i mišljenje shodno čl.202 st.1 ZKP-a, dok je paušlni iznos odmjeren prema složenosti i trajanju krivčnog postupka shodno čl.199 st.9 ZKP-a.

      Imovinsko  \- pravnog zahtjeva za naknadu štete nije bilo.

      Iz  iznijetih razloga odlučeno je kao u izreci ove  presude.

OSNOVNI SUD U BERANAMA
Dana 30.05.2011. godine 
           Zapisničar
S U D I J A
 Momirka Fatić                                                              Milovan Spasović 
PRAVNA POUKA:
Protiv ove presude nezadovoljna stranka
ima pravo žalbe u roku od 8 dana od dana
prijema iste, preko ovog suda Višem sudu u B.Polju.  