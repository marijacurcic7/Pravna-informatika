K.br.132/2011  
U IME CRNE GORE
VIŠI SUD U PODGORICI, kao prvostepeni krivični, sudija Branka Bošković, kao
pojedinac, uz učešće zapisničara Biljane Rakočević, u krivičnom predmetu
protiv optuženog S. D., iz Prokuplja, koga brani L. K., advokat iz Podgorice,
zbog krivičnog djela neovlašćena proizvodnja, držanje i stavljanje u promet
opojnih droga iz člana 300 stav 1 Krivičnog zakonika, odlučujući po optužnici
Višeg državnog tužilaštva iz Podgorice Kt.br.84/11 od 12.07.2011.godine, koju
je na glavnom pretresu zastupala Tatjana Begović, zamjenik VDT-a u Podgorici,
nakon održanog javnog glavnog pretresa, dana 29/09/2011.godine, u prisustvu
zastupnika optužbe, optuženog i branioca, donio je, a dana 30/09/2011.godine
javno objavio  
PRESUDU
Optuženi:  
S. D., rođen …, državljanin Srbije, konobar, nezaposlen, oženjen, osuđivan, u
pritvoru od 07/06/2011. godine, pa nadalje,  
K R I  V    J E
Zato što je:  
Dana 07/06/2011 godine, u Kamenarima – Herceg Novi, neovlašćeno radi prodaje
držao heroin - suspstancu proglašenu za opojnu drogu Rješenjem o utvrđivanju
opojnih  droga ( "Sl. list SRJ" br. 44/02), na način što je  12,1 gr opojne
droge heroin držao kod sebe upakovanu u tri paketića koje je u mjestu
Kamenari, prilikom kontrole od strane ovlašćenih službenika Uprave policije-
Područne jedinice Herceg Novi odbacio od sebe  
-čime je izvršio krivično djelo neovlašćena proizdvonja, držanje i stavljanje u promet opojnih droga iz čl. 300 st.1 Krivičnog zakonika.  
Pa ga Sud primjenom naprijed navedenih zakonskih propisa i propisa iz čl. 2,
4, 5, 15, 32, 36, 42, 45, 46 i 51  Krivičnog zakonika, te čl.226, 227 i 229
ZKP-a  
O SU DJ U J E
Na kaznu zatvora u trajanju od 7 (sedam) mjeseci.  
Dužan je optuženi da na ime troškova krivičnog postupka plati ovom Sudu iznos
od 1.750,00 eura, u roku od 15 dana po pravosnažnosti pod prijetnjom prinudnog
izvršenje.  
II  
Na osnovu  čl. 75 i  čl. 300 st.7 Krivičnog zakonika Crne Gore, prema
optuženom S. D., sa podacima kao u izreci presude, i z r i č e   s e  
MJERA BEZBJEDNOSTI
ODUZIMA se od optuženog  12,1gr  heroina i 185,41 gr opojne droge marihuane,
kao predmet izvršenja krivičnog djela, koja droga se ima uništiti nakon
pravosnažnosti presude.  
O b r a z l o ž e nj e
Optužnicom Višeg državnog tužilaštva u Podgorici Kt.br.84/11 od
12.07.2011.godine optuženom S. D. stavljeno je na teret izvršenje krivičnog
djela neovlašćena proizvodnja, držanje i stavljanje u promet opojnih droga iz
člana 300 stav 1 Krivičnog zakonika. Zastupnik optužbe je u cjelosti ostao pri
podignutoj optužnici,  predlažući sudu, u završnoj riječi, da istog oglasi
krivim i kazni po zakonu.  
Optuženi S. D. je pred istražnim sudijom izjavio da je tačno da su ovlašćeni
službenici policije, dana 07/06/2011.godine, u mjestu Kamenari, pronašli
heroin kod njega. Naime, kada je sišao sa trajekta u Kamenarima, 2-3
inspektora su skočila na njega, u kom trenutku je zamotuljak sa heroinom, koji
je držao u rukama, odbacio od sebe. U zamotuljku od celofana, od cigareta,
bila su tri manja zamotuljka, u kojima je bio heroin i kamen, a isti je služio
da zamotuljak potone u vodu, ako se nađe u situaciji da ga odbaci od sebe.
Ipak, inspektori su pronašli heroin, jer isti nije pao u vodu, bez obzira na
to što ga je odbacio. Heroin, količine oko 15-ak grama, kupio je kod nekog
momka iz Tivta za iznos od 240 eura, nakon čega je isti donio do Lepetana i
sakrio u parku blizu trajekta. Sjutradan se vratio po heroin i uzeo ga, ali ga
je nakon toga policija pronašla. Nije znao ni kome, ni za koji iznos će
prodati heroin, jer isti nikada nije prodavao, ali bi svakako pronašao nekog,
da ga u tome nije spriječila policija. Novac za kupovinu heroina je stekao
radeći na građevinskim objektima. Za razliku od prethodnog, marihuana, koja je
pronađena u kući njegovog tasta, Boža Kovačevića, nije bila namijenjena
prodaji, već ličnom uživanju. Na glavnom pretresu je pojasnio da se navedena
marihuana nalazila u dva paketa, a isti su bili odloženi u torbu, koju je
njegova žena, zajedno sa prljavim vešom, greškom odnijela kod tasta, inače je
tamo nikada ne bi držao sakrivenu, posebno kod činjenice da je bila
namijenjena za njegovu svakodnevnu upotrebu. Marihuanu je počeo koristiti
mjesec dana prije predmetnog događaja, i to 3-4 puta dnevno u obliku cigarete,
a novac za istu je nabavljao povremeno obavljajući fizičke poslove. Kupio ju
je nedelju dana prije nego što je uhapšen, za iznos od 200 eura. U to vrijeme
je imao nekih 20 gr marihuana kod sebe, tako da nije ni provjeravao gdje se
nalazi marihuana koju je kupio, jer mu nije bila potrebna. Ranije je osuđivan,
i to za krivično djelo krađa u pokušaju, zbog čega je bio u zatvoru dvije
godine i šest mjeseci. Kaje se zbog krivičnog djela koje je učinio.  
U završnoj riječi, optuženi je lično i preko branioca, predložio da sud
prilikom odmjeravanja kazne, kao olakšavajuće okolnosti cijeni njegove lične i
porodične prilike, da je nezaposlen, lošeg imovnog stanja, njegovo priznanje i
kajanje, kao i njegovo držanje na sudu poslije počinjenog djela, te da mu
ublaži kaznu ispod zakonom propisanog minimuma.  
Sud je u dokaznom postupku, na glavnom pretresu, proveo sljedeće dokaze:
pročitao službenu zabilješku sačinjenu od strane Uprave policije – Područna
jedinica Herceg Novi br.240/11-3046/4 od 08/06/2011.godine; zapisnik o
pretresanju stana i drugih prostorija sačinjen od strane  Uprave policije –
Područna jedinica Herceg Novi br.27-03/3 br.240/11-3046/5 od 08/06/2011.
godine na ime S. R.; zapisnik o pretresanju stana i drugih prostorija sačinjen
od strane Uprave policije – Područna jedinica Herceg Novi br. 27-03/3 br.
240/11-3048/3 od 08/06/2011. godine na ime K. B.; potvrdu o privremeno
oduzetim predmetima od S. D. sačinjenu od strane Uprave policije – Područna
jedinica Herceg Novi od 07/06/2011. godine; potvrdu o privremeno oduzetim
predmetima od S. R. sačinjene od strane Uprave policije – Područna jedinica
Herceg Novi od 08/06/2011. godine; potvrdu o privremeno oduzetim predmetima od
K.B. sačinjenu od strane Uprave policije – Područna jedinica Herceg Novi od
08/06/2011. godina; izvještaj o vještačenju br.2487/11 sačinjen od strane
Uprave policije  - Forenzički centar Danilovgrad od 23/06/2011. godine,
izvršio uvid u fotodokumantaciju br.185/11 od 08/06/2011.godine.  
Zastupnik optužbe je odustao od pribavljanja izvoda iz kaznene evidencije na
ime optuženog, pa je Sud odlučio da taj dokaz ne provodi, imajući u vidu da se
radi o stranom državljaninu, te da bi insistiranje na tom dokazu vodilo
bespotrebnom odugovlačenju postupka, a posebno kod činjenice da optuženi sam
priznaje da je ranije osudjivan.  
Iz službene zabilješke, sačinjene od strane Uprave policije – Područna
jedinica Herceg Novi br.240/11-3046/4 od 08/06/2011.godine proizilazi da su
ovlašćeni službenici policije dana 07/06/2011.godine, oko 14.30 časova, na
trajektnom prelazu Kamenari, izvršili kontrolu S. D., kojom prilikom je isti,
u pravcu mora, odbacio od sebe zamotuljak od PVC kese u kojoj su se nalazila
tri zamotuljka sa sadržajem praškaste materije svijetlo braon boje i jedan
kamen, što je oduzeto uz potvrdu o privremeno oduzetim predmetima od S. D.
sačinjene od strane Uprave policije – Područna jedinica Herceg Novi od
07/06/2011. godine.  
Iz zapisnika o pretresanju stana i drugih prostorija sačinjenog od strane
Uprave policije – Područna jedinica Herceg Novi br.27-03/3 br.240/11-3046/5 od
08/06/2011. godine na ime S. R., proizilazi da su ovlašćeni službenici
policije pretresom istog, u kuhinji, u fioci od komode, pronašli plastičnu
kutiju bijele boje sa natpisom "Phenobarbitone" 100 mg BP, u kojoj se nalazilo
45 tableta bijele boje sa nepoznatim utisnutim logom na istima, nepoznatog
porijekla, a što je oduzetu uz potvrdu o privremeno oduzetim predmetima od S.
R. sačinjene od strane Uprave policije – Područna jedinica Herceg Novi od
08/06/2011. godine.  
Iz zapisnika o pretresanju stana i drugih prostorija sačinjenog od strane
Uprave policije – Područna jedinica Herceg Novi br. 27-03/3 br. 240/11-3048/3
od 08/06/2011. godine na ime K. B., proizilazi da ovlašćeni službenici
policije pretresom spavaće sobe koju koristi K. R. na dijelu ugaone garniture,
koja se nalazi pored prozora, pronašli crvenu tašnu sa natpisom "Avon" , a u
njoj kesu plave boje sa natpisom  "Obelix" , u kojoj se nalazila manja kesa
bijele boje sa dva zamotuljka nepravilnog oblika, oblijepljena trakom žute
boje sa sadržajem biljne materije. Pretresom iste torbe, crvene boje, sa
natpisom "Avon" pronađen je omot T-mobile kartice na kojoj je ispisan broj 067
884 …, u kojoj se nalazila SIM kartica sa ispisanim brojevima: 893… i 000…;
dva računa za struju na ime B. M.; te račun za struju i račun za vodu na ime
B. Č.. Prethodno navedeno oduzeto je uz potvrdu o privremeno oduzetim
predmetima od K.B. sačinjenu od strane Uprave policije – Područna jedinica
Herceg Novi od 08/06/2011. godina.  
Iz izvještaja o vještačenju br.2487/11 sačinjenog od strane Uprave policije -
Forenzički centar Danilovgrad od 23/06/2011. godine, proizilazi da je na
vještačenje dostavljena: 1. plastična kutija, bijele boje sa natpisom
"Phenobarbitone 100mg" , u kojoj se nalazi 45 (četrdesetpet) tableta, bijele
boje, ukupne mase m=6,75g; 2. zamotuljak od celofana u kome se nalazi jedan
kamen i tri ručno pravljena zamotuljka od plastične kese sa sadržajem
supstance svijetlo braon boje, neto mase: m1=4,03g, m2=4,02g i m3=4,05g; 3.
plastične kese u kojima se nalaze dva ručno pravljena zamotuljka od plastične
kese, obmotane samoljepljivom papirnom trakom, žute boje, sa sadržajem biljne
materije zelene boje, karakterističnog opojnog mirisa, neto mase: m1=93,09g i
m2=92,32g. Odgovarajućom hemijskom analizom utvrđeno je da uzorak pod pod
rednim brojem 1 sadrži fenobarbiton – farmaceutski proizvod koji se može se
nabaviti u apotekama uz odgovarajući recept; uzorak pod rednim brojem 2 sadrži
diacetilmorfin-heroin – supstancu koja djeluje na centralni nervni sistem i
izaziva stanje zavisnosti; a uzorak pod rednim brojem 3 sadrži psihoaktivnu
komponentu tetrahidrokanabinol (THC), u koncentraciji iznad 0,3%.
Fenobarbiton, diacetilmorfin-heroin, kanabic i THC se nalaze na listi opojnih
droga.  
Nakon provedenog postupka, cijeneći svaki dokaz zasebno, i u njihovoj
međusobnoj vezi, sud je nesumnjivo utvrdio da je optuženi S. D. izvršio
krivično djelo, kako je to činjenično opisano i pravno kvalifikovano u izreci
presude, pa ga je za isto oglasio krivim.  
Naime, optuženi je dana 07/06/2011 godine, u Kamenarima - Herceg Novi,
neovlašćeno radi prodaje držao heroin - suspstancu proglašenu za opojnu drogu
Rješenjem o utvrdjivanju opojnih  droga ( "Sl. list SRJ" br. 44/02), na način
što je  12,1 gr opojne droge heroin držao kod sebe upakovanu u tri paketića
koje je u mjestu Kamenari, prilikom kontrole od strane ovlašćenih  službenika
Uprave policije-Područne jedinice Herceg Novi odbacio od sebe.  
Prednje činjenice, Sud je, utvrdio na osnovu priznanja optuženog koji je
detaljno objasnio da je predmetni heroin kupio kod nekog momka iz Tivta dan
prije nego što su ga ovlašćeni službenici policije uhvatili u mjestu Kamenari,
te da je isti odbacio od sebe, kada su inspektori skočili na njega. Navedeni
heroin je namjeravao da proda, ali ga je u tome spriječila policija. Sud je
priznanje optuženog, cijeneći isto kao dokaz, ocijenio kao jasno i potpuno, a
koje priznanje je potvrđeno i pismenim dokazima i to službenom zabilješkom,
potvrdom o privremeno oduzetim predmetima na ime S. D. i izvještajem o
vještačenju br.2487/11 sačinjen od strane Uprave policije - Forenzički centar
Danilovgrad od 23/06/2011. godine.  
Količina opojne droge (12,1 gr heroina) i način pakovanja (tri paketića
približno iste gramaže) upućuju Sud na zaključak da je optuženi navedenu
opojnu drogu držao radi dalje prodaje. Prednje uvjerenje Suda potvrđuje i
ponašanje optuženog prilikom nailaska ovlašćenih službenika policije kada
odbacuje heroin od sebe, što ukazuje na svjesnu aktivnost da opojnu drogu
prikrije i pokuša izbjeći odgovornost, a što ni sam optuženi u toku postupka
nije sporio, navodeći da se u kesi za heroinom nalazio i kamen koji je služio
da zamotuljak potone u vodu ako se nađe u situaciji da ga odbaci od sebe.  
Sud je iz izvještaja o vještačenju br.2487/11 sačinjenog od strane Uprave
policije - Forenzički centar Danilovgrad od 23/06/2011. godine, utvrdio da je
u pitanju opojna droga diacetilmorfin – heroin, kao i količinu istog.  
Prema naprijed utvrđenom, u radnjama optuženog S. D. stekli su se svi bitni
elementi bića krivičnog djela neovlašćena proizvodnja, držanje i stavljanje u
promet opojnih droga iz člana 300 stav 1 Krivičnog zakonika.  
Sud je cijenio psihički odnos prema izvršenom krivičnom djelom, pa nalazi da
je optuženi predmetno krivično djelo izvršio sa direktnim umišljajem. Okolnost
da je postupao neovlašćeno, da je djelo protivpravno, što predstavlja bitna
obilježja ovog krivičnog djela, je po ocjeni ovog Suda, optuženom sigurno bila
poznata, jer je bio svjestan da nema ovlašćenja za držanje radi dalje prodaje,
što je optuženi činio. Znači, kod optuženog je postojala svijest o svim
obilježjima predmetnog krivičnog djela i htjenja njegovog izvršenja, što ga
čini krivičnopravno odgovornim.  
Na osnovu utvrđenog činjeničnog stanja, Sud je iz činjeničnog opisa
dispozitiva optužnice izostavio dio kojim je optuženom stavljeno na teret da
su dana 08/06/2011.godine ovlašćeni službenici prilikom pretresa stana, tasta
optuženog, koji se nalazi u Bijeloj – Lamela A1, pronašli i oduzeli torbu u
kojoj se nalazilo 185,41 gr opojne droge marihuane – supstance proglašene za
opojnu drogu Rješenjem o utvrđivanju opojnih droga ("Sl.list SRJ" br.44/02),
upakovane u dva paketića, a koja opojna droga je bila namijenjena daljoj
prodaji.  
Naime, optuženi u svojoj odbrani navodi da predmetna marihuana nije bila
namijenjana daljoj prodaji, već ličnom uživanju, da je počeo da je koristi
nekih mjesec dana prije predmetnog događaja, i to 3-4 puta dnevno u obliku
cigarete, a da je novac za istu nabavljao povremeno obavljajući fizičke
poslove. Marihuanu je njegova žena, zajedno sa prljavim vešom, greškom
odnijela kod tasta, inače je tamo nikada ne bi držao sakrivenu. Sud je odbranu
optuženog u cjelosti prihvatio kao jasnu i logičnu, pa dovodeći istu sa
priznanjem optuženog da je heroin, koji su ovlašćeni službenici policije
pronašli kod njega u mjestu Kamenari, namjeravao da proda, to Sud, kao jedini
logični, izvodi zaključak da navedena marihuana nije bila namijenjena daljoj
prodaji već ličnom uživanju, jer ne postoji ni jedan objektivni razlog da
optuženi iznosi nešto što nije istina, jer na taj način ne bi mogao izbjeći
svoju krivicu.Pri tome je sud imao u vidu činjenicu da je predmetna marihuana
pronadjena u sobu koju koristi sin njegovog tasta –K. R.,  da ista nije bila
posebno sakrivena, a da je marihuana pronadjena u pakovanju kako je to sam
optuženi predstavio - da je tako pakovanu kupio, da je još nije pripremio za
ličnu upotrebu,  te se opravdanim čini zaključak  da navedena marihuana nije
namijenjena za dalju prodaju. Nelogično je, po ocjeni suda, da optuženi
priznaje da je kupio heroin radi dalje prodaje, iako se radi o supstanci  koja
ima veću tržišnu vrijednost, a samim tim povlači i veću odgovornost u
krivičnom smislu, dok za relativno malu količinu marihuane, koju priznaje kao
svoju, uporno, od samog početka vodjenja postupka tvrdi da ista nije
namijenjena daljoj prodaji već da je kupljena radi njegove lične upotrebe.  
Sud je cijenio i ostale provedene dokaze, ali je našao da nijesu od uticaja za
drugačije presuđenje u ovoj krivičnopravnoj stvari.  
Krivično djelo za koje je optuženi oglašen krivim je krivično djelo sa
blanketnom dispozicijom. Zakonom o proizvodnji i prometu opojnih droga
("Službeni list SRJ" br.45/96 i 37/2) propisano je da se proizvodnja i promet
opojnih droga može vršiti samo za medicinske, veterinarske, nastavne,
labaratorijske i naučne svrhe, na osnovu odobrenja nadležnog organa. Rješenjem
o utvrđivanju opojnih droga („Sl. List SRJ„ br. 44/02 od 16.08.2002.)
diacetilmorfin - heroin je proglašen za opojnu drogu i nalazi se na spisku
opojnih droga.  
Prilikom odlučivanja o vrsti i visini kazne za izvršeno krivično djelo, Sud je
uzeo u obzir sve okolnosti koje u smislu člana 42 Krivičnog zakonika utiču da
kazna bude manja ili veća, pa je kao olakšavajuće okolnosti cijenio lične
prilike optuženog (oženjen, relativnu mladost), te izraženo kajanje, dok
otežavajućih okolnosti nije bilo. Navedene olakšavajuće okolnosti, u svojoj
ukupnosti imaju značaj naročito olakšavajućih okolnosti, u smislu člana 45
stav 1 tačka 3 Krivičnog zakonika, pa je primjenom člana 46 stav 1 tačka 3
Krivičnog zakonika optuženom ublažio kaznu ispod zakonom propisanog minimuma,
i izrekao mu kaznu zatvora u trajanju od 7 (sedam) mjeseci, nalazeći da će se
ovako izrečenom kaznom na optuženog djelovati da ubuduće ne čini krivična
djela, odnosno da će se postići svrha kažnjavanja izražena u vidu specijalne i
generalne prevencije. Sud je imao u vidu i to da je optuženi ranije osuđivan,
a što je utvrdio iz odbrane optuženog, a što je cijenio u sklopu njegove
ličnosti, jer se ne radi o istovrsnom krivičnom djelu.  
Na osnovu čl.300.st.7 i čl. 75.  Krivičnog zakonika  trajno se od optuženog
oduzima 12.1gr heroina kao predmet izvršenja krivičnog djela i 185,41 grama
marihuane, koja droga se ima uništiti nakon pravosnažnosti presude.  
Na osnovu člana 51 Krivičnog zakonika optuženom se u izrečenu kaznu uračunava
vrijeme provedeno u pritvoru od 07/06/2011. godine, pa nadalje.  
Odluka o troškovima krivičnog postupka temelji se na odredbi čl. 226, 227 i
229  ZKP-a, a isti se odnose na troškove  branioca po službenoj dužnosti u
iznosu od 1.700,00 € (hiljadusedamstotina eura), kao i na paušal u iznosu od
50,00 € (pedeset eura), koji je određen srazmjerno dužini trajanja krivičnog
postupka, složenosti predmeta i imovnim prilikama optuženog.  
Na osnovu naprijed izloženog, a primjenom člana 374 Zakonika o krivičnom
postupku odlučeno je kao u izreci presude.  
VIŠI SUD U PODGORICI
DANA 29/09 /2011 godine  
ZAPISNIČAR
SUDIJA
Biljana Rakočević s.r
Branka Bošković  
PRAVNA POUKA : Protiv ove presude dozvoljena je žalba   Apelacionom sudu
Crne Gore u roku od 15 dana od dana prijema prepisa iste, a preko Višeg suda u
Podgorici  
Za tačnost otpravka tvrdi
i ovjerava
namještenik suda  
