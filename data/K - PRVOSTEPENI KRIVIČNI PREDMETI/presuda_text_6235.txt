K.br.77/11  
U IME CRNE GORE
VIŠI SUD U PODGORICI, kao prvostepeni krivični, u vijeću sastavljenom od
sudije Vesne Moštrokol, kao predsjednika vijeća, sudija Dejana Dragovića i
Nataše Božović, kao članova vijeća, uz učešće Anke Raković, kao zapisničara, u
predmetu optuženih R. X. iz Albanije, kojeg brani D. R., advokat iz Podgorice,
i P. H. iz Albanije, kojeg brani S. G., advokat iz Ulcinja, zbog krivičnog
djela neovlašćena proizvodnja, držanje i stavljanje u promet opojnih droga, iz
čl.300 st.2 u vezi st.1 u vezi čl.23 Krivičnog zakonika, po optužnici Višeg
državnog tužilaštva u Podgorici, Kt.br.47/11, od 21.04.2011.godine, koju je na
glavnom pretresu zastupala Olivera Ražnatović, zamjenik Višeg državnog tužioca
u Podgorici, nakon održanog javnog glavnog pretresa, započetog 26.10.2011.god.
završenog 30.11.2011.godine,u prisustvu zastupnika optužbe, optuženih i
njihovih branilaca, nakon tajnog vijećanja i glasanja, donio je
05.12.2011.godine,  i istog dana, javno objavio  
P R E S U D U
Optuženi:  
1. R. X., rođen …, državljanin Republike Albanije, oženjen, otac dvoje
maloljetne djece, završio osnovnu školu, po zanimanju radnik, nezaposlen,
lošeg imovnog stanja, neosuđivan, u pritvoru od 28.03.2011.godine, od 09,45
časova  
2. P. H,, rođen …, državljanin Republike Albanije, završio osnovnu školu,
neoženjen, po zanimanju ugostitelj, vlasnik motela u mjestu prebivališta,
srednjeg imovnog stanja, neosuđivan, u pritvoru od  28.03.2011.godine, od
09,45 časova  
K r i v i   s u
Zato što su:  
Dana 28.03.2011.godine, na području opštine Ulcinj, radi prodaje neovlašćeno
prenosili 3.984,90 grama opojne droge marihuane - supstance proglašene za
opojnu drogu Rješenjem o utvrđivanju opojnih droga (Sl.list SRJ br.44/02), na
način što su, navedenu opojnu drogue, na putu od Ulcinja prema Baru,
neovlašćeno radi dalje prodaje prenosili u iznajmljenom putničkom motornom
vozilu marke “Škoda oktavia”, reg. oznaka UL …, vlasništvo taksi udruženja
“Kalaja” iz Ulcinja, kojim je upravljao vozač Z.B. iz Ulcinja, u kojem vozilu
se na mjestu suvozača nalazio optuženi R. X., a na zadnjem sjedištu optuženi
P. H., dok su se dvije torbe sa opojnom drogom nalazile iza sjedišta vozača i
suvozača, koja opojna droga je istog dana, u 09,15 časova, pronađena od strane
ovlašćenih policijskih službenika Uprave policije - Područne jedinice Bar -
Ispostave Ulcinj, prilikom zaustavljanja i pregleda vozila i oduzeta od
optuženih  
- čime su kao saizvršioci izvršili krivično djelo neovlašćena proizvodnja,
držanje i stavljanje u promet opojnih droga iz čl.300 st.1 u vezi čl.23
Krivičnog zakonika  
- pa ih sud primjenom citiranih zakonskih odredbi, te čl.4. st.2, 32, 36, 42,
45, 46 i 51 Krivičnog zakonika, te odredbi čl.226, 229 i 374 Zakonika o
krivičnom postupku  
O S U Đ U J E
Na kazne zatvora u trajanju od po 1 (jedne) godine i 6 (šest) mjeseci, u koje
kazne će im se uračunati vrijeme provedeno u pritvoru, od 28.03.2011.godine,
pa  nadalje.  
Shodno odredbi čl.300 st.7 u vezi čl.75 Krivičnog zakonika izriče se:  
MJERA BEZBJEDNOSTI
ODUZIMANJE PREDMETA
Od optuženih R. X. i P. H. oduzima se 3.984,90 grama opojne droge marihuane,
koja se ima uništiti nakon pravosnažnosti presude.  
Obavezuju se optuženi da na ime troškova krivičnog postupka solidarno uplate
ovom sud iznos od 59,00 € (pedesetdevet eura), a optuženi X. R. i iznos od
125, 00 € (stodvadesetpet eura), dok su na ime paušala optuženi dužni uplatiti
novčani iznos od po 100,00 € (sto eura), sve u roku od 15 dana po
pravosnažnosti presude, pod prijetnjom prinudnog izvršenja.  
O b r a z l o ž e nj e
Optužnicom Višeg državnog tužilaštva u Podgorici, Kt.br.47/11 od
21.04.2011.godine, optuženima R. X. i P. H. stavljeno je na  teret izvršenje
krivičnog djela neovlašćena proizvodnja, držanje i stavljanje u promet opojnih
droga iz čl.300 st.2 u vezi st.1 u vezi čl.23  Krivičnog zakonika (KZ).
Zastupnik optužnice je, u završnoj riječi, istu izmijenio u pogledu
činjeničnog opisa i pravne kvalifikacije, pa je izmijenjenom optužnicom
optuženima stavio na teret izvršenje krivičnog djela neovlašćena proizvodnja,
držanje i stavljanje u promet opojnih droga iz čl.300 st.1 u vezi čl.23 KZ, i
pri toj optužnici ostao do kraja glavnog pretresa, smatrajući da je u postupku
dokazano da su optuženi izvršili krivično djelo, predložući sudu da iste
oglasi krivim i osudi na kazne zatvora predviđene zakonom za predmetno
krivično djelo.  
Optuženi R. X. (Dž.) je naveo da je u Crnu Goru došao u oktobru 2010.godine da
bi radio, jer jedini izdržava porodicu, a ima djecu  i nezaposlenu i bolesnu
ženu. Povremeno je išao u Abaniju kod porodice, a onda se opet vraćao u Crnu
Goru, i to sve preko graničnog prelaza Sukobin. Ne može da se sjeti kad je
posljednji put iz Crne Gore otišao za Albaniju, ali misli da je to bilo 19-og
ili 20-og marta 2011.godine. Optuženog P. H. poznaje sedam-osam godina, još iz
Albanije, dok je I. H. upoznao u Ulcinju, nekih dva-tri mjeseca unazad. I. mu
je rekao da traži dobre radnike, zbog čega je on i pozvao H. da iz Drača dođe
u Ulcinj i istome dao I.ov broj telefona, te su se njih dvojica povezali i
našli u Skadru. Kritičnog dana I. ga je pozvao da dođe u lokal “San Marino” u
Ulcinju da popiju kafu, oko 08.30 časova izjutra. U lokalu je već bio H., a I.
je došao nakon nekih 10-tak minuta, a razgovarali su o poslu koji je trebao I.
da im nađe kod nekog čovjeka u Baru. Ne zna šta su razgovarali I. i H. kada su
se našli u Albaniji, jer mu to nijedan od njih nije govorio, osim što mu je H.
rekao da su on i I. ilegalno prešli granicu i ušli u Crnu Goru, jer je I.
zaboravio pasoš i da mu je I. obećao da mu može naći posao. Nakon nekog
vremena I. je rekao da ide da se vidi i razgovara sa čovjekom iz Bara koji je
trebao da ih zaposli, a pozvao je i njega da pođe sa njim,  H. je rekao da ih
sačeka u lokalu. Potom su njih dvojica otišli u lokal “Avanti”, gdje ga je I.
častio kafom i dao mu dva eura za cigarette, da je I. neko pozvao na telefon,
a čuo je da I. razgovara na engleskom jeziku. Nakon tog razgovora rekao mu je
da ih onaj čovjek čeka u Baru, u blizini kamenoloma i sa svog mobilnog
telefona pozvao taksi i rekao mu da taksi vozilom pođe za H. u lokal “San
Marino”, a zatim da istim vozilom obojica krenu do kamenoloma u Baru, gdje će
ih I. čekati, jer mora prethodno da vidi vlasnika. Prije nego je taksi stigao,
I. mu je rekao da ima dvije torbe u kojima se nalazi veš, a koje će biti
ispred lokala “San Marino”, u blizini I. kuće, koja se nalazi nekih 200 metara
od ovog lokala, te da on uzme te torbe. Kada je taksijem stigao do lokala “San
Marino”, H. je već bio ispred, a on mu je objasnio da je I. rekao da uzmu
dvije njegove torbe u kojima se nalazi odjeća, a koje su bile na parkingu
preko puta lokala “San Marino” i taksi vozilo se bilo parktično parkiralo
pored ovih torbi, na nekih dva metra udaljenosti. H. je uzeo torbe i ubacio ih
na zadnje sjedište gdje je i sio, dok je on sjedio na mjestu suvozača, nakon
čega su krenuli za Bar, da bi ih u putu zaustavila policija i njih dvojicu su
lišili slobode. Nije znao šta se nalazilo u onim torbama, osim što mu je I.
rekao da je u njima odjeća - veš.  
Optuženi P. H. je naveo da ga je dok je bio u Draču, u Albaniji, optuženi R.,
kojeg zna šest-sedam godina jer su bili komšije, pozvao telefonom i rekao mu
da dođe u Ulcinj, jer može da mu nađe posao, a da prethodno treba da ode u
mjesto Koplik, takođe u Albaniji, i da se sretne sa izvjesnim I. H., sa kojim
treba da se dogovori o tom poslu i dao mu I.ov broj telefona. U Kopliku se i
našao sa I., koji mu je rekao da može da mu nađe posao u Ulcinju, a u Crnu
Goru su ušli ilegalno, jer je I. rekao da nema pasoš. Tom prilikom je I. sa
sobom nosio dvije kese, mada on nije znao šta je bilo u istima, niti mu je I.
to rekao, a sam nije nosio ništa. U Ulcinj su došli 27. marta 2011.godine, da
bi se sjutradan našli sa Dž. u jednoj kafani, što je I. dogovorio kako bi
razgovarali o poslu. I. mu je potom rekao da ih čeka u tom lokalu, da bi potom
otišao sa Dž.. Nakon nekih sat vremena, ispred kafane je, taksi vozilom, došao
samo Dž. i rekao mu da uzme dvije torbe, koje su se nalazile na parkingu preko
puta lokala u kome su prethodno bili, i da ih ubaci u auto, govoreći da su
torbe I., ali mu nije rekao šta je u njima, niti je on pitao. Torbe je ubacio
na zadnje sjedište taksi vozila i to jednu između sjedišta vozača i zadnjeg
sjedišta, a drugi između sjedišta suvozača i zadnjeg, nakon čega je sio
pozadi, iza sjedišta suvozača, na kojem je bio Dž.. Krenuli su u pravcu Bara i
nakon 10-ak minuta vožnje zaustavila ih je policija. Torbe koje je on ubacio u
vozilo nijesu bile one koje je I. preko granice ilegalno unio u Crnu Goru.
Tokom vožnje nije gledao šta je u njima, niti ga je to interesovalo, jer su
bile I.. I ranije je bio u Crnoj Gori, više puta, a dolazio je da radi, da bi
se, nakon što bi odradio posao, vraćao za Albaniju, ostajao dva-tri dana i
opet dolazio, a sve to preko graničnog prelaza Sukobin.  
Branioci optuženih su, u završnoj riječi, predložili sudu da optužene oslobodi
od optužbe, smatrajući da nije dokazano da su optuženi znali da u torbama
prenose opojnu drogu, a za slučaj da sud bude drugačijeg mišljenja, ukazali su
na olakšavajuće okolnosti na njihovoj strani. Optuženi su prihvatili završne
riječi svojih branilaca, nemajući šta da dodaju.  
Sud je u dokaznom postupku izveo sljedeće dokaze: saslušao svjedoka Z. B.;
pročitao dvije službene zabilješke Uprave policije Ispostava Ulcinj od
28.03.2011.godine; pročitao tri potvrde o privremeno oduzetim predmetima
Uprave policije Područna jedinica Bara Ispostava Ulcinj, Ku.br.53/11 od
28.03.2011.godine; pročitao izvještaj Uprave policije Forenzički centar
Danilovgrad br.1326/11 sa fotodokumentacijom i saslušao vještaka hemijske
struke, N. G.; pročitao izvještaj Uprave policije Sektor granične policije
Ispostava granične policije Bar o prelasku putnika na ZGP Sukobin - Murićani,
od 27.06.2011.godine i dopisa Ministarstva unutrašnjih poslova i javne uprave
Filijala za upravnounutrašnje poslove Ulcinj, od 13.09.2011.godine.  
U cilju pribavljanja izvoda iz kaznene evidencije za optužene, obzirom da je
zastupnik optužnice, u optužnom aktu, predložio izvođenje i tog dokaza, sud
je, dana 24.02.2011.godine, preko Ministarstva pravde Crne Gore, uputio
zamolnicu i od nadležnih organa Republike Albanije zatražio iste, međutim, do
dana završetka glavnog pretresa ti izvodi nijesu dostavljeni, pa kod činjenice
da se radi o pritvorskom predmetu, koji zahtjeva hitnost postupanja, sud je
rješenjem odlučio da se na glavnom pretresu ne izvodi dokaz čitanjem ovih
izvoda.  
Svjedok Z. B., koji radi kao taksi vozač u Ulcinju, je kritičnog dana, oko
09,15 sati, po nalogu dispečera, došao do restorana “San Marino”, gdje mu je
rečeno da će ga čekati stranka. Pošto se zaustavio, u njegovo vozilo su ušla
dva momka, koja su sami stajali na parkingu, a preko puta restorana. Jedan,
nešto manjeg rasta i mlađi, koji je ušao pozadi, u vozilo je unio i dvije
torbe, dok je drugi, stariji, sio na mjesto suvozača. Pričali su na albanskom
jeziku i rekli mu da ih vozi do benzinske pumpe “Eko”, na izlasku iz Ulcinja,
a iz njihovog daljeg razgovora zaključio je da će da idu za Bar. Na nekih 500
metara prije pumpe zaustavila ih je policija. Njemu su samo tražili isprave,
dok su ovoj dvojici rekli da izađu. Tada su ova dvojica rekli policajcima da
torbe nijesu njihove i da su bile u vozilu. Nije imao ništa protiv da
policajci pregledaju njegovo vozilo, čak je to i tražio, rekavši da torbe u
vozilu pripadaju ovoj dvojici, ali ih policija nije otvarala, već se on taksi
vozilom, u pratnji policije, odvezao do stanice i tamo su policajci izvadili
torbe. Od policajaca je čuo da se u istima nalazi “skank”, a po njegovoj
procjeni, što se tiče torbi, ova dvojica su zajednički djelovali. Od strane
dispečera je obaviješten da ima stranke ispred restorana “San Marino”, a ne
zna ko je zvao da zakaže vožnju, niti poznaje lice I. H. iz Ulcinja.  
Nakon što su optuženi, na poziv predsjednika vijeća, ustali i okrenuli se
licem prema svjedoku, isti je izjavio da su to lica koja je kritičnog dana
vozio svojim vozilom, te je u liku optuženog P. H. prepoznao lice koje je
opisao kao niže rastom, odnosno u liku optuženog R. Dž., lice koje je opisao
kao visočije.  
U dvije službene zabilješke Uprave policije Ispostava Ulcinj, od
28.03.2011.godine konstatovano je da su ovlašćeni policijski službenici,
kritičnog dana, oko 09,15 časova, zaustavili taksi vozilo firme “Kalaja”,
marke “Škoda Oktavia”, reg. oznaka UL …., u kojem su se nalazila tri lica, dok
su iza sjedišta vozača i suvozača bile dvije torbe sa zelenom materijom u
većoj količini, koje nijesu dirali, niti pomjerali, već su lica priveli u
prostorije policije, a pomenuto vozilo odveli na parking Ispostave.  
Iz tri potvrde o privremeno oduzetim predmetima Uprave policije Područna
jedinica Bar Ispostava Ulcinj utvrđeno je da su od optuženog R. Dž. privremeno
oduzeti: mobilni telefon “Nokia 3109C” sive boje, ser. br.359311/02/560810/6,
kartica mobilnog operatera IPKA, ser. br.109011226772 i kartica mobilnog
operatera 89355011010060465968, a od optuženog P. H. biljna materija zelene
boje, upakovana u dvije PVC kese žute boje i mobilni telefon “Nokia 1112” IMEI
356405/01/220736/2 sa karticom ser. br.89355011006048800805. Oba optužena su
pomenute potvrde potpisali bez primjedbi.  
Iz izvještaja Uprave policije Forenzički centar Danilovgrad br.1326/11
utvrđeno je da su ovom Centru na vještačenje dostavljena dva plastična džaka u
kojima se nalazi ručno pravljeno pakovanje od plastičnih kesa sa sadržajem
sasušene biljne materije zelene boje, karakterističnog opojnog mirisa, neto
mase 2.149,95 g u jednom i 1.834,95 g u drugom džaku. Detaljnim mikroskopskim
pregledom dostavljenog biljnog materijala konstatovano je prisustvo smole kao
i bodlji u obliku “medveđih kandži”, pa je na osnovu karakteristične
morfološke građe utvrđeno da isti potiče od biljke čiji je botanički naziv
Cannabis sativa L., iz familije Canabaceae - Kanabis. Hemijskom analizom
dostavljenih uzoraka utvrđeno je da isti sadrže psihoaktivnu komponentu
tetrahidrokanabinol (THC) u koncetraciji iznad 0,3%. Bliži izgled opisanih
uzoraka prikazan je u fotodokumentaciji koja je sastavni dio izvještaja.  
Vještak hemijske struke, N. G., u cjelosti je ostala pri citiranom izvještaju
i pojasnila da se prilikom analiza u Forenzičkom centru, mikroskopski i
makroskopski utvrđuje najprije da li se radi o biljci kanabis, a nakon što se
to utvrdi, hemijskom analiziom se dalje utvrđuje koliki je procenat aktivne
komponente THC u materiji koja je predmet analize, odnosno da li je taj
procenat veći od 0,3 %. Biljka čiji je botanički naziv kanabis sadrži određeni
procenat THC u sebi, s tim što pripravak ove biljke, listovi i cvjetovi, u
sebi sadrže THC, dok stabljika biljke ne sadrži THC. U konkretnom slučaju,
biljna materija koja je bila predmet analize u sebi je sadržala samo cvjetove
i listove i utvrđeno je da je procenat THC iznad 0,3 %. Prema standardima
farmakologije kanabis se dijeli na vlaknasti tip biljke, koji sadrži ispod 0,3
% THC, i na droga tip biljke, koji sadrži iznad 0,3 % THC. Tzv. “skank” je
genetski modifikovana biljka kanabis koja sadrži veći procenat THC-a. U
konkretnom slučaju nijesu utvrđivali koliki je procenat THC-a u biljnoj
materiji koja je bila predmet analize, već samo da je taj procenat iznad 0,3%.
Po nekim standardima konpolja kao biljka, odnosno njen pripravak koji u sebi
sadrži THC, ide do nekih 5 %. Medjutim, zbog uslova sadnje i načina uzgoja on
može da bude i veći. Ne postoji granica na osnovu koje bi se utvrđivalo da li
je neka marihuana “skank” ili nije, a ovaj izraz se upotrebljava samo u
slučajevima kada se radi o nekoj potentnijoj marihuani koja u sebi sadrži veći
procenat THC-a.  
Iz izvještaja Uprave policije Sektor granične policije Ispostava granične
policije Bar o prelasku putnika na ZGP Sukobin – Murićani, utvrđeno je da je
preko ovog graničnog prelaza, optuženi Dž. R. zadnji put ušao u Crnu Goru dana
12.03.2011.godine, a istu je napustio dana 19.03.2011.godine, dok je optuženi
H. P., u Crnu Goru ušao dana 21.11.2010.godine, a istu je napustio
30.11.2010.godine.  
Iz dopisa Ministarstva unutrašnjih poslova i javne uprave Filijala za
upravnounutrašnje poslove Ulcinj utvrđeno je da na područiju opštine Ulcinj ne
postoji lice I. H. sa prijavljenim prebivalištem, a da na teritoriji Crne Gore
postoje tri lica sa tim imenom i prezimenom, od kojih dva žive u Bijelom
Polju, a jedno u Rožajama.  
Izjašnjavajući se o sadržini citiranog dopisa, optuženi R. Dž. je objasnio da
I. H. nije državljanin Crne Gore, već Republike Albanije, rođen u Kopliku, ali
da sa porodicom živi u Ulcinju, kod gazdarice čije je ime M., te da ima troje
maloljetne djece.  
Dakle, na osnovu izvedenih, naprijed iznijetih dokaza, sud je nesumnjivo
utvrdio da su optuženi Dž. R. i H. P. izvršili krivično djelo koje im se
stavlja na teret izmijenjenom optužnicom državnog tužioca. Naime, isti su,
dana 28.03.2011.godine, na području opštine Ulcinj, prenosili radi prodaje
3.984,90 g opojne droge marihuane, i to na putu od Ulcinja prema Baru, u
iznajmljenom putničkom vozilu marke “Škoda oktavia”, reg. oznaka UL …,
vlasništvo taksi udruženja “Kalaja” iz Ulcinja, kojim je upravljao svjedok
B.Z., u kojem se na mjestu suvozača nalazio optuženi Dž. R., a na zadnjem
sjedištu optuženi H. P., dok su se dvije torbe sa pomenutom opojnom drogom
nalazile na zadnjem sjedištu, iza sjedišta vozača i suvozača, a koja droga je
pronađena i oduzeta prilikom zaustavljanja i pregleda ovog taksi vozila od
strane ovlašćenih policijskih službenika Ispostave Ulcinj.  
Optuženi ne spore da su tog dana bili u pomenutom taksi vozilu i da su iz
Ulcinja krenuli prema Baru, te da je u vozilu optuženi R. sjedio na mjestu
suvozača, a optuženi P. na zadnjem sjedištu, kao ni da su, u taksi vozilo,
kritičnom prilikom unijeli sa sobom i dvije torbe, konkretno optuženi P., pri
čemu je jednu smjestio iza sjedišta vozača i zadnjeg sjedišta, a drugu iza
sjedišta suvozača i zadnjeg. Odbrane optuženih u ovom dijelu potvrđuje i
svjedok B. Z., taksi vozač, koji je naveo da je taksi vozilom, a po nalogu
dispečera, došao do restorana “San Marino”, gdje je na parking, preko puta
restorana, primijetio dva čovjeka, od kojih je jedan, stariji, ušao u vozilo i
sjeo na mjesto suvozača, dok je drugi, nešto manjeg rasta i mlađi, na zadnje
sjedište vozila unio dvije torbe, a potom i sam sjeo pozadi, nakon čega su, na
albanskom jeziku, zatražili da ih vozi do benzinske pumpe “Eko”, na izlasku iz
Ulcinja, a iz međusobnog razgovora optuženih tokom vožnje, zaključio da će da
idu za Bar. Ovaj svjedok je na glavnom pretresu i prepoznao optužene,
izjasnivši se da je, kritičnom prilikom optuženi P. bio taj koji je u taksi
vozilo unio one dvije torbe i sjeo pozadi, a da je optuženi R. sjedio do
njega, kao suvozač, što je saglasno naprijed utvrđenom činjeničnom stanju.  
Optuženi su dalje naveli i da ih je, nedugo potom, zaustavila policija i
lišila slobode, što je takođe potvrdio svjedok Z., navodeći da su policajci,
nakon zaustavljanja, svu trojicu, zajedno sa taksi vozilom, odveli u
prostorije policije, a što je u skladu i sa sadržajem dvije službene
zabilješke Uprave policije Ispostave Ulcinj, u dijelu koji se odnosi na
zaustavljanje taksi vozila, pronalaska dvije torbe i privođenje lica koja su
se u njemu nalazila.  
Međutim, optuženi negiraju da su znali šta se nalazi u torbama koje je u taksi
vozilo unio optuženi P., a koje je potom policija pronašla pregledom vozila i
privremeno oduzela. Naveli su da iste nijesu njihove, već izvjesnog H.I., lica
koje im je obećalo da će im naći posao u Crnoj Gori, i koje ih je uputilo da
iz Ulcinja taksijem dođu do Bara, te da mu donesu i dvije torbe u kojima se
nalazi garderoba, kako je to rekao optuženom R., a koje su bile na parkingu
ispred restorana “San Marino”.  
Ovakva odbrana optuženih je osporena prvenstveno iskazom svjedoka Z., koji je
naveo da su optuženi, nakon što ih je zaustavila policija, negirali da su
torbe njihove, navodeći da su već bile u  njegovom taksi vozilu kada su u isto
ušli. Ovakvo ponašanje optuženih prilikom zaustavljanja i pregleda taksi
vozila od strane policije, upućuje na jasan zaključak da su isti znali šta se
nalazi u tim torbama, odnosno da je u istima opojna droga marihuana, te da su
istu, iznajmljenim taksi vozilom, svjesno prenosili iz Ulcinja za Bar. Na
kraju, naprijed iznijeti zaključak suda je u skladu i sa pisanim dokazima
pročitanim na glavnom pretresu - dvije službene zabilješke Uprave policije, u
dijelu koji se odnosi na pregled taksi vozila i pronalazak predmetne droge,
ali i potvrdom o privremenom oduzimanju dva džaka sa pomenutom opojnom drogom,
a koju je optuženi H.P. bez primjedbi potpisao.  
Osim toga, optuženi R. Dž. u svojoj odbranije naveo, da je izvjesni H. I.
ispred lokala “Avanti” u Ulcinju, pozvao telefonom taxi vozilo, sa kojim je
ovaj optuženi došao ispred lokala “San Marino” gdje se nalazio optuženi P. H.,
dok je optuženi P. H., potvrdjujući navode optuženog R., naveo da je optuženi
R. sam došao taksijem ispred kafane “San Marino”, te da mu je tom prlikom
rekao da uzme dvije kese koje su se nalazile na parkingu preko puta kafane i
ubaci ih u auto. I ovaj dio odbrane optuženih opovrgnut je iskazom svjedoka Z.
B., koji je tokom čitavog postupka bio kategoričan da je ,kritičnog dana,
preko dispečera bio obaviješten da ima vožnju ispred lokala “San Marino” u
Ulcinju, gdje je došao sa svojim taxi vozilom i gdje su ga čekale dvije muške
osobe, optuženi R. Dž. i P. H., od kojih je jedan u rukama nosio dvije torbe
koje je i unio u vozilo, što pored ostalog, dodatno potvrdjuje zaključak suda
da su torbe koje su pronadjene u taxi vozilu svjedoka Z., a u kojima je bila
opojna droga marihuana, vlasništvo optuženih R. Dž. i P. H., odnosno da su ovi
optuženi zajednički djelovali preduzimajući naprijed opisane radnje, tj. djelo
su htjeli kao zajedničko, pa prema tome i kao svoje, postupajući u konkretnom
slučaju kao saizvršioci.  
Iz dopisa Ministarstva unutrašnjih poslova i javne uprave Filijale za upravno-
unutrašnje poslove u Ulcinju utvrđeno da na područiju opštine Ulcinj ne
postoji lice I. H. sa prijavljenim prebivalištem, za koje lice je optuženi R.
naveo da ga je upoznao u Ulcinju, dva-tri mjeseca prije predmetnog događaja, a
koje navodno živi u Ulcinju, u blizini restorana “San Marino” i koje je, kako
su to naveli oba optužena, navodno trebalo da im nađe posao u Crnoj Gori i
poručilo im da dođu do Bara, te da je to lice i vlasnik torbi pronađenih u
taksi vozilu, čime su osporene odbrane optuženih i u tom dijelu, a potvrđeno
stanovište suda da su iste date u cilju izbjegavanja krivice. Na isti način
sud je ocijenio i navode odbrane optuženog R., kada je isti, izjašnjavajući se
o sadržini navedenog dopisa na glavnom pretresu, naveo da lice I. H., nije
državljanin Crne Gore, već Albanije, te da je rođen u Kopliku, a da sa
porodicom živi u Ulcinju kao podstanar kod izvjesne M., a koje činjenice je
pomenuo tek kada je upoznat sa sadržinom pomenutog dopisa, na koji nije imao
primjedbi kada je isti pročitan na glavnom pretresu.  
Sud nije prihvatio predlog odbrane da se putem medjunarodne pravne pomoći, od
nadležnih državnih organa Republike Albanije, zatraži podatak da li u njihovim
evidencijama postoji lice po imenu H.I., rođen u Kopliku, a sa razloga što iz
spisa predmeta, kao i navoda odbrane, proizilazi da o ovom licu nema bližih
podataka, pa se samim tim isto ne može identifikovati, što je i bio razlog da
i nadležne službe iz Ulcinja dostave podatke da sa istim imenom i prezimenom
postoji evidentirano pet lica, pa se da pretpostaviti da bi u Republici
Albaniji taj broj bio mnogo veći, iz kojih podataka se ne bi moglo zaključiti
koje od njih je lice H. I. koje u svojim odbranama pominju optuženi, za koje
lice je sud uvjerenja da ne postoji.  
Iz izvještaja o vještačenju utvrđeno je da je u pomenute dvije torbe bilo
ukupno 3.984,90 grama marihuane, sa sadržajem psihoaktivne komponente
tetrahidrokanabinol (THC) u koncetraciji iznad 0,3%. Da je predmetna marihuana
namijenjena daljoj prodaji sud je utvrdio na osnovu ukupne količine ove opojne
droge, te načina njenog pakovanja, obzirom da je ista bila upakovana u ručno
pravljenim pakovanjima od PVC kese, a nakon toga u dvije plastične torbe, pri
čemu se u jednoj nalazilo 2.149,95 g, a u drugoj 1.834,95 g marihuane, što je
takođe utvrđeno iz izvještaja o vještačenju predmetne droge i fotoelaborata
kao njegovog sastavnog dijela.  
Iz naprijed utvrdjenog činjeničnog stanja nesumnjivo proizilazi da su optuženi
znali da se u vrećama koje su smjestili u iznajmljenom taxi vozilu, nalazi
opojna droga marihuana, supstanca proglašena za opojnu drogu Rješenjem o
utvrdjivanju opojnih droga (Službeni list SRJ br. 44/02), a koju su prenosili
radi njene dalje prodaje, na što posebno upućuje količina ove opojne droge i
način njenog pakovanja, pri čemu su bili svjesni da nemaju ovlašćenje za
radnje koje preduzimaju, a što nesumnjivo proizilazi iz njihovog ponašanja
kada je pomenuto vozilo zaustavljeno od strane službenika policije, a koje se
ogleda u tome da su komentarisali da su se ove vreće nalazile u taxi vozilu
kada su u isto ušli, kako je to utvrdjeno iz iskaza svjedoka Zejnelovića,
postupajući na taj način suprotno Zakonu o proizvodnji i prometu opojnih
droga, kojim je regulisano kada su proizvodnja, prerada i promet ove supstance
dozvoljeni i ko ih može vršiti, ali su to i htjeli, postupajući u konketnom
slučaju sa direktnim umišljajem, pa su se u njihovim radnjama stekli svi bitni
elementi krivičnog djela neovlašćena proizvodnja, držanje i stavljanje u
promet opojnih droga iz čl. 300 st.1 KZ-a, djelujući u konkretnom slučaju kao
saizvršioci, za koje djelo ih je sud oglasio krivim.  
Odlučujući o visini kazne koju će izreći optuženima, sud je cijenio sve
okolnosti u smislu čl.42 KZ, pa kako otežavajućih nije bilo, kao olakšavajuće
okolnosti na strani optuženog R. Dž. je cijenio njegove cijenio lične prilike,
koje se ogledaju u tome da se radi o oženjenom čovijeu koji je otac dvoje
maloljetne djece, koje je po zakonu dužan da izdržava, nezaposlen i lošeg
imovnog stanja, kao i njegovu raniju neosuđivanost, a na strani optuženog P.
H. njegovu mladost u vrijeme izvršenja krivičnog djela (19.godina), kao i
raniju neosuđivanost, koje okolnosti sud smatra naročito olakšavajućim, pa im
je izrekao kazne zatvora u trajanju od po 1 (jedne godine) i 6 (šest mjeseci),
ispod granice propisane zakonom za predmetno krivično djelo, nalazeći da su
tako izrečene kazne u svemu srazmjerne težini izvršenog krivičnog djela,
ličnosti optuženih i stepenu njihove krivice, i predstavljaju onu mjeru koja
je neophodno potrebna za postizanje svrhe kažnjavanja propisane čl. 32 KZ, a
uokviru opše svrhe izricanja krivičnih sankcija iz čl. 4 st. 2 KZ-a, odnosno
da će se sa istom uticati na optužene, ali i na druge, da ubuduće ne čine
krivična djela.  
Na osnovu čl.51 KZ optuženima će se u izrečene kazne uračunati vrijeme
provedeno u pritvoru, od 28.03.2011.godine, od 09,45 časova, pa nadalje.  
Shodno odredbi čl. 300 st.7,  a u vezi čl. 75 KZ-a, od optženih je oduzeto
3.984,90 grama opojne droge marihuane, koja se ima uništiti nakon
pravosnažnosti presude, a za koje predmete zakon predvidja obavezno
oduzimanje.  
Kako su optuženi oglašeni krivim, presudom su, a na osnovu čl.226 i 229 ZKP,
obavezani da, na ime troškova krivičnog postupka, solidarno uplate ovom sudu
novčani iznos od 59,00 €, a koji se odnosi na putne troškove svjedoka Z. B.
(15,00 €), te naknadu nužnih izdataka i nagradu vještaka hemijske struke N. G.
(44,00 €), a optuženi Dž. R. i iznos od 125,00 €, koji iznos se odnosi na
naknadu nužnih izdataka i nagradu branioca po službenoj dužnosti optuženog u
fazi istrage, advokata M. Đ., dok su, na ime sudskog paušala, optuženi dužni
uplatiti novčani iznos od po 100,00 €, koji iznos je odmjeren shodno trajanju
i složenosti postupka, te imovnom stanju optuženih.  
Sud je cijenio i ostale izvedene dokaze, ali je našao da isti nijesu od
uticaja na donošenje drugačije odluke.  
Na osnovu izloženog, a shodno odredbi čl. 374 ZKP-a, odlučeno je kao u izreci
presude.  
VIŠI SUD U PODGORICI
Dana, 05.12.2011.godine
                                                                                      PREDSJEDNIK VIJEĆA- SUDIJA,  
                                                                                                    Vesna Moštrokol, s.r.

PRAVNA POUKA:Protiv ove presude dozvoljena je žalba Apelacionom sudu Crne Gore
u roku od 15 dana od dana prijema pismenog otpravka iste, a preko ovog suda.  
Tačnost otpravka ovjerava namještenik suda
Anka Raković  