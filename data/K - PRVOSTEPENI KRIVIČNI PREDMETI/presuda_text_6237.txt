                                                                                     K.br. 109/11

U IME CRNE GORE
VIŠI SUD U PODGORICI, sudija Jović Dragoje, kao pojedinac, uz učešće
namještenika Gogić Ane, kao zapisničara, u predmetu protiv optuženih P. T. i
B. Ž., zbog krivičnog djela neovlašćena proizvodnja, držanje i stavljanje u
promet opojnih droga iz čl. 300 st. 1 KZ, nakon održanog glavnog i javnog
pretresa dana 02.09.2011. godine, kome su prisustvovali Olivera Ražnatović,
zamjenik Višeg državnog tužioca u Podgorici, optuženi P. T. i njegov branilac
R.M., te optuženi B. Ž. i njegov branilac Ž. M., advokati iz Podgorice, donio
je i 05.09.2011. godine javno objavio  
P R E S U D U
1. Optuženi P. T. rođen ..., završio srednju školu, vodoinstalater, oženjen,
otac jednog djeteta, dobrog imovnog stanja, državljanin Crne Gore, osuđivan
presudama Osnovnog suda u Kotoru K.br.172/98 od 14.10.1998.godine zbog
krivičnog djela krađe iz čl. 144 st. KZ RCG, na kaznu zatvora u trajanju od 4
mjeseca, uslovno na dvije godine, Osnovnog suda u Kotoru K.br.224/99 od
28.01.2000. godine, zbog krivičnog djela teška krađa iz čl. 145 st. 2 KZ RCG,
na kaznu zatvora u trajanju od 5 mjeseci, Osnovnog suda u Kotoru K.br.207/05
od 14.02.2007. godine, zbog krivičnog djela teške krađe u pokušaju iz čl. 240
st. 1 tač. 1 u vezi čl. 20 KZ CG, na kaznu zatvora u trajanju od 5 mjeseci,
uslovno na tri godine i Višeg suda u Podgorici K.br.12/2009 od 04.11.2010.
godine zbog krivičnog djela neovlašćena proizvodnja, držanje i stavljanje u
promet opojnih droga iz čl. 300 st. 1 KZ, na kaznu zatvora u trajanju od jedne
godine.  
2. Optuženi B. Ž. rođen ..., završio osnovnu školu, nezaposlen, neoženjen,
lošeg imovnog stanja, državljanin Crne Gore, osuđivan presudama Osnovnog suda
u Kotoru K.br. 224/99 od 28.01.2009. godine, zbog krivičnog djela teška krađa
iz čl. 145 st. 2 KZ RCG, na kaznu zatvora u trajanju od tri mjeseca i 15 dana
i Osnovnog suda u Podgorici K.br.680/06 od 27.02.2008. godine, zbog krivičnog
djela teško djelo protiv bezbjednosti javnog saobraćaja iz čl. 348 st. 3 u
vezi čl. 339 st. 3 u vezi st. 1 KZ, na kaznu zatvora u trajanju od 5 mjeseci,
uslovno na dvije godine.  
K R I V I  SU
Zato što su:  
U periodu od početka marta 2011. godine do 20. maja 2011. godine u Tivtu,
okrivljeni P. T. neovlašćeno radi prodaje držao i prodavao, a okrivljeni B. Ž.
neovlašćeno radi prodaje držao veću količinu opojne droge heroina - supstance
proglašene za opojnu drogu Rješenjem o utvrđivanju opojnih droga ("Sl. list
SRJ"br. 44/02), na način što je okrivljeni P. T. početkom marta 2011.godine
neovlašćeno radi dalje prodaje veću količinu opojne droge heroina držao u
stanu okrivljenog B. Ž., od koje opojne droge je u navedenom periodu nakon
svaka tri do četiri dana većem broju lica na području opštine Tivat
neovlašćeno prodavao neutvrđenu količinu navedene opojne droge, a okrivljeni
B. Ž. u navedenom preiodu u svom stanu, za mjesečnu nadoknadu od 250 eura
mjesečno, za okrivljenog P. T. neovlašćeno držao navedenu opojnu drogu
namijenjenu daljoj prodaji, od koje je po prethodno dobijenim uputstvima od
okrivljenog P. T. svaka tri do četiri dana pakovao opojnu drogu u paketiće i
iste predavao okrivljenom P., od koje opojne droge je dana 20. maja 2011.
godine pretresom stana okrivljenog B. Ž. od strane ovlašćenih policijskih
službenika Uprave policije - Područne jedinice Herceg Novi - Ispostave Tivat
pronađeno ukupno 1759,10 gr opojne droge heroina upakovane u jednu plastičnu
kutiju od čačkalica težine 28,6 grama, jednu plastičnu flašicu od kapužina sa
natpisom "Rauch Cafemio" težine 145,8 grama, jedan veći ručno pravljeni
zamotuljak od pvc kese težine 179,9 grama, jedan veći ručno pravljeni
zamotuljak od pvc kese težine 1011,6 grama i jedan ručno pravljeni zamotuljak
od pvc kese plave boje težine 393,2 grama, koja opojna droga je oduzeta od
okrivljenog B. Ž..  
- čime su izvršili krivično djelo neovlašćena proizvodnja, držanje i
stavljanje u promet opojnih droga iz čl. 300 st. 1 Krivičnog zakonika  
pa ih sud primjenom navedenog zakonskog propisa, te čl. 36, 42, 51 KZ i čl.
374 Zakonika o krivičnom postupku,  
O S U D J U J E
P. T., na kaznu zatvora u trajanju od 6 (godina) godina i 6 ( šest) mjeseci, u
koju mu se uračunava vrijeme provedeno u pritvoru od 20.05.2011. godine, pa
nadalje,  
B. Ž., na kaznu zatvora u trajanju od 4 (četiri) godine, u koju mu se
uračunava vrijeme provedeno u pritvoru od 20.05.2011. godine do 05.09.2011.
godine.  
Na osnovu čl. 300 st.6 i čl. 75 KZ-a  B. Ž. se se trajno oduzima opojna droga
heroin u količini od 1759,10 grama,  koja se po pravosnažnosti presude imaju
uništiti.  
Optuženi B. Ž. se obavezuje na plaćanje troškova krivičnog postupka u iznosu
od 700 eura, a P. T. i B. Ž. paušal u iznosu od po 150,00 eura, u roku od 15
dana po pravosnažnosti presude.  
O b r a z l o ž e nj e
Više Državno Tužilaštvo optužnicom Kt.br.74/11 od 06.06.2011. godine koju je
zastupao pomenuti zamjenik stavilo na teret optuženim P. T. i B. Ž. izvršenje
krivičnog djela neovlašćena proizvodnja, držanje i stavljanje u promet opojnih
droga iz čl.300 st.1 KZ, s tim što je sud utvrdjeno činjenično stanje u izreci
presude, prilagodio rezultatima izvedenih dokaza, te je iz drugog, šestog i
sedmog reda optuženog akta izostavio riječi " kupio i","neovlašćeno","od
nepoznatog lica, kupio,i istu", jer nije utvrdjeno na koji je način optuženi
P. došao u posjed opojne droge.  
Sud je na zapisnicima o glavnom pretresu naveo da je u dokaznom postupku, u
skladu sa zakonom, pročitao zapisnik Uprave policije - Područne jedinice
Herceg Novi - Filijale za borbu protiv droge, Ispostave Tivat 29 br.
03-240/11-1974 od 20.05.2011. godine o pretresanju stana okrivljenog P. T.,
zapisnik Uprave policije - Područne jedinice Herceg Novi - Filijale za borbu
protiv droge, Ispostave Tivat 29 br. 03-240/11-1974 od 20.05.2011. godine o
pretresanju stana okrivljenog B. Ž., potvrdu Uprave policije - Područne
jedinice Herceg Novi - Filijale za borbu protiv droge, Ispostave Tivat broj
29-03/240/11-1974 od 20.05.2011. godine o privremeno oduzetim predmetima od
okrivljenog P. T., dvije potvrde Uprave policije - Područne jedinice Herceg
Novi - Filijale za borbu protiv droge, Ispostave Tivat broj 29-03/240/11-1974
od 20.05.2011. godine o privremeno oduzetim stvarima od okrivljenog B. Ž.,
službenu zabilješku Uprave policije - Područne jedinice Herceg Novi - Filijale
za borbu protiv droge, Ispostave Tivat 29 br. 03-240/11-1974 od 20.05.2011.
godine, Izvještaj Uprave policije - Forenzičkog centra - Danilovgrad broj
2230/11 i 2231/11 sa uvidom u fotodokumentaciju u prilogu, te je izvršio uvid
u fotodokumentaciju Uprave policije - Ispostave Tivat broj 72/11 od
20.05.2011. godine,  u fotodokumentaciju Uprave policije - Ispostave Tivat
broj 73/11 od 20.05.2011. godine, Pročitao i izvršio uvid u listing ostvarenih
međusobnih komunikacija telefonskih brojeva 067/830-... koji je koristio
okrivljeni B. Ž. i 069/587-... koji je koristio okrivljeni P. T., Izvod iz
kaznene evidencije Uprave policije Ispostava Kotor 28-03 br. 245/11-2464 od
31.05.2011. godine za okrivljene P. T. i B. Ž.,  Otpusnu listu Instituta za
zdravstvenu zaštitu majke i djeteta br. protokola 10263/78 od
12.02.1979.godina, otpusnu listu Instituta za zdravstvenu zaštitu majke i
djeteta od 02.03.1979 godine, Otpusno pismo Medicinskog centra Kotor matični
broj 774 od 08.02.1992.godine, i izvještaj ljekara specijaliste Opšte bolnice
Kotor,  broj protokola 1/6 od 12.06.2004. godine.  
Optuženi P. T. je u svojoj odbrani, pred ovlašćenim policijskim službenikom,
negirao da se bavio prodajom bilo koje vrste opojne droge, ali nije osporio da
poznaje B. Ž., kojeg je povremeno angažovao kao taksistu za prevoz njegove
supruge i djeteta. U tom svojstvu ga je angažovao sve dok nije kupio vozilo za
svoju suprugu, desetak dana prije hapšenja i od tada nije ostvarivao ni
telefonske kontakte sa B. Ž.. Na dan kada je lišen slobode nalazio se u
Krađicima i Radovićima i sve do 13,30 koristio je službeno vozilo, a kada se
vratio u Tivat uzeo je svoje vozilo marke "Pežo" kojim je i došao kući. Nakon
pola sata naišli su policijski službenici i izvršili pretres njegove kuće.  
Kada je saslušavan povodom navoda iz krivične prijave pred istražnim sudijom
je ponovio da je B. Ž., koji je po zanimanju taksista, angažovao za potrebe
prevoza pomenutih članova svoje porodice i da nikada nije dolazio u njegovu
kuću, niti su se međusobno posjećivali, te da nema nikakve veze sa drogom koja
je kod njega pronađena.  
Na glavnom pretresu ostao je pri ranije iznijetim odbranama dodajući da nije
imao motiva za izvršenje tog krivičnog djela, jer ima stalno zaposlenje i
dobro je situiran.  
Međutim, optuženi B. Ž. je naveo u svojoj odbrani pred policijskim
službenikom, da je P. T. prije tri mjeseca, (februara 2011) došao u njegovu
porodičnu kuću i pitao ga, da li želi za njegove potrebe da skriva heroin i
pakuje ga za mjesečnu nadoknadu od 250 eura. On je prihvatio tu ponudu jer
živi sam, sa velikim zdravstvenim problemima i nije znao da će heroin dugo
stajati u njegovom stanu, jer mu je T. obećao da će ga premjestiti na neko
drugo mjesto, U to vrijeme on je i donio kod njega jednu plastičnu kanticu
neto sadržine 2 ili 3 kg, u kojoj su se nalazile tri kese (dvije bijele i
jedna plave boje) rekavši mu da se radi o heroinu koji treba da čuva. Narednog
dana je ponovo došao i iz navedenih kesa jedan dio heroina stavio u  plastičnu
kutiju od čačkalica i flašicu od kafe. Tada mu je i objasnio kako će pakovati
heorin, pa je od aluminijske folije napravio male paketiće u koje je kašičicom
od ekspreso kafe stavljao heroin koji je vadio kroz otvor iz plastične kutije
za čačkalice, naglašavajući da je to mjera koju stalno treba da ima u vidu.
Takođe mu je objasnio, da prilikom telefonske komunikacije treba isključivo da
koristi određene šifre koje će imati sledeća značenja: "supica" - od supe
jedna kašičica heorina koju treba da upakuje u jednu kesu, dok je "švedski
sto" značio dvadeset malih paketića napunjenih po jednom kašičicom od ekspreso
kafe, te da te nazive nikako ne smije zaboraviti. U narednom periodu T. bi ga
pozivao sa svog broja 069/ 587-... na njegov broj 067/830-.... i zavisno od
njegove potrebe rekao da spakuje, nekada, švedski sto ili supicu, a zatim bi
došao kod njega i preuzimao heroin ili bi tražio da mu heroin donese njegovoj
kući. Takvu komunikaciju su ostvarivali svakog trećeg ili četvrtog dana, sve
dok nijesu lišeni slobode, jer bi T., kada bi ponestajalo heroina, u kutiju za
čačkalice i flašicu od kafe ponovo dolazio kod njega kući i dosipao heroin.  
Zadnji put je kod njega došao tri dana prije hapšenja i upakovao heroin na
opisani način, a potom ga je 19.05.2011. godine pozvao telefonom i rekao da
spremi jednu supicu iz plave kesice, što je on uradio i odnio njegovoj kući.
Na kraju te svoje odbrane je naveo, da mu je u pomenutom periodu, u dva
navrata dao po 250 eura i trebalo je 01.06.2011. godine da mu isplati i po
treći put pomenuti iznos, kao i da ga je posebno upozoravao da o tom njihovom
poslu nikome ništa ne smije da govori, te da on nije znao kome je T. prodavao
heroin.  
Međutim, kada je saslušavan povodom podnijete krivične prijave pred istražnim
sudijom, on je naveo, da je mjesec dana prije njegovog hapšenja T. donio jednu
kesu i pitao može li to ostati kod njega jedno vrijeme, najdalje dva, tri dana
i vidio je da iz nje pakuje heroin u jednu manju i iznosi iz kuće. Kada je
drugi put došao istim povodom, on je morao da ode u grad i ne zna koju je
količinu upakovao, ali mu je prilikom prvog pakovanja  rekao  da se radi o
heroinu i obećao da će mu dati 250 eura zato što ga drži u njegovoj kući. On
je ponovio, da je prihvatio njegovu ponudu, jer nije imao sredstava za život i
tvrdio je da nije odmah znao šta se nalazi u zatvorenoj kanti koju je T. donio
i da mu je on nešto kasnije rekao da se radi o heroinu. Takođe je pojasnio, da
je onog puta, kada se vratio iz grada vidio da T. pakuje heroin u aluminijsku
foliju sa kašikom za ekspreso kafu, rekavši mu da to dobro zapamti, jer je to
mjera. Ponovio je i pojasnio, da mu je rekao da u međusobnoj komunikaciji
treba da koriste šifre, kao npr. "supica" koja je predstavljala mjeru jedne
kašike od supe, dok je "švedski sto" značio dvadeset malih paketića napunjenih
po jednom kašičicom za ekspreso kafu, te da je na taj način, po njegovim
uputstvima u dva navrata upakovao heroin ( jedan put "supicu" a drugi put
"švedski sto"). Nadalje je naveo da je u tom periodu možda i T. u njegovoj
kući u dva navrata pakovao heroin i čini mu se da se radilo o "švedskom stolu"
ali ne zna kome je  sve to prodavao, te da je trebalo nešto para da dobije
krajem mejseca, ali da do toga nije došlo zbog hapšenja.  
On je na glavnom pretresu neznatno i po ocjeni suda, ne i u suštinskom smislu,
odstupio od iskaza pred policijom u pogledu brojnosti ostvarenih komunikacija,
dok mu je u pogledu onih okolnosti o kojima se nije mogao precizno izjasniti
prezentirana ranija odbrana u dijelu u kojem je tvrdio da su komunikaciju
ostvarivali svakog trećeg ili četvrtog dana, tako što bi T. kada je
ponestajalo heroina u kutiji za čačkalice i flašici od kafe ponovo dolazio kod
njega i dosipao, pa je izjavio da su te tvrdnje koje je tada iznio tačne.
Takođe, kada mu je pročitan dio odbrane u kojem je naveo da je zadnji put T.
došao kod njega tri dana prije hapšenja i upakovao heroin, kao i da ga je dva
dana kasnije ili jedan dan pred hapšenje pozvao sa njegovog mobilnog telefona
i rekao da mu spremi i donese kući jednu supicu iz plave kesice, da je tako
postupio i da mu je zbog svega toga u dva navrata dao po 250 eura i da je po
treći put trebao isti iznos da primi 01.06.2011. godine, ali da do toga nije
došlo zbog njihovog hapšenja, da ga je posebno upozoravao da o tom njihovom
poslu nikome ne smije ništa da govori i da u telefonskoj komunikaciji treba
isključivo da koriste pomenute šifre, čija značenja je sud već naveo, kroz
interpretaciju njegove ranije odbrane, optuženi je izjavio, da je tačno sve to
što je tada govorio i da na glavnom pretresu nije mogao svega da se sjeti i
ponovi u svojoj odbrani. Takođe su mu predočeni dijelovi njegove izjave koju
je dao na zapisniku pred istražnim sudijom od 22.05.2011. godine u kojoj je
naveo, da je mjesec dana prije njegovog hapšenja T. kod njega donio jednu kesu
i pitao može li to da ostane jedno vrijeme, najviše dva - tri dana i da je
jedan put vidio da T. iz te kese pakuje heroin, a drugi put kada se vratio iz
grada, da je i gledao kako to čini, te da mu je prvi put obećao da će mu dati
250 eura ako heroin bude držao u njegovoj kući, kao i dio izjave u kojoj je
naveo da se radilo o mnogo manjem broju T. dolazaka u njegovu kuću, te kada je
upitan zašto se na drugačiji način izjašnjavao u pogledu tih okolnosti kroz
odbranu iznijetu na glavnom pretresu, on je pojasnio, da je ta njegova odbrana
pred istražnim sudijom predstavljala odgovore koje je davao na njegova
pitanja, ali da se tačnije i preciznije izjašnjavao kada je davao izjavu pred
policijskim službenikom i da ostaje pri toj odbrani.  
Iz sadržine službene zabilješke Ispostave Tivat br. 03-240/11/19714 proizilazi
da su  prema P. T., dana 20.05.2011. godine od 13,05 časova preduzete određene
operativno taktične mjere koje su u blizini njegove kuće, u 14,06 časova,
rezultirale zapažanjem  o velikoj brzini kretanja vozila Peugoet 207 reg.
oznaka TV .... i parkiranja u garažu kuće u kojoj je živio, te da su nakon
toga dva policijska službenika otišla u pravcu kuće B. Ž., sa kojim su se
najprije mimoišli, a kasnije ga sustigli, izvršili kontrolu i po naredbi suda
pretresli stan i druge prostorije koje koristi.  
O tom pretresu sačinjen je od strane policijskih službenika Ispostave Tivat
zapisnik br. 03-240/11-19714 iz čije sadržine proizilazi da je preduzet u
prisustvu dva svjedoka i vlasnika B. Ž.. Nadalje je navedeno da je pretres
započet u 15,00 časova, te da je u fioci plastične komode u spavaćoj sobi
pronađena plastična kutija u kojoj se nalazila praškasta materija, za koju se
pretpostavlja da je opojna droga heroin i plastična kašičica, kao i plastična
flašica sa natpisom "Cafenia" u kojoj se takođe nalazila istovjetna materija,
te ispod stola u istoj sobi jedna plastična kantica sa natpisom "Cerasit", u
kojoj su bile tri plastične kese, od kojih je jedna plave boje sa sadržajem
praškaste materije za koju se pretpostavilo da se radi o opojnoj drogi heroin.
Naprijed navedeni predmeti, uz mobilni telefon marke Nokia 1280, sa sim
karticom privremeno su mu oduzeti uz dvije potvrde br.03/240/11-19714, dok je
bliži izgled lica mjesta na kojima su te stvari pronađene vidljiv na deset
fotografija iz fotodokumentacije br. 72/11 od 20.05.2011. godine.  
Takođe je istog dana od strane policijskih službenika Ispostave Tivat br.
03-240/11-19714 po naredbi suda izvršen pretres stana i drugih prostorija kome
su prisustvovali vlasnik P. L. i dva građanina kao svjedoci, dok je naredba
prije pretresa predata optuženom P. T.. Tom prilikom pretresom garaže, u kanti
za smeće pronađeno je više isječaka od pvc kese sa tragom praškaste materije
za koju se sumnjalo da se radi o heroinu, kao i jedan isječak od aluminijske
folije sa istim tragom, dok su dva mobilna telefona marke Nokia 1280 i 2330,
sa sim karticama pronađeni u crnoj torbici, koja se nalazila na stepeništu
pored ulaznih vrata prvog sprata kuće.  
Naprijed navedene stvari su privremeno oduzete na ime P. T., uz potvrdu
Ispostave Tivat br. 03-240/11-19714 , dok je bliži izgled lica mjesta na
kojima su se te stvari nalazile vidljiv na šest fotografija iz fotoelaborata
Ispostave Tivat br. 73 od 20.05.2011. godine.  
S tim u vezi, u Izvještaju Forenzičkog centra Danilovgrad broj 2230/11 i
2231/11 je bliže navedeno da su od strane ispostave Tivat na analizu
dostavljeni: (1) jedna plastična kutija od čačkalica sa poklopcem, kroz čiji
otvor je provučena plastična kašičica sa sadržajem praškaste supstance
svijetlo braon boje, neto mase m=28,6 g, (2), jedna plastična flašica od
kapućina na kojoj se nalazi natpis RAUCH "Cafenio", sa sadržajem praškaste
supstance svijetlo braon boje neto mase m=145,8 g, (3) jedna plastična kanta
sa natpisom CE 40 "Ceresit" sa tragovima praškaste supstance svijetlo braon
boje, (4) jedan veći ručno pravljeni zamotuljak od plastičnih kesa, sa
sadržajem praškaste supstance svijetlo braon boje, neto mase m=179,9g,(5),
jedan veći ručno pravljeni zamotuljak od plastične kese, sa sadržajem
praškaste supstance svijetlo braon boje neto mase m=1011,6 g, (6) jedan veći
ručno pravljeni zamotuljak od plastične kese plave boje sa sadržajem praškaste
supstance svijetlo braon boje, neto mase m=393,2 g, koji su oduzeti prilikom
pretresa stana i drugih prostorija B. Ž., kao i (7) 6 isječaka od plastične
kese i (8) jedan isječak od A1 - folije koji su oduzeti prilikom pretresa kuće
i garaže P. T..  
Objašnjavajući postupke prilikom vršenja hemijske analize tih uzoraka,
istaknuto je, da je to radjeno metodama, metodom tankoslojne hromatografije i
metodom gasne hromagorafije, infra crvene spektrometrije na instrumentu Avatar
380 i metodom gasne fromatografije sa masenim spektrametrom. Bliže
pojašnjavajući metod tankoslojne hromatografije (TLC) navedeno je, da se on
zasniva na razdvajanju komponenti na osnovu različite raspodjele ispitivane
supstance izmedju stacionarne i mobilne faze, te da se nakon razdvajanja i
vizuelizacije pogodnim reagensom, na osnovu rf - vrijednosti,boje mrlje pod UV
i VIS svjetlosti utvrdjuje identitet supstance.  
U vezi metode infracrvene spektrometrije je navedeno da se zasniva na
apsorpciji infracrvenog zračenja od strane ispitivanog jedinjenja pri čemu se
dobija apsorpcioni spektar koji se upoređuje sa bazom spektara i na taj način
utvrđuje identitet supstance. Na kraju kada se radi o GC-MS metodi je
pojašnjeno  da se ona zasniva na razdvajanju komponenti u fromatografskoj
kapilarnoj koloni te njihovoj kasnijoj fragmentaciji i analiziranju pomoću
masenog spektrometra, kao i da se dobijeni rezultati softerski obrađuju i
porede sa bazama spektara.  
Dakle, naprijed navedenim metodama je utvrdjeno da dostavljeni uzorci pod br.
1 - 7 sadrže opojnu drogu - heroin, koja se pod tim nazivom i  hemijskim
sastavom dijacetilmorfin nalaze pod rednim brojem 231 u Rješenju o
utvrdjivanju opojnih droga (Sl. List br.44/2002), kao i da se radi o supstanci
koja djeluje na centralni nervni sistem i izaziva stanje zavisnosti, dok
dostavljeni uzorak pod brojem 8 ne sadrži tragove opojnih droga u granicama
detekcije primjenjene  metode.  
Sud je izveo zaključak o dokazanosti naprijed navedenih činjenica sa razloga
što je na stručan i potpun način uz primjenu više metoda analiziran
dostavljeni materijal i obradjen ne samo njegov hemijski sastav, nego je i
precizno utvrdjena masa svakog dostavljenog uzorka pod brojem 1-6, kao i trag
te opojne droge na dostavljenom uzorku pod brojem 7.  
Sa tih razloga se pokazao potpuno neosnovan prigovor branioca optuženog P. T.,
da se u šest isječaka od plastične kese, koji su u Izvještaju tretirani kao
uzorak pod brojem 7, ni na koji način nije mogao pronaći trag opojne droge
heroin, jer je u jednom tako pojednostavljenom  i neobrazloženom stavu
demantovan mišljenjem vještaka koji je do takvog zaključka došao uz primjenu
više metoda i tamo gdje je zaista nije ni bilo-to je i objektivno konstatovano
/uzorak osam/.  
Dakle, postoji sasvim jasna veza između pronađene opojne droge u prostorijama
B. Ž., njegove i uloge koju je imao optuženi P. T. i one su razjašnjene kroz
interpretirane dijelove odbrane optuženog B. Ž., koja je u saglasnosti sa
ostalim izvedenim dokazima, tačnije, rezultatima izvršenog pretresa u
prostorijama koje su koristili, te pomenutim izvještajem Forenzičkog centra.  
Naime, on je bio jasan u pogledu tih okolnosti, jer je naveo da mu je optuženi
P. T. nakon donošenja kante i kesa u kojima se nalazio heroin objasnio kako će
ga pakovati, koje će šifrovane riječi koristiti u telefonskoj komunikaciji
vezanoj za način pripremanja opojne droge i njenu  količinu, kao i visinu
mjesečne nadoknade koju će dobijati za taj posao, te da su i zbog tih potreba,
a ne samo taksi usluga, kako je tvrdio optuženi P., ostvarivali telefonske
kontakte u periodu od  01.03.2011.godine do 20.05.2011.godine, koji su
zabilježeni u listingu dostavljenom od strane operatera mobilne telefonije
"Telenor" za brojeve telefona koje su oni koristili.  
Naravno, da je optuženi B. Ž. znao da tu opojnu drogu drži radi prodaje, jer
je u svojoj odbrani priznao, da mu je bilo poznato, da je optuženi P. T.
ranije "hapšen zbog prodaje heroina, kao i da je kaznu izdržavao u zatvoru u
Spužu". To i jeste nesporna činjenica koja je utvrđena na osnovu Izvoda iz
kaznene evidencije za optuženog P. T. i potpuno je jasno da optuženi B. Ž.
nije, za nekog sa kim se nalazi u srodstvu izmislio, niti neosnovano iznosio
ni ostale okolnosti vezane za radnju izvršenja predmetnog krivičnog djela.  
Prema tome, nema sumnje da je optuženi B. Ž. bio svjestan da neovlašćeno drži
opojnu drogu radi prodaje, u ime drugog lica i on je to očigledno htio, čim je
tako dugo imao u državini i primao novčane nadoknade u pomenutim iznosima.  
S tim u vezi, nema sumnje i da je optuženi P. T. bio svjestan i da je htio da,
kod optuženenog B. Ž. pronađeni heroin drži radi prodaje, jer na takav
zaključak upućuje ne samo izuzetno velika količina od 1759,10 grama, nego i
kod njega u garaži pronađenih 6 isječaka pvc kese, sa tragom istovjetne vrste
opojne droge, čime se dodatno potvrdjuju navodi iz odbrane optuženog B. Ž. o
načinu na koji je preuzimao od njega i očigledno prodavao u pomenutom periodu
optuženi P. T..  
Oni su to stanje svijesti i volje ispoljili i u odnosu na posledicu, koja se
ogleda u apstraktnoj opasnosti za zdravlje ljudi, jer se opojna droga drži sa
ciljem prodaje (ne) određenom (broju) licu(a), te se u takvom njihovom
ponašanju stiču sva zakonska obilježja krivičnog djela neovlašćena proizodnja,
držanje i stavljanje u promet opojnih droga  iz čl. 300 st. 1 Krivičnog
zakonika.  
Pri odmjeravanju kazne u smislu čl. 42 KZ, sud je vodio računa o svim
okolnostima koje utiču da ona bude veća ili manja, pa je od olakšavajućih na
strani optuženog P. T. uzeo u obzir da se radi o porodičnom čovjeku i
roditelju jednog djeteta, dok je na strani optuženog B. Ž. konstatovao njegovo
slabije zdravstveno stanje koje je utvrdjeno na osnovu izvedenih dokaza
Otpusne liste Instituta za zdravstvenu zaštitu majke i djeteta br. protokola
10263/78 od 12.02.1979.godina, otpusne liste Instituta za zdravstvenu zaštitu
majke i djeteta od 02.03.1979 godine, Otpusnog pisma Medicinskog centra Kotor
matični broj 774 od 08.02.1992.godine, i izvještaja ljekara specijaliste Opšte
bolnice Kotor,  broj protokola 1/6 od 12.06.2004. godine.  
Sud je odbio predlog branioca optuženog B. Ž. za pribavljanje dodatne
medicinske dokumentacije, jer je činjenicu koja se tiče njegovog zdravstvenog
stanja, već utvrdio na osnovu naprijed navedenih dokaza.  
Kada se radi o otežavajućim okolnostima sud je na strani  oba optužena uzeo u
obzir njihovu raniju osudjivanost za krivična djela koja su bliže označena u
izreci presude i utvrdjena na osnovu izvoda iz kaznene evidencije Uprave
policije Ispostave Kotor 28-03 br.245/11-2464 od  31.05.2011.godine, ali je
navedenoj okolnosti sud dao mnogo veći značaj u odnosu na optuženog P. T. zato
što je u relativno kratkom vremenskom periodu od ranije osude učinio
istovjetno krivično djelo čije zaštitni objekt zdravlje ljudi.  
Sud je cijeneći navedene okolnosti, kao i stepen krivice optuženih izrekao im
kazne zatvora u vremenskom trajanju označenom u izreci, smatrajući da će se
tako odmjerenom visinom u cjelosti postići, u okviru opšte svrhe krivičnih
sankcija /čl.4/ i ona svrha kažnjavanja koja je bliže propisana u čl.32
Krivičnog zakonika.  
Na osnovu odluka iz spisa predmeta iz čl. 51 KZ, sud je optuženim u izrečene
kazne zatvora uračunao vrijeme provedeno u pritvoru i lišenja slobode u vidu
zadržavanja u vremenu koje je bliže označeno u izreci presude.  
Sud je vezan imperativnom normom iz čl. 300 st. 6 i čl. 75 KZ izrekao
optuženom B. Ž. mjeru bezbjednosti oduzimanja one vrste i količine opojne
droge koja je bliže označena u izreci presude, kao predmeta izvršenja ovog
krivičnog djela koji se po pravosnažnosti presude ima uništiti.  
Kako je sud optužene oglasio krivim to ih je, na osnovu čl.229 u vezi čl.226
ZKP-a, obavezao na plaćanje troškova krivičnog postupka koji se u odnosu na
optuženog B. Ž. tiču nagrada i nužnih izdataka branilaca  postavljenih po
službenoj dužnosti u iznosu od 700 eura /600 eura adv. D.D. i 100 eura adv. K.
N./, dok im je paušal  od po 150 eura odmjerio obzirom na trajanje i složenost
postupka, te njihovo imovno stanje.  
Sa iznijetog je odlučeno kao u izreci presude.  
VIŠI SUD U PODGORICI,
Dana, 05.09.2011.godine
ZAPISNIČAR,
SUDIJA,
Ana Gogić s.r.
Dragoje Jović s.r.  
PRAVNA POUKA: Protiv ove presude može se izjaviti žalba Apelacinom sudu CG u
roku od 15 dana od dana prijema prepisa, a preko ovog suda.  
Tačnost otpravka tvrdi i ovjerava
Ovlašćeni službenik suda
Gogić Ana  