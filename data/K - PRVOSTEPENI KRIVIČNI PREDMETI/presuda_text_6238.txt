K.br.150/11  
U IME CRNE GORE
VIŠI SUD U PODGORICI, kao prvostepeni krivični, po sudiji pojedincu Vesni
Moštrokol, uz učešće Anke Raković, kao zapisničara, u predmetu optuženog E. M.
iz Brodareva, Republika Srbija, kojeg po službenoj dužnosti brani Z. B.,
advokat iz Podgorice, zbog krivičnog djela neovlašćena proizvodnja, držanje i
stavljanje u promet opojnih droga iz čl.300 st.1 Krivičnog zakonika, po
optužnici Višeg državnog tužilaštva u Podgorici Kt.br.107/11, od
29.08.2011.godine, koju je na glavnom pretresu zastupala Tatjana B., zamjenik
Višeg državnog tužioca u Podgorici, nakon održanog javnog glavnog pretresa,
započetog i završenog 17.11.2011.godine, donio je 21.11.2011.godine, i istog
dana javno objavio  
P R E S U D U
Optuženi:  
E. M., elektromehaničar, nezaposlen, neoženjen, lošeg imovnog stanja, osuđivan
presudom Opštinskog suda Prijepolje K.br.245/03, od 08.09.2004.godine, zbog
krivičnog djela krađa vozila iz čl.175 KZ S, na kaznu zatvora u trajanju od
dvije godine, presudom Kantonalnog suda Zenica K.br.26/05, od
12.09.2005.godine, zbog krivičnog djela razbojništvo iz čl.289 st.2 u vezi
st.1 KZ BiH, na četiri godine zatvora, presudom Općinskog suda Sarajevo
065-0-K-07-00-2028, od 21.08.2008.godine, zbog krivičnog djela teška krađa iz
čl.287 st.1 tač. a KZ BiH, na šest mjeseci zatvora i presudom istog suda
065-0-K-06-000-404. od 25.05.2008.godine, zbog krivičnog djela teška krađa iz
čl.287 st.1 u vezi čl.28 KZ BiH, na tri mjeseca zatvora, u pritvoru od
18.07.2011. godine od 17,30 časova.  
K r i v  j e
Zato što je:  
Dana 18.07.2011.godine, u Podgorici, neovlašćeno radi prodaje prenosio 9.215
grama opojne droge marihuane, supstancu proglašenu za opojnu drogu Rješenjem o
utvrđivanju opojnih droga (Službeni list SRJ br.44/02), na način što se, po
prethodnom dogovoru sa licem zvanim Z., vozilom marke mercedes, reg. oznaka …,
dovezao do mjesta Tuzi gdje je od nepoznatog lica preuzeo opojnu drogu
marihuanu, koja je bila upakovana u jednu vreću u kojoj su se nalazili devet
većih pakovanja koje je smjestio u prtljažnik vozila kojim je upravljao, kako
bi istu radi dalje prodaje prevezao do Bijelog Polja, da bi istog dana, u
Podgorici, bio zaustavljen od strane ovlašćenih službenika Područne jedinice
Podgorica, koji su mu pretresom vozila pronašli i oduzeli opojnu drogu  
- čime je izvršio krivično djelo neovlašćena proizvodnja, držanje i
stavljanje u promet opojnih droga iz čl.300 st.1 Krivičnog zakonika  
- pa ga sud primjenom citiranih zakonskih odredbi, te odredbi čl.4 st.2, 32,
36, 42 i 51 Krivičnog zakonika, te odredbi čl.226, 229 i 374 Zakonika o
krivičnom postupku  
O S U Đ U J E
Na kaznu zatvora u trajanju od 2 (dvije) godine, u koju kaznu će mu se
uračunati vrijeme provedeno u pritvoru, od 18.07.2011.godine, pa nadalje.  
Na osnovu čl.300 st.7 vezi čl.75 Krivičnog zakonika, izriče se  
MJERA BEZBJEDNOSTI
ODUZIMANJE PREDMETA  
Od optuženog M. E. oduzima se 9.215 grama opojne droge marihuane, koja se ima
uništiti nakon pravosnažnosti presude.  
Obavezuje se optuženi da na ime troškova krivičnog postupka uplati ovom sudu
iznos od 800 € (osamsto eura), a na ime paušala iznos od 100 € (sto eura), sve
u roku od 15 dana po pravosnažnosti presude, pod prijetnjom prinudnog
izvršenja.  
O b r a z l o ž e nj e
Optužnicom Višeg državnog tužilaštva u Podgorici, optuženom M. E.u je
stavljeno na  teret izvršenje krivičnog djela neovlašćena proizvodnja, držanje
i stavljanje u promet opojnih droga iz čl.300 st.1 Krivičnog zakonika (KZ).
Zastupnik optužnice je pri optužnici ostao do kraja glavnog pretresa,
smatrajući da je u postupku dokazano da je optuženi izvršio krivično djelo
stavljeno mu na teret, i u završnoj riječi predložio da sud istog oglasi
krivim i osudi na kaznu zatvora predviđenu zakonom za predmetno krivično
djelo.  
Optuženi E. M. je priznao izvršenje krivičnog djela i prihvatio krivicu,
navodeći je da su ga, dana 17.07.2011.godine, telefonom pozvali Z. i M. H.,
koji su sa izvjesnim L. iz Albanije dogovorili kupovinu određene količine
opojne droge marihuane i rekli mu da on treba da dođe u Crnu Goru, uzme drogu
u Tuzima i da je svojim vozilom, preveze u Bijelo Polje, gdje je drogu trebalo
da preuzme jedno, njemu nepoznato lice. Z. je upoznao u Sarajevu, gdje često
ide jer ima rodbinu, i to par mjeseci prije lišenja slobode, a preko M.a, koji
mu je prijatelj i tom prilikom su razgovarali o trgovini drogom. Za transport
droge od Tuzi do Bijelog Polja, od Z. je trebao da dobije 400 €, na šta je on
pristao, jer je mislio da tim novcem učestvuje u finansiranju liječenja svoje,
teško bolesne majke, a svakako je već bio planirao da, sa djevojkom ode u Bar
na more. Sljedećeg dana, 18.07.2011.godine, je iz Brodareva, gdje inače stalno
živi, došao u Bijelo Polje, gdje ga je oko 10 časova, pozvao ga je Z. i rekao
mu da krene za Podgoricu i da će ga on tamo sačekati. Oko 13,30 časova krenuo
je iz Bijelog Polja, vozilom marke mercedes, registarskih oznaka ..., kojim je
i došao u Crnu Goru, a koje vozilo je vlasništvo njegovog brata. Tokom puta se
telefonom ponovo čuo sa Z.m, sa kojim je bio i L., i dogovorio se da se nađu
kod benzinske pumpe na putu za Bar, gdje su ga čekali  u mercedesu crne boje,
albanskih, SH oznaka, kojim je upravljao L., a Z. mu je rekao da svojim
vozilom prati „Mercedes 123“, starije proizvodnje, zelene boje. Dok je išao za
ovim vozilom, nazvao ga je njegov vozač i rekao mu da ga non-stop prati, te da
se zaustavi na mjestu na kojem vidi da je i on stao, krećući se prema Tuzima.
U Tuzima su se zaustavili blizu pijace, desno skrenuvši kod jednog
supermarketa, da bi, iz onog vozila koje je slijedio, izašlo jedno lice, crne
kose, visine 170-180 cm, tamnoputo, oko 25 godina starosti i iz prtljažnika
jednog džipa, parkiranog kod jedne kuće, uzeo jednu bijelu vreću i stavio je u
prtlljažnik njegovog mercedesa, u čemu mu je pomoglo još jedno lice, za koje
misli da je takođe albanske nacionalnosti, malo punije, starosti oko 35
godina. On je potom ušao u svoje vozilo i krenuo prema Podgorici, a nakon što
je preuzeo drogu, čuo se telefonom sa Z., koji je trebao da ga vozilom čeka na
izlasku iz Podgorice, te da mu čisti put do Bijelog Polja, odnosno da ide
ispred njega da bi mu javio i upozorio ga na eventualnu patrolu policije.
Međutim, policija ga je zaustavila još u Podgorici, prije nego se našao sa Z.,
na prvim semaforima poslije kružnog toka. Na kraju je naveo da se iskreno se
kaje zbog svega.  
U završnoj riječi branilac optuženog je ukazao na olakšavajuće okolnosti koje
su na njegovoj strani, a koje sud treba da cijeni prilikom odmjeravanja kazne,
dok je optuženi izrazio kajanje za učinjeno krivično djelo.  
Sud je u dokaznom postupku izveo sljedeće dokaze: saslušao svjedoka M. S. i P.
D., pročitao zapisnik o pretresanju vozila Uprave policije Područna jedinica
Podgorica, od 18.07.2011.godine, zapisnik o pretresanju lica Uprave policije
Područna jedinica Podgorica, od 18.07.2011.godine, pet potvrda o privremeno
oduzetim predmetima Uprave policije Područna jedinica Podgorica, od 18. i
19.07.2011.godine, pročitao izvještaj o vještačenju Uprave policije Forenzički
centar Danilovgrad 07 broj 244/11-2-3021, od 25.07.2011.godine sa
fotodokumentacijom, izvršio uvid u fotodokumentaciju br.17-28-244-1324/2118,
od 01.07.2011.godine i pročitao izvod iz kaznene evidencije na ime optuženog,
Uprave policije Područna jedinica Bijelo Polje, od 22.09.2011.godine.  
Svjedok S.M., službenik Uprave policije Područna jedinica Podgorica, je naveo
da je, sa kolegama P., D. i B., kod benzinske pumpe na Zlatici, zaustavio
vozilo mercedes, srbijanskih tablica, da jeiIz vozila, na njihov zahtjev,
izašao jedan momak, koji nije pružao nikakav otpor i koji je otvorio gepek
vozila u kojem se nalazila jedna vreća u kojoj je bilo više manjih pakovanja
sa biljnom materijom zelene boje, za koju im je bilo jasno da se radi o
marihuani, nakon čega su ga lišili slobode i priveli u prostorije policije.  
Svjedok D. P. je potvrdio da je sa pomenutim svjedokom i kolegama D. i B.,
zaustavio jedno vozilo srbijanskih registarskih oznaka, koje su počinjale sa
RU, u kojem je bio samo vozač, koji je, na njihov zahtjev, izašao iz vozila i
otovrio gepek u kojem je bila jedna velika vreća, sa devet ili deset manjih
pakovanja, u kojima se nalazila biljna materija zelene boje, nakon čega su
vozača lišili slobode i priveli u prostorije policije.  
Iz zapisnika o pretresanju vozila Uprave policije Područna jedinica Podgorica
utvrđuje se da je, pretresom putničkog motornog vozila “Mercedes CLK”, crne
boje, registarskih oznaka …, u prtljažniku, pronađena jedna vreća sa oznakom
“Miell Tirana SHA Tip 500”, u kojoj su se nalazili devet većih vakumiranih
pakovanja u kojima se nalazila biljna materija zelene boje. Bliži izgled
vozila “Mercedes CLK”, reg.oznaka …, te bliži izgled džaka u prtljažniku
vozila, kao i bliži izgled sadržaja džaka - devet pakovanja biljne materije
prikazan je u fotodokumentaciji br.17-28-244-1324/2118.  
Iz zapisnika o pretresanju lica Uprave policije Područna jedinica Podgorica
utvrđeno je da su, ličnim pretresom optuženog, u crnoj ručnoj torbici,
pronađeni mobilni telefon “Samsung SGH-D880”, sa dva imei broja,
358402/02/570719/7 i 358427/02/570719/4, sa mt:s SIM karticom, broja ,,,;
mobilni telefon “Samsung …”, imei broja 355875/04/095796/7 sa “Telenor” SIM
karticom broja …; tri SIM kartice, jedna mt:s, broja 064/959-5616, jedna sa
natpisom “Eagle”, imsi broj 89355030000032321990 i jedna sa natpisom “Frend”,
imsi broj 89387051010055185344; dva okvira za SIM karticu, jedan MTS bez SIM
kartice, za broj … i jedna mt:s sa SIM karticom, za broj …; novac u iznosu od
560 € (u apoenima 1x500, 1x50 i 1x10 €) i 710 dinara (u apoenima 1x500, 1x100,
2x50 i 1x10) i lična karta na ime E. M., serijski broj CP18267700, izdata od
strane MUP-a Republike Srbije.  
Svi predmeti navedeni i opisani u zapisniku o pretresanju vozila i zapisniku o
pretresanju lica su privremeno oduzeti od optuženog, zajedno sa PMV “Mercedes
CLK”, registarskih oznaka …, ključevima od ovog vozila i saobraćjnom dozvolom
serijskog broja CP0837220, izdatom od PS Ruma, a što je utvrđeno iz pet
potvrda o privremeno oduzetim predmetima Uprave policije Područna jedinica
Podgorica.  
Iz izvještaja o vještačenju Uprave policije Forenzički centar Danilovgrad
utvrđeno je da je ovom Centru na vještačenje dostavljen jedan džak sa
sadržajem devet ručno pravljenih pakovanja omotanih plastičnom kesom, u kojima
se nalazi biljna materija zelene boje, krakterističnog opojnog mirisa, ukupne
neto mase 9.215g. Mikrsokopskim pregledom dostavljenog biljnog materijala
kontatovano je prisustvo smole i bodlji u obliku medveđih kandži, pa je, na
osnovu karakteristične morfološike građe navedenih elemenata, konstatovano da
isti potiče od biljke čiji je botanički naziv Cannabis sattiva L., iz familije
Canabaceae - kanabis. Hemijskom analizom svih dostavljenih uzoraka
konstatovano je da isti sadrže psihoaktivnu komponentu tetrahidrokanabinol
(THC) u koncentraciji iznad 0,3 %, a da kanabis i THC utiču na centralni
nervni sistem i izazivaju stanje zavisnosti i nalaze se na listi opojnih
droga. Bliži izgled dostavljenog materijala prikazan je u fotodokumentaciji
koja je sastavni dio izvještaja.  
Iz izvoda iz kaznene evidencije utvrđeno da je optuženi osuđivan presudom
Opštinskog suda Prijepolje K.br.245/03, od 08.09.2004.godine, zbog krivičnog
djela krađa vozila iz čl.175 KZ S, na kaznu zatvora u trajanju od dvije
godine, presudom Kantonalnog suda Zenica K.br.26/05, od 12.09.2005.godine,
zbog krivičnog djela razbojništvo iz čl.289 st.2 u vezi st.1 KZ BiH, na četiri
godine zatvora, presudom Općinskog suda Sarajevo 065-0-K-07-00-2028 od
21.08.2008.godine, zbog krivičnog djela teška krađa iz čl.287 st.1 tač. a KZ
BiH, na šest mjeseci zatvora i presudom istog suda 065-0-K-06-000-404. od
25.05.2008.godine, zbog krivičnog djela teška krađa iz čl.287 st.1 u vezi
čl.28 KZ BiH, na tri mjeseca zatvora.  
Dakle, optuženi priznaje da je izvršio krivično djelo za koje se tereti
optužnicom. Naime, isti je na jasan, detaljan i ubjedljiv način ispričao na
koji način i kojim povodom je, vozilom mercedes, registarskih oznaka ...,
kritičnog dana iz Bijelog Polja krenuo za Podgoricu, odnosno Tuzi, u kom
mjestu je, kako je to prethodno dogovorio sa izvjesnim Z., od nepoznatog lica
preuzeo opojnu drogu marihuanu, upakovanu u jednu vreću u kojoj se nalazilo
devet većih pakovanja, koju je nepoznato lice smjestilo u prtljažnik njegovog
vozila, a zatim se istim uputio prema Bijelom Polju, da bi ga, u Podgorici, u
naselju Zlatica, zaustavili ovlašćeni službenici policje, koji su pretresom
vozila pronašli predmetnu drogu, a njega lišili slobode.  
Takvo njegovo priznanje je u skladu sa dokazima izvedenim na glavnom pretresu.
Naime, svjedoci S. M. i D. P., službenici Uprave policije PJ Podgorica, su
svojim iskazima potvrdili da su optuženog lišili slobode nakon što su
zaustavili njegovo vozilo kod benzinske pumpe na Zlatici i pretresom vozila, u
prtljažniku istog, pronašli vreću sa sadržajem biljne materije, kako to
nesumljivo proizilazi iz zapisnika o pretresanju ovog vozila i potvrda o
privremeno oduzetim predmetima od optuženog u kojima je konstatovano da je
dana 18.07.2011.god. u prtljažniku vozila koji je upravljao optuženi pronađena
i oduzeta, između ostalog, i jedna vreća u kojoj se nalazilo devet vakumiranih
zamotuljaka od pvc kese, čiji izgled je prikazan u fotoelaboratu UP PJ
Podgorica od br.17-28-244-1324/2118, za koju je vještačenjem utvrđeno da se
radi o opojnoj drogi marihuani, u količini od 9.215 g., sa koncentracijom THC
iznad 0,3 %, kao je to konstatovano u izvještaju o vještačenju Uprave
policije-Forenzički centar.  
Optuženi  je naveo da su ga dan ranije, izvjesni Z. i M., telefonom nazvali i
rekli mu da su dogovorili kupovinu opojne droge marihuane, za koju on treba da
ode u Tuzi i preveze je do Bijelog Polja, gdje će je preuzeti drugo lice, te
da on neće imati nikakvih problema jer će ova lica sve obezbjediti obzirom na
njihovo iskustvo u trgovini drogom, tako da iz njegove odbrane nesumljivo
proizilazi da je znao da je predmetna opojna droga namjenjena daljoj prodaji.
Na ovo posebno upućuje i ukupna količina predmetne marihuana (9.215g), te
činjenica da je ista bila upakovana u devet većih pakovanja, za koje se,
uvidom u fotodokumentaciju sačinjenu povodom njenog pronalaska i
fotodokumentaciju koja je sastavni dio izvještaja o vještačenju ove droge,
utvrđuje da je na isti način pakovana - omotana plastičnom kesom i da su
pakovanja, po izgledu, približno ista.  
Iz naprijed utvrdjenog činjeničnog stanja, nesumnjivo proizilazi, da je
optuženi znao da se u vreći koja se nalazila u prtljažniku njegovog vozila,
nalazi opojna droga marihuana, što isti i ne spori, supstanca proglašena za
opojnu drogu Rješenjem o utvrdjivanju opojnih droga (Službeni list SRJ br.
44/02), i da istu prenosi radi njene dalje prodaje, a za novčanu naknadu u
iznosu od 400 €, kako je to u odbrani naveo optuženi, a na šta posebno upućuje
količina ove opojne droge i način njenog pakovanja, pri čemu je bio svjestan
da nema ovlašćenja za radnje koje je preduzimao, postupajući na taj način
suprotno Zakonu o sprečavanju zloupotrebe droga (Službeni list CG br. 28 od
10.06.2011. godine), kojim je regulisano kada su proizvodnja, prerada i promet
ove supstance dozovljeni i ko ih može vršiti, ali je to i htio, postupajući u
konkretnom slučaju sa direktnim umišljajem, tako da su se u njegovim radnjama
stekli svi bitni elementi bića krivičnog djela neovlašćena proizvodnja,
držanje i stavljanje u promet opojnih droga  iz čl. 300 st. 1 KZ-a, za koje
djelo ga je sud oglasio krivim.  
Odlučujući o visini kazne koju će izreći optuženom sud je cijenio sve
okolnosti u smislu čl.42 KZ, a koje utiču da kazna bude veća ili manja, pa je
od olakšavajućih okolnosti na strani optuženog cijenio njegovo potpuno
priznanje izvršenja krivičnog djela, kako prilikom pvog saslušanja, tako i
kasnije, pred istražnim sudijom i na glavnom pretresu, čime je znatno olakšao
vođenje krivičnog postupka i doprinjeo njegovom bržem okončanju, prihvatanje
krivice i iskreno kajanje, njegove lične prilike, koje se ogledaju u tome da
je nazaposlen i lošeg imovnog stanja, te da kod kuće ima teško bolesnu majku o
kojoj treba da se stara, dok je od otežavajućih okolnosti cijenio njegovu
raniju višestruku osuđivanost, a kako je to utvrđeno iz izvoda iz kaznene
evidencije na ime optuženog, pa je optuženom izrekao kaznu zatvora u trajanju
od dvije godine, nalazeći da je tako izrečena kazna u svemu srazmjerna težini
izvršenog krivičnog djela i stepenu krivice optuženog i predstavlja onu mjeru
koja je neophodno potrebna za postizanje svrhe kažnjavanja iz čl. 32 KZ-a, a u
okviru opšte svrhe izricanja krivičnih sankcija iz čl. 4 st. 2 KZ-a, odnosno
da će se istom uticati na optuženog, ali i na druge, da ubuduće ne čine
krivična djela.  
Na osnovu čl.51 KZ optuženom će se u izrečenu kaznu uračunati vrijeme
provedeno u pritvoru od 18.07.2011.godine, pa nadalje.  
Odluka o oduzimanju predmetne opojne droge zasniva se na odredbi čl.75 i 300
st.7 KZ, pa je njeno izricanje opravdano i na zakonu zasnovano.  
Kako je optuženi oglašen krivim, presudom je, a na osnovu čl.226 i 229 ZKP,
obavezan da na ime troškova krivičnog postupka uplati ovom sudu novčani iznos
od 800,00 €, koji iznos se odnosi na naknadu nužnih izdataka i nagradu
braniocu po službenoj dužnosti optuženog na saslušanju u policiji, advokatu M.
R., u iznosu od 100,00 €, naknadu nužnih izdataka i nagradu braniocu po
službenoj dužnosti advokatu K. Z. u istrazi, u iznosu od 200,00 € i naknadu
nužnih izdataka i nagradu braniocu po službenoj dužnosti optuženog u fazi
glavnog postupka, advokatu Z. B.u, u iznosu od 500,00 €, a na ime sudskog
paušala novčani iznos od 100,00 €, koji iznos je odmjeren shodno trajanju i
složenosti postupka, te imovnom stanju optuženog.  
Sud je cijenio i ostale izvedene dokaze, ali je našao da isti nijesu od
uticaja na donošenje drugačije odluke.  
Na osnovu izloženog odlučeno je kao u izreci.  
VIŠI SUD U PODGORICI
Dana, 21.11.2011.godine  
                                                                                   SUDIJA,

                                                                                                    Vesna Moštrokol, s.r.

PRAVNA POUKA:Protiv ove presude dozvoljena je žalba Apelacionom sudu Crne Gore
u roku od 15 dana od dana prijema pismenog otpravka iste, a preko ovog suda.  
Tačnost otpravka ovjerava
namještenik suda
Anka Raković  