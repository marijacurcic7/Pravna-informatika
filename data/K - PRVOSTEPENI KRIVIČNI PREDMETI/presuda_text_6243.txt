K.br.245/11  
U IME CRNE GORE
VIŠI SUD U PODGORICI, kao prvostepeni krivični po sudiji Vesni Moštorkol kao
pojedincu, uz učešće Anke Raković, kao zapisničara, u krivičnom predmetu
protiv M. R. iz Podgorce, koga brani B.Z. advokat iz Podgorice, zbog krivičnog
djela neovlašćena proizvodnja, držanje i stavljanje u promet opojnih droga iz
čl. 300 st.1 Krivičnog zakonika, po optužnici Višeg državnog tužioca u
Podgorici Kt.br.259/10 od 02.02.2011.godine, koju je na glavnom pretresu
zastupala Milić Suzana zamjenik VDT-a u Podgorici, nakon održanog usmenog,
glavnog i javnog pretresa, započetog i završeno 02.02.2012. godine, u
prisustvu zastupnika optužbe, optuženog i njegovog branioca, donio je
03.02.2012.godine i istog dana javno objavio  
P R E S U D U
Optuženi :  
M. R., rodjen …, državljanin Crne Gore, nezaposlen, neoženjen, završio srednju
školu, srednjeg imovnog stanja, neosudjivan, u pritvoru od 19.12.2010 godine
do 03.03.2011 godine.  
Na osnovu čl.373 tač. 2  Zakonika o krivičnom postupku:  
OSLOBAĐA SE OD OPTUŽBE
Kojom je predstavljeno da je :  
Dana 19.12.2010 godine u Podgorici , neovlašćeno držao radi prodaje 6,22 grama
marihuane, supstance proglašene za opojnu drogu Rješenjem o utvrdjenju opojnih
droga ( Sl. List SRJ br. 44/02), koja je pronađena njegovim ličnim pretresom,
upakovana u pet zamotuljaka od PVC kese, neto mase : 1,11 grama , 0,55 grama ,
1,26 grama , 1,79 grama  i 1,51 gram, dok se nalazio u vozilu marke “Alfa
Romeo” reg.oznake PG …., vlasništvo J. J.  parkirano u ul. Slobodana Škerovića
u naselju Drač, zajedno sa J. J., R. M. i D. S. ,  
-čime bi izvršio krivično djelo neovlašćena proizvodnja, držanje  i stavljanje u promet opojnih droga iz čl. 300 st.l. Krivičnog zakonika.  
Troškovi krivičnog postupka padaju na teret budžetskih sredstava suda .  
O b r a z l o ž e nj e
Optužnicom VDT-a u Podgorici Kt.br.259/10 od 01.02.2011. godine, optuženom M.
R. stavljeno je na teret izvršenje krivičnog djela neovlašćena proizvodnja,
držanje i stavljanje opojnih droga iz čl. 300 st.1 Krivičnog zakonika (KZ),
pri kojoj optužnici je njen zastupnik ostao do kraja glavnog pretresa,
predlažući sudu da optuženog oglasi krivim i kazni po zakonu.  
Optuženi M. R. u svojoj odbrani je naveo da se nikada nije bavio prodajom bilo
koje opojne droge i da nije počinio krivično djelo koje mu se stavlja na
teret, da je kritične večeri bio u vozilu marke “Alfa Romeo”, koje vozilo je
vlasništvo J. R., u društvu sa R.M. i D. S., da je auto bilo parkirano u
naselju Drač kod starog zatvora, gdje su čekali da dodje njegova djevojka, da
su tada došli 5-6 policajaca u uniformama, koji su izvršili njihov lični
pretres i pretres vozila, i tom prilikom kod njega pronašli pet zamotuljaka
marihuane, koji su mu se nalazili u unutrašnjem džepu jakne, da je marihuanu
kupio istog dana sat ipo prije nego što je pronadjena i to kod prodavnice
“Mex” na Tuškom putu, od nepoznatog lica, za novčani iznos od 30 €, da je
marihuanu dobio podijeljenu u posebne zamotuljke, na način kako je to i
pronadjeno njegovim ličnim pretresom, da mu je jedno lice , čije ime ne želi
da kaže, dalo broj telefona ovog momka koji mu je prodao marihuanu i sa istim
se dogovorio da se kupoprodaja obavi na pomenutom mjestu, kojom prilikom mu je
rekao da ima 30 € za kupovinu marihuane, nakon čega mu je ovaj momak saopštio
da će mu dati pet paklica za novac koji ima, da je imao namjeru da ovu
marihuanu odnese kući i sakrije od roditelja, jer su oni nešto sumnjali, možda
ne baš da kupuje drogu, ali da nešto loše radi, da je novac za kupovinu droge
dobio od sestre, oca, a nešto je i sam sakupio, da nikada nije prodavao drogu,
a nije bio ni u društvu gdje se prodaje droga, da je prvi put u srednjoj školi
probao marihuanu i da je počeo od skoro da je opet konzumira, na način što bi
napravio džointi i isti ispušio, pa je i kritične noći marihuanu kupio za
svoje potrebe, odnosno da bi je konzumirao i imao kod sebe uoči nove godine.  
Branilac optuženog u završnoj riječi je naveo da nije dokazano da je optuženi
izvršio krivično djelo koje mu se stavlja na teret, te da je marihuanu u
količini koja je pronadjena kupio za sopstvene potrebe i da nije imao namjeru
da je prodaje, pa samim tim nije ni počinio krivično djelo koje mu se stavlja
na teret, predlažući da ga sud oslobodi od optužbe, što je optuženi u cjelosti
prihvatio navodeći da nije imao namjeru da marihuanu daje drugim licima, niti
da je prodaje, već je držao kod sebe samo za svoje potrebe.  
U dokaznom postupku sud je proveo sledeće dokaze: saslušao svjedoke R. M., D.
S. i J. J., pročitao službenu zabilješku Uprave policije PJ Podgorica –
Ekspozitura za JRM –Interventni vod od 19.12.2010. godine, dvije potvrde o
privremeno oduzetim predmetima na ime optuženog Uprave policije PJ Podgorica
Ku.br.1151/10 od 21.12.2010. godine, izvršio uvid u fotodokumentaciju Uprave
policije PJ Podgorica broj 17-28-244-2465/3243 od 20.12.2010. godine, pročitao
izvještaj o vještačenju Forenzičkog centra Danilovgrad broj 5018/10 i izvod iz
kaznene evidencije na ime optuženog Uprave policije PJ Podgorica od
19.01.2012. godine.  
Svjedok D.S., u svom iskazu je naveo da nije tačno da je njemu optuženi,
kritične večeri, davao na uživanje marihuanu, niti je to ikada ranije radio,
da se kritične večeri nalazio u vozilu marke “Alfa Romeo”, zajedno sa
optuženim, R.M. i J. J., koje vozilo je bilo parkirano u naselju Drač, kod
starog zatvora, kada je naišla policija i izvršila njihov lični pretres, kao i
pretres vozila, kojom prilikom su kod optuženog našli pet zamotuljaka
marihuane, da on nije znao da je optuženi kod sebe imao marihuanu, a da se sa
istim često druži, ali ga nikada nije vidio da ima drogu, niti je u saznanju
da je bilo kome davao ili prodavao, a  nije vidio ni da je koristi i ako se sa
njim vrlo često druži, zbog čega je bio iznenadjen kada je policija kod njega
pronašla marihuanu.  
Svjedok R. M., u svom iskazu je naveo da mu optuženi nikada nije davao da
uživa opojnu drogu, ali je tačno da je bio u vozilu zajedno sa D. S. i J. J.,
kada je policija pronašla kod optuženog marihuanu, da  je vozilo bilo
parkirano u mjestu Drač kod starog zatvora, u blizini tzv. “Jusovače”, da su
tu čekali da dodje R.djevojka, nakon čega su trebali da svi izadju u grad, da
je nakon pet minuta, pošto su se parkirali, došla policija, pretresla sva lica
koja su bila u vozilu, kao i samo vozilo, nakon čega su privedeni u prostorije
policije, da je mjesto gdje se nalazilo vozilo bilo osvijetljeno, a u blzini
istog je jedna prodavnica, da se sa optuženim druži još od osnovne škole, ali
da nema saznanja da je optuženi nabavljao ili nekom prodavao drogu, mada je
siguran da je nikome nije prodavao.  
Svjedok J. J., u svom iskazu je naveo da mu optuženi nikada nije davao na
uživanje marihuanu, da se nalazio u vozilu “Alfa Romeo”, zajedno sa optuženim,
D. S. i R. M., da je vozilo bilo parkirano u blizini starog zatvora, gdje su
čekali R. djevojku, da bi poslije nekoliko minuta došlo vozilo policije, iz
kojeg su izašla četiri policijaca koja su ih pretresla, a izvršen je i pretres
vozila, i tom prilikom su kod optuženog pronašli marihuanu, koja mu je bila u
jakni, da nikada nije koristio marihuana, niti je kupovao, da se sa optuženim
često družio, ali da nema saznanja o tome da li je isti prodavao i konzumirao
drogu, a namjeravali su, da kada dodje R. djevojka, zajedno izadju u grad.
Dalje je naveo da je mjesto gdje ih je zatekla policija bilo osvijetljeno od
ulične rasvjete koja je funkcionisala i bila je neposredno pored vozila u
kojem su se nalazili.  
U službenoj zabilješci Uprave policije PJ Podgorica Ku.br.231/10 od
25.01.2011. godine, konstatovano je da su 19.12.2010. godine,oko 21,10 h,
ovlašćeni policijski službenici Uprave policije PJ Podgorica, u ul. Slobana
Škerovića u Podgorici, zapazili parkirano vozilo “Alfa Romeo “ sive boje, reg.
oznaka PG …, u kojem vozilu su se nalazili M. R., J. J., D.S. i R. M., a
pretresom lica M. R., u unutrašnjem džepu njegove jakne, pronadjena je PVC
folija sa pet zamotuljaka biljne materije zelene boje, a lica zatečena u
vozilu su privedena.  
Iz dvije potvrde o privremeno oduzetim predmetima na ime optuženog, Uprave
policije PJ Podgorica KU.br. 1151/10 od 21.12.2010. godine, utvrdjeno je da je
dana 19.12.2010. godine, od optuženog oduzeto pet zamotuljaka biljne materije
zelene boje i jedan mobilni telefon marke “Nokia” model  1200 sa SIM karticom.  
Uvidom u fotodokumentaciju Uprave policije PJ Podgorica br.
17-28-244-2465/3243 od 20.12.2010. godine, utvrdjeno je da je fotografisan
izgled kese u kojoj se nalazilo pet zamotuljaka sa zelenom biljnom materijom,
kao i izgled pomenutih pet zamotuljaka, koji su oduzeti od optuženog.  
Iz izvještaja o vještačenju Forenzičkog centra Danilovgrad broj 5018/10,
utvrdjeno je da je na vještačenje dostavljena jedna plastična kesa u kojoj se
nalazilo pet ručno pravljenih zamotuljaka od pvc kese, sa sadržajem sasušene
biljne materije zelene boje, karakterističnog opojnog mirisa neto mase 1,11
grama, 0,55 grama, 1,26 grama, 1,79 grama, 1,51 gram, a nakon detaljanog
mikroskopski pregleda dostavljenog biljnog materijala konstatovano je
prisustvo smole, kao i bodlji u obliku “medvedjih” kandži, koji potiču od
biljke čiji je botanički naziv Cannabis sativa L.iz familije Cannabacae-
kanabis, poznatije kao marihuana, da bi nakon hemijske analize bilo utvrdjeno
da svi dostavljeni uzorci sadrže psihoaktivnu komponentu tetrahidrokanabinol
(THC) u koncentraciji iznad 0,3 %.  
Iz izvoda iz kaznene evidencije na ime optuženog Uprave policije PJ Podgorica
od 19.01.2012. godine, utvrdjeno je da optuženi nije osudjivan.  
Cijeneći navode optužnice, odbranu optuženog, provedene dokaze i utvrdjeno
činjenično stanje, sud nalazi da nema dokaza da je optuženi izvršio krivično
djelo koje mu se stavlja na teret.  
Kod optuženog je dana 19.12.2010. godine oko 21,10 h, dok se isti nalazio u
vozilu marke “Alfa Romeo” reg. oznake PG … u društvu sa J. J., R.M. i D. S.,
pronadjeno i oduzeto 6,22 grama opojne droge marihuane, a što je utvdjeno iz
dvije potvrde o privremeno oduzetim predmetima od optuženog, u kojima je
konstatovano da su ovlašćeni policijski službenici Uprave policije PJ
Podgorica dana 19.12.2010. godine, oduzeli od optuženog pet zamotuljaka u
kojima se nalazila biljna materija zelene boje, kako je to konstatovano i u
službenoj zabilješci koja je povodom ovog dogadjaja sačinjena, te izvještajem
o vještačenju Forenzičkog centra Danilovgrad,  u kojem je konstatovano da
zelena biljna materija koja se nalazila u pet ručno pravljenih zamotuljaka
oduzetih od optuženog, potiče od biljke kanabis sativa L., poznatije kao
marihuana, sa psihoaktivnom komponentom tetrahidrokanabinolom (THC) u
koncentraciji iznad 0,3 %, a koje činjenice ni optuženi nije sporio.  
Navodi optužbe da je optuženi dana 19.12.2010. godine u Podgorici, predmetnu
opojnu drogu držao radi prodaje, nisu potvrdjeni provedenim dokazima.  
Naprotiv iz saglasnih izjava svjedoka J. J., R. M. i D. S., proizilazi da su
navedenog datuma, oko 21.10 h ovi svjedoci bili u društvu optuženog u vozilu
“Alfa Romeo” reg.oznake PG …, a koje vozilo je vlasništvo svjedoka J. J. i
bilo je parkirano u naselju Drač u blizini nekadašnjeg starog zatvora zvanog
“Jusovača”, a razlog zbog čega su se tu nalazili je bio što su čekali djevojku
optuženog, kako bi svi zajedno izašli “u grad”, da bi nakon nekoliko minuta po
njihovom dolaženju, vozilu prišli ovlašćeni slubženici policije i izvršili
kako pretres lica u vozilu, tako i samog vozila i kod optuženog pronašli
predmetnu opojnu drogu.  
Nadalje, svjedoci su saglasno izjavili da optuženog poznaju duže vrijeme , ali
im nije poznato da se isti bavi prodajom bilo koje vrste opojne droge, niti im
je pak optuženi opojnu drogu nudio na uživanje. Ni ostali materijalni dokazi
koji su provedeni u postupku, ne upućuju na zaključak da je optuženi na bilo
koji način bio poznat kao prodavac opojne droge, odnosno da je imao namjeru da
se bavi prodajom iste.  
Optuženi je u svojoj odbrani naveo da je marihuanu kupio kako bi je konzumirao
u vrijeme novogodišnjih praznika, pa imajući u vidu, kako to proizilazi iz
njegove odbrane, da je konzumirao u srednjoj školi, to nije isključeno da je
optuženi marihuana kupio sa ličnu upotrebu, a bilo mu je poznato svojstvo i
način konzumiranja ove droge jer je i ranije konzumirao, bez obzira što u
medjuvremenu istu nije koristio ili je neposredno prije kupovine opet počeo da
je koristi, a kupio je 19.12.2010. godine, znači uoči novogodišnjih praznika.  
Osim toga, marihuanu je kupio, kako to sam navodi, nekih sat – sat i po prije
nego što je ista pronadjena i oduzeta od njega, a kupoprodaja je obavljena na
Tuškom putu, pa je i razumljivo da  je držao kod sebe jer odlučio da se nađe
sa drugovima i djevojkom, kao bi izašli u grad, a namjeravao je da je kasnije
odnese kući i sakrije od roditelja.  
Ni način, ni broj  pakovanja, kao ni ukupna težina istih, ne upućuje na
nesumnjiv zaključak da je optuženi predmetnu drogu držao radi prodaje. Ovo sa
razloga jer je optuženi, prilikom kupoprodaje, rekao prodavcu da za kupovinu
marihuane ima 30 €, pa mu je ovo lice, za ovaj novčani iznos, predalo pet
paklica marihuane, iz čega proizilazi da optuženi nije odredjivao način i broj
pakovanja marihuane, kao ni njenu težinu, već je od prodavca dobio marihuanu u
vrijednosti od 30 €, a kako to prizilazi iz njegove odbrane.Ni činjenica da je
optuženi marihuana držao  na javnom mjestu, sama po sebi ne znači da je ista
bila namjenjena daljoj prodaji,  jer iz odbrane optuženog proizilazi da je
drogu kupio sat vremena prije dolaska policije, pa obzirom da se poslije toga
našao sa društvom kao bi izašli “u grad”, te da se nije vraćao kući, morao je
imati kod sebe, u kojem dijelu odbranu optuženog potvrđuju i  svjedoci R., D.
i J., koji su saglasno izjavili da su se kritične večeri sastali sa optuženim
kako bi izašli “u grad”, nakon čega su otišli u ul. Slobodana Škerovića u
naselju Drač, gdje su parkirali vozilo, a sa razloga kako bi sačekali djevojku
optuženog.  
Ni količina, a ni način pakovanja ne upućuju na zaključak da je marihuana bila
namjenjena prodaji, jer se radi o maloj količini, ukupno 6,22 grama, a
činjenica da je bila zapakovana u pet zamotuljaka, ne može se dovesti u vezu
sa optuženim, jer iz njegove odbrane proizilazi da je takvu i kupio. Osim toga
količina marihuane je različita kod svih pet zamotuljaka (1,11 grama, 0,55
grama, 1,26 grama, 1,79 grama i 1,51 gram), a iz prakse je poznato da lica
koja se bave prodajom opojne droge, drže kod sebe paketiće barem približno
iste težine, što ovdje nije slučaj.  
Svjedoci J., R. i D. su u svojim izjavama naveli da su bili iznenadjeni
činjenicom da je kod optuženog pronadjena marihuana, jer ga nikada ranije nisu
vidjeli da istu koristi. Ove okolnosti proizilaze i iz odbrane optuženog koji
je naveo da marihuanu nije koristio od srednje škole, a kritične večeri je
istu kupio kako bi je konzumirao u vrijeme novogodišnjih praznika, pa je
logično da su naprijed navedeni svjedoci i bili iznenadjeni ovom činjenicom.
Osim toga konzumiranje opojne droge nije nešto sa čime bi se neko lice
“hvalilo”.  
Visina novčanog iznosa( 30 eura), za koji je optuženi kupio marihuanu, ne
predstavlja neku veću svotu novca do koje optuženi nije mogao doći, a kako to
sam kaže novca je dobijao od sestre i oca, a nešto je i sam sakupio, pa bez
obzira što je isti nezaposlen, po mišljenju suda, lako i brzo je mogao da
obezbijedi materijalna sredstava kojim je kupio marihuanu.  
Imajući u vidu naprijed navedeno, kod činjenice da optuženi ne priznaje
izvrešnje krivičnog djela, a u nedostatku drugih dokaza, sud je istog shodno
odredbi čl. 373 tač. 2 Zakonika o krivičnom postupku (ZKP-a) oslobodio od
optužbe.  
Troškovi krivičnog postupka padaju na teret budžetskih sredstava suda, a
shodno odredbi čl. 230 st. 1 ZKP-a.  
Na osnovu izloženog, a shodno čl.  373 tač.2 ZKP-a, odlučeno je kao u izreci
presude.  
VIŠI SUD U PODGORICI
Dana, 03.02.2012. godine  
                                                                                                            S U D I J A  
                                                                                                       Vesna Moštrokol s.r.

PRAVNA POUKA:
Protiv ove presude je dozvoljena
žalba, u roku od 15.dana, od dana
prijema pismenog otpravka, Apela
cionom sud CG, preko ovog suda.  
Za tačnost otpravka tvrdi i ovjerava
namještenik suda:
Anka Raković  