К. br. 35/2009  
U IME NARODA
VIŠI SUD U PODGORICI, kao prvostepeni krivični, u vijeću sastavljenom od
sudije Dragiše Rakočevića, kao predsjednika vijeća, sudije Ratka Ćupića i
sudija porotnika Mirka Radovića, Mileve Guberinić i Spasoja Cicmila, uz učešće
zapisničara Borke Jelenković, u krivičnom predmetu protiv optuženih A. M.,
koga u postupku brani advokat V. R. iz Ulcinja, Đ. A., koga u postupku brani
advokat N. M. iz Podgorice, i Đ. N., koga u postupku brani advokat L. D. iz
Podgorice, zbog krivičnog djela - trgovina ljudima iz čl. 444. st. 6. u vezi
st. 1. Krivičnog zakonika, postupajući po optužnici Višeg državnog tužioca u
Podgorici Kt.br.291/04 od 26.11.2004. godine, koju je na glavnom pretresu
zastupao Veljko Rutović, zamjenik VDT-a u Podgorici, nakon održanog javnog i
glavnog pretresa dana 21.04.2011.godine, a nakon tajnog vijećanja i glasanja,
donio je i u prisustvu stranaka dana 06.05.2011. godine, javno objavio  
P R E S U D U
Optuženi:  
A. M., zv. "M.", državljanin S i CG, zaposlen u privatnom preduzeću kao
tapacir, oženjen, otac jednog malodobnog djeteta, završio srednju školu,
vojsku nije odslužio, srednjeg imovnog stanja, u pritvoru bio od
27.10.2004.godine do 31.12.2004. godine.  
Đ. A., zv. "G." i "G.", državljanin S i CG, završio gimnaziju, oženjen,
zaposlen u preduzeću aluminijska bravarija ''Larikomerc'', vojsku nije
odslužio, srednjeg imovnog stanja,u pritvoru bio od 27.10.2004. godine do
31.12.2004. godine.  
Đ. N., zv. "D." i "Đ.", državljanin S i CG, turistički tehničar, neoženjen,
završio srednju školu, zaposlen u Muzeju Stari Grad u Ulcinju, ne vodi se u
vojnoj evidenciji, srednjeg imovnog stanja,u pritvoru od 27.10.2004. do
30.12.2004. godine.  
Na osnovu člana 363. stav 1 tačka 3 Zakonika o krivičnom postupku  
OSLOBAĐAJU SE OPTUŽBE
Da su:  
U periodu od 20. do 24.10.2004. godine u Ulcinju na organizovan način,
prijetnjom, dovodjenjem u zabludu i zloupotrebom teških prilika držali
oštećenu N. M., albansku državljanku, a u cilju vršenja kriminalnih
djelatnosti i prostitucije, na način što je, prethodno optuženi A. M. obećao
izvjesnom albanskom državljaninu L. da će pomoći oštećenoj da pređe granicu
SCG iz Albanije mimo graničnog prelaza, nakon čega je, sa ostalim okrivljenim
sačekao oštećenu koja je vjerujući mu da će je odvesti do njene tetke, došla
na ugovoreno mjesto u blizini granične linije odakle su je, po već dogovorenom
planu, odveli u praznu kuću u mjestu Donji Štoj čiji vlasnik M. S. živi u
inostranstvu, gdje su je držali zatvorenu četiri dana kako bi je prinudili da
se za njihov račun bavi prostitucijom i da iz Albanije dovodi djevojke koje će
se baviti prostitucijom, te da za njihov račun prodaje drogu, prijeteći ako ne
pristane da će joj uništiti porodicu, a nju ubiti,  
- čime bi kao saizvršioci izvršili krivično djelo trgovina ljudima iz čl.444
stav 6 u vezi stava 1 Krivičnog zakonika.  
Troškovi krivičnog postupka padaju na teret budžetskih sredstava suda.  
O b r a z l o ž e nj e
Optužnicom Višeg državnog tužioca u Podgorici Kt.br.291/04 od
26.11.2004.godine, optuženim A. M., Đ. A.u i Đ. N. stavljeno je na teret da su
kao saizvršioci izvršili krivično djelo trgovina ljudima iz čl.444 st.6 u vezi
st.1 Krivičnog zakonika. Na ponovnom glavnom pretresu zastupnik optužbe je
ostao pri završnoj riječi datoj na ranijem glavnom pretresu održanom dana
30.12.2004 godine, i predložio da sud optužene oglasi krivim i osudi po
zakonu.  
Optuženi A. M. je u prethodnom postupku u bitnom naveo da poznaje izvjesnog T.
koji je vlasnik ugostiteljskog objekta u Albaniji. Dana 24.10.2004.godine, bio
je u vozilu u društvu Đ. A. i N., a kojim vozilom je upravljao A., kada ga je
T. pozvao da dođe kod njega u Albaniju. T. mu je tom prilikom rekao da treba
da prebaci jednu djevojku do njene tetke kod lokala "Klubi Bakos" u Ulcinju, a
novac za tu uslugu će mu platiti njena tetka, dok mu cijenu nije pominjao.
Nakon prelaska granice, T. ga je sačekao sa jednom djevojkom i rekao "evo to
je ta djevojka i istu treba da odvedete do Ulcinja, do lokala Klubi Bakos",
nakon čega kreću ka Ulcinju. Po dolasku u Ulcinj kontaktirao je T. koji ga je
tom prilikom obavijestio da ne zna gdje se nalazi taj klub i da povedu tu
djevojku gdje god žele, te da joj nađu smještaj. Ne znajući gdje će sa tom
djevojkom, Đ. A. je predložio da je povedu u kuću vlasništvo njegove tetke
koja se nalazi u inostranstvu, a koja kuća se nalazi u Donjem Štoju, od koje
ima ključeve. Usput ka Štoju, putem mobilnog telefona, kontaktirao je sa
tetkom te djevojke, a razgovor su vodili na albanskom jeziku. Tetkin broj
telefona mu je dala ta djevojka koju su preuzeli, ne sjeća se njenog imena,
ali zna da je počinjalo slovom M. Pozvao je taj broj sa njegovog telefona, a
kasnije i sa broja telefona vlasništva Đ. A., jer se na njegovom telefonu
istrošila baterija. U telefonskom razgovoru sa tetkom te djevojke, ista mu je
rekla da živi na području Tuzi, te da ne može doći do Ulcinja da preuzme
djevojku. U to vrijeme su već bili stigli u Donji Štoj, u kuću vlasništva
tetke Đ. A.. Kada su ušli u kuću, svi su ušli u prostoriju dnevnog boravka,
koja se nalazila, gledano od ulaznih vrata, sa desne strane. Ispušili su po
jednu cigaretu i u tom trenutku na broj mobilnog telefona vlasništva Đ. A.
pozvala je tetka te djevojke iz Tuzi i rekla "dovedite mi tu djevojku na
područje Tuza, platiću koliko vi zatražite". Ponudio joj je cijenu u iznosu od
250,00€ za njihove usluge, odnosno zato što je pomogao da ilegalno pređe
državnu granicu, a u to je uračunao i troškove prevoza i mobilnog telefona.
Nakon što je tetka pristala, krenuli su na put. U kući vlasništva tetke Đ. A.
nisu se zadržali više od 4-5 minuta. Po dolasku u blizini Tuzi, prišla im je
jedna ženska osoba koja je bila u društvu sa dva muškarca, a kasnije još jedna
muška osoba, upravljajući PMV marke Lada bijele boje. Nakon što ih je "ta
žena" na albanskom jeziku upitala "ko je vozač, ko je ovu djevojku tebi dao",
počela je da vrijeđa i psuje "da li želiš ti da se sa mnom dogovoriš na lijep
način, a možemo i drugačije". Isti su joj odgovorili da su došli da joj dovedu
tu djevojku, i kazali da pita djevojku da li su loše postupili sa njom, na šta
je ista počela da ih vrijeđa, psuje, viče, i rekla da se zahvale momku, tj. Đ.
N., kojeg je navodno poznavala. Takođe je rekla da im neće dati novac i
upozorila, da je prekršaj dovoditi ljude ilegalno i da može da ih prijavi
policiji, te na parče papira napisala broj njihovih registarskih oznaka. Jedan
od dvojice muškaraca je preuzeo djevojku i udaljio se sa njom, a sa njenom
tetkom i sa drugim muškarcem su ostali da se objašnjavaju, da oni nisu znali o
čemu se radi, te da ih je državljanin Republike Albanije navukao na to. Kada
se smirila, tetka je rekla da krenu i isti su se vratili za Ulcinj. Objasnio
je i to da je kritičnog dana kada su prihvatili tu djevojku imao minđušu u
lijevom uhu. Od granice pa do Ulcinja, i dalje prema Tuzima, vozilom je
upravljao A., do njega je sjedio N., a optuženi M. i ta djevojka su sjedjeli
pozadi. Ne poznaje osobu po imenu B. Ć.. Prije ovog događaja nije poznavao
osobu po imenu P. M., zvanu P.. Nakon navedenog događaja je saznao da je osoba
koja su sreli u Tuzima upravo ta P..  
Optuženi A. M. je u odbrani na glavnom pretresu u bitnom ponovio navode
odbrane date u prethodnom postupku, s tim što je dodao da nije znao, a takođe
ni ostali optuženi, da N. M. ima broj telefona njene tetke. Međutim, kako
nijesu uspjeli da nađu kafe "Bakos", N. M. je kazala da posjeduje tetkin broj
telefona. U kući koja je u vlasništvu tetke Đ. A., zadržali su se nekih 4 do 5
minuta, svi su sjedjeli u istoj prostoriji, popušili po cigaretu i niko od
njih nije išao ni u kupatilo. Takođe je istakao da na tijelu nema nikakvu
tetovažu, što je neposrednim pregledom potvrdjeno na glavnom pretresu.  
Na ponovnom glavnom pretresu optuženi A. M. se izjasnio da ostaje kod svoje
odbrane date u prethodnom postupku i na ranijem glavnom pretresu, posebno
objašnjavajući da nakon što je tu djevojku, dovezao u Tuzi - Podgorica, ista
je ostala sa tetkom, a on se sa Đ. A. i Đ. N. vratio za Ulcinj. Nadalje je
pojasnio da mu nije poznato lice - albanski državljanin po imenu L.. Izvjesnog
T. je upoznao u Albaniji, u jednoj kafani i tada je zapisao broj njegovog
telefona, a njemu je dao broj svog telefona. Nakon toga T. ga je pozvao i
saopštio mu da sačeka izvjesnu albansku državljanku na graničnom prelazu
"Sukobin" i da je poveze do njene tetke, što je i učinio u društvu sa A.om i
N.om. Pošto je na graničnom prelazu preuzeo ''tu'' djevojku, a kako po njenom
kazivanju nije mogao da utvrdi gdje se nalazi njena tetka, pozvao je T. da mu
objasni, a pozivao ga je i nakon što  je djevojku dovezao u Tuzi i susreo se
sa njenom tetkom, pitajući ga zašto mu je ovo uradio jer su htjeli u Tuzima da
ga linčuju. Tačno je da su svraćali u mjesto Donji Štoj, u kući tetke Đ. A. u
kojoj su se zadržali oko 5 minuta, da bi sačekali tetku ''te djevojke'' koja
im je prethodno rekla da će doći po nju u Ulcinj. Nije tačno da su u toj kući
ostali više dana, odnosno 4 dana, kako se navodi u optužnici, već najviše 5-10
minuta, a zatim su pošli u pravcu Podgorice-Tuzi. Sa tetkom su se dogovorili
da joj djevojku dovedu do Tuzi, a da im ona plati 250,00€, na što je ista
pristala. Misli da je njeno ponašanje, odnosno njena prijetnja prema njima da
će ih linčovati u stvari bila da im izbjegne plaćanje koje je obećala i tada
im je rekla da će im dati 250 metaka umjesto eura. Pri susretu u Tuzima tetka
nije bila sama, već su sa njom bile 4 muške osobe. Pojasnio je, da je zajedno
sa A.om i N.om radio po zahtjevu izvjesnog T. iz Albanije i u dogovoru sa
tetkom te djevojke, i nije tačno to što mu se stavlja na teret, odnosno da su
tu djevojku držali zatvorenu 4 dana u praznoj kući u Donjem Štoju i tražili od
nje, da se za njihov račun bavi prostitucijom i da dovodi druge djevojke iz
Albanije. Takođe, njegova kuća je udaljena 5 minuta od graničnog prelaza
Sukobin i često je išao do granice i graničnog prelaza, jer se bavio
nelegalnim prebacivanjem stoke iz Crne Gore u Albaniju.  
Optuženi Đ. A. je u prethodnom postupku  u bitnom naveo da se dana 24.10.2004.
godine u društvu sa Đ. N. i A. M. nalazio na području Ulcinja kada je M.
zazvonio telefon, a nakon obavljenog razgovora isti im je rekao ''hajde da
idemo do Sukobina da preuzmemo jednu osobu i dovedemo do Ulcinja'', nakon čega
su krenuli njegovim kolima marke ''Audi 80''. M. ga je pitao da li zna gdje se
nalazi lokal ''Klubi Bakut'' ili      ''Bakos'', međutim, za isti niko od njih
nije čuo. Po dolasku u Sukobin vozilo su  parkirali pored puta, prije tzv.
mosta, a potom nastavili pješke i stigli do benta gdje su on i N. stali, a M.
je krenuo dalje ka granici. Nije prošlo 3-4 minuta M. se vratio u društvu sa
jednom nepoznatom ženskom osobom, a koju su trebali da odvedu do Ulcinja. Ista
je rekla da se zove M., da ima 19 godina, a živi u gradu Lež u Albniji. Ušla
je u njegovo vozilo, sjela pozadi, do nje je sjeo M., a pored njega, odnosno
na mjesto suvozača N.. Vozilom su krenuli u pravcu Ulcinja, a usput je M.
telefonom razgovarao na albanskom jeziku sa nekim momkom u vezi prevoza te
djevojke, tj. gdje da je ostave. ''Taj momak'' je uporno insistirao da se
djevojka odvede do lokala '' Klubi Bakos'' za koji oni nikada nijesu čuli.
Kako nijesu znali gdje da je odvedu, djevojka je rekla da ima broj telefona
navodno neke njene tetke i dala ga M. koji je pozvao isti i kontaktirao sa
nekom ženskom osobom na albanskom jeziku. M. je prvo kontaktirao tu osobu sa
njegovog broja mob. telefona, ali kako mu se potrošila baterija, pozajmio je
telefon od A.. Ista je objasnila da se nalazi na području Tuzi i obećala M. da
će da plati koliko traži samo da joj dovedu djevojku. Kako nijesu znali šta da
rade sa tom djevojkom, odnosno, našli su se u ''nesvakidašnjoj'' situaciji,
odlučili su da je odvedu do naselja Donji Štoj i smjeste u kuću njegove tetke
M. S.. Za  vrijeme boravka u kući, dogovorili su se sa tetkom te djevojke da
je odvedu do područja Tuzi, a u toj kući su se zadržali najviše 5 minuta. U
kući njegove tetke boravili su u prizemlju, a ta djevojka je boravila samo u
prostoriji dnevnog boravka i nije ulazila u druge prostorije. Kada su krenuli
preko Sutormana, nadomak Podgorice, njena tetka je pozvala i objasnila mu gdje
da se nađu. Po dolasku u blizini Tuzi rečeno im je da stanu prije benziske
pumpe ''Junčaj petrol''. Tetka je došla do njih u pratnji dva muškarca za koje
je kazala da joj je jedan suprug, a drugi đever. Govorila je na albanskom
jeziku i odmah pitala djevojku '' Šta ti tražiš ovamo, zašto si došla, jesu li
te ovi momci dirali'', a na šta je ista odgovorila da je njena majka uputila
kod nje, da je isti nijesu dirali, već da su bili korektni i fer prema njoj.
Zatim je tetka počela da psuje, navodno neko lice državljanina Albanije koji
je ''tu djevojku'' prebacio, a onda se okrenula i prema njima, počela da ih
vrijeđa, dok su dva muškaraca koji su bili sa njom u društvu počeli da je
smiruju. Niko od njih nije imao seksualne odnose sa tom djevojkom koja se
predstavila kao M.. Nijesu je držali zaključanu u kuću, niti primoravali na
bilo kakve radnje i jedino je tačno da je ta djevojka boravila u kući njegove
tetke par minuta. Ponovio je da joj nijesu prijetili, upotrijebili silu, niti
imali namjeru da istu upotrijebe u neke kriminalne djelatnosti, jer se on time
ne bavi i samo je želio da pomogne M., tj. da mu pravi društvo. U kući njegove
tetke nema vode jer je ista isključena, ali postoji hidrofor koji se može
napuniti pomoću ručne pumpe, a u istoj nije bilo ni hrane ni pića. Nikad ne
nosi minđušu, a od njegovih drugova misli da M. ponekad nosi, ali ne zna da li
je imao te noći. Kada su se približavali Ulcinju znao je da pomenuti lokal
koji djevojka pominje ne postoji i zbog toga nisu ni tražili taj lokal.  
Optuženi Đ. A. je u odbrani na glavnom pretresu u bitnom ponovio navode
odbrane iz prethodnog postupka, s tim što je pojasnio da je njegovim vozilom
prihvatio osobu koja je došla iz Albanije, jer ga je zamolio prijatelj M. i to
bez ikakvog interesa. Kada su došli do M. kuće, zaustavio je vozilo i odatle
su sva trojica pješačili nekih 100 metara. Sa N. je ostao na jednom mjestu,
koje je udaljeno oko 1 km. od graničnog prelaza, kako bi sačekao M., koji se
nakon minut vratio sa jednom djevojkom. U kući u Štoju nijesu ništa ni pili ni
jeli, a M., N. i ta djevojka su popušili po cigaretu. Sjedjeli su u dnevnom
boravku i samo je on na trenutak izašao da pregleda sobe. Izjasnio se da na
tijelu nema tetovažu što je sudsko vijeće neposrednim pregledom i utvrdilo na
glavnom pretresu.  
Na ponovnom glavnom pretresu, optuženi Đ. A. se izjasnio da ostaje kod svoje
odbrane koju je iznio u prethodnom postupku i na glavnom pretresu, s tim što
je objasnio, da su vozilom kojim je on upravljao, njih trojica pošli po
zahtjevu A. M. do njegove kuće, a potom je M. negdje otišao i za kratko
vrijeme se vratio sa jednom djevojkom. Zatim su razgovarali u vezi tetke te
djevojke, odnosno gdje se ona nalazi, da bi tu djevojku kod nje odvezli. Kako
je u telefonskom razgovoru tetka kazala da se nalazi u Tuzima, svratili su do
kuće njegove tetke u Donji Štoj, koja je bila prazna u tom periodu, kako bi se
konačno dogovorili sa "tetkom te djevojke, gdje da se nađu". U toj kući su se
zadržali 3-4 minuta, i zatim vozilom pošli u pravcu Podgorice-Tuzi. Takođe je
pojasnio da je sjedio u društvu sa A. M. i Đ. N. u jednom kafiću u Ulcinju,
kada je M. pozvao neko telefonom, nakon čega je isti tražio da ga poveze do
njegove  kuće jer nije bio svojim vozilom. Prije tog telefonskog poziva niko
nije pominjao granični prelaz, niti bilo kakvu djevojku.  
Optuženi Đ. N. je u odbrani u prethodnom postupku u bitnom naveo da je dana
24.10.2004. godine, negdje u večernjim časovima, zajedno sa DJ. A. i A. M.,
bio u vozilu marke ''Audi'', a koje je vlasništvo DJ. A.. M. je u jednom
trenutku pozvalo neko lice iz Albanije,  sa kojim se dogovorio da ode do
državne granice u mjestu Sukobin i preuzme jednu djevoku, koju je trebalo
odvesti za Ulcinj. Optuženi N. i DJ. A., krenuli su zajedno sa A. M. ka
Sukobinu. M. je kontaktirao sa tim licem iz Albanije, kojom prilikom su
saznali da tu noć jedna djevojka treba da ilegalno pređe državnu granicu, a
koju su isti trebali da preuzmu i odvezu za Ulcinj. Po dolasku u Sukobin,  kod
manjeg betonskog mosta parkirali su vozilo na udaljenosti od oko 50 metara od
M.kuće. Sva trojica su izašla iz vozila, pješačili preko ''nekih livada'',
gdje su on i A. stali, dok je M. nastavio dalje. Nakon 2-3 minuta, isti se
vratio u društvu sa jednom djevojkom, koja se predstavila kao M., da dolazi iz
Albanije, iz grada Leža te da ide kod tetke, nakon čega je sjela u vozilo,
pozadi, do nje M., dok je on sjeo na mjesto suvozača. Tokom vožnje M. je
kontaktirao sa nekim državljaninom Republike Albanije, koji mu je ''ilegalno
prebacio tu djevojku''. Kada ga je upitao ''gdje da je povede'', isti je
odgovorio da je prebaci do lokala klub "Bakut" u Ulcinju, a na šta mu je M.
odgovorio da takav lokal ne postoji. Čuo je da je M. tom albanskom
državljaninu rekao da je najbolje da mu vrati djevojku, što isti nije
prihvatio,već da joj oni nadju neki smještaj, te da je pitaju da li ona ima
broj telefona neke njoj poznate osobe. Nakon toga, M. je iz tašne izvadila
cjeduljicu na kojoj je bio upisan neki broj telefona. Sa M.ovog telefona,
okrenula je broj telefona njene tetke sa kojom je razgovarala na albanskom
jeziku. Pitala je tetku gdje se nalazi, da bi zatim dala M.u telefon kako bi
se dogovorio sa tetkom o mjestu sastanka. Ista se nalazila na području Tuzi u
blizini bezinske pumpe''Junčaj petrol'' i kazala da ne može doći u Ulcinj da
preuzme M.. Kako nisu znali šta da rade sa ''tom djevojkom'', Đ. A. je
predložio da je odvedu u kuću njegove tetke, a koja se nalazi u mjestu Donji
Štoj. Kada su ušli u kuću, svi su sjeli u prostoriju dnevnog boravka i niko
nije ulazio u toalet. Na M. mobilni telefon je pozvala Mirelina tetka i
tražila, odnosno insistirala da M. iste noći povezu do Tuzi, a da će im za
uzvrat platiti troškove goriva. U kući u Štoju nijesu se zadržali više od 3
minuta, već su odmah krenuli za Podgoricu i to preko Sutormana. Negdje na
području Golubovaca, M. je ponovo pozvao M. tetku i pitao gdje se ona tačno
nalazi. Po dolasku u mjesto Tuzi, prije benzinske pumpe ''Junčaj petrol'',
čekali su po dogovoru sa tetkom koja im je kazala "čekajte tu, vidim vas". Ta
žena je bila u društvu sa dva muškarca, navodno njenim suprugom i djeverom.
Nakon što im je prišla, ista je počela da psuje i vrijedja govoreći "ko ti je
rekao da dodješ kod mene, zašto si došla", a zatim je M. pitala da li joj je
neko išta loše učinio i čuo da je M. odgovorila "da su bili korektni". U
jednom trenutku, prošlo je neko lice upravljajući PMV marke''Lada'' bijele
boje, govoreći na srpskom jeziku ''Šta je bilo, ima li problema''. Isti je
imao namjeru da izađe iz vozila, ali mu je M. tetka zatvorila vrata od vozila,
nakon čega se udaljio. Prišla su im dva muškarca, izvinjavajući se, nakon čega
su krenuli nazad za Ulcinj. M. nije imala povreda na licu ili rukama, a niko
od njih sa istom nije imao seksualni odnos, nijesu je držali zatvorenu, nijesu
joj prijetili i nijesu joj pominjali vršenje bilo kakvih kriminalnih radnji.  
Optuženi Đ. N. je u svojoj odbrani na glavnom pretresu u bitnom ponovio navode
odbrane iz prethodnog postupka i objasnio da na tijelu nema nikakvu tetovažu
što je i utvrđeno neposrednim pregledom istog na glavnom pretresu. U kući u
Štoju je kritične večeri pušio cigarete marke "Malboro", a M. i M. marke "LM",
sjedjeli su u kuhinji i iz iste nijesu nigdje izlazili, a takođe nijesu ništa
ni pili, ni jeli.  
Na ponovnom glavnom pretresu, optuženi Đ. N. se izjasnio da ostaje kod svoje
odbrane koju je iznio u prethodnom postupku i na ranijem glavnom pretresu, s
tim što je pojasnio, da je kritičnog dana zajedno sa A. M. i Đ. A. sjedio u
nekom kafiću u Ulcinju, kada je M. primio telefonski poziv od nekog
prijatelja. Potom je M. tražio od Đ. A. da ga preveze do graničnog prelaza
Sukobin, što je A. i prihvatio. Vozilo su zaustavili kod kuće A. M. koja je u
blizini graničnog prelaza, nakon čega je M. pošao do graničnog prelaza i
vratio se sa jednom djevojkom. Tu djevojku trebali su da povezu do njene
tetke, a u telefonskom razgovoru tetka je kazala da se ne nalazi u Ulcinju već
u Tuzima i tražila da djevojku dovezu do  Tuzi. U međuvremenu su svraćali kod
tetke A. M. u Donji Štoj. Sve je to bilo veoma kasno, odnosno oko ponoći, sa
kojeg razloga su svratili u tu kuću tj. da bi stupili u kontakt sa tetkom te
djevojke i odlučili šta dalje da rade. U toj kući su se zadržali najviše 5
minuta. Nijesu svratili sa namjerom da se zadrže tako kratko vrijeme, već da
tu noć ta djevojka prenoći u kući, ali im je ista dala broj telefona, na koji
su dobili njenu tetku i krenuli su za Tuzi.  
Na ponovnom glavnom pretresu u dokaznom postupku sud je saslušao svjedoka-
oštećenu N. M., svjedoke N. Đ., Ć. B. i D. M., pročitao zapisnik OB Ulcinj o
pretresanju stana i drugih prostorija br. 02 Sl. od 28.10.2004. godine,
pročitao službenu zabilješku OB Ulcinj Ku. br. 208 od 29.10.2004.godine,
pročitao potvrdu CB Podgorica o vraćanju predmeta od 26.10.2004. godine na ime
N. Đ., izvršio uvid u fotoelaborat OB Ulcinj, na saglasan predlog stranaka
pročitao nalaz i mišljenje vještaka biohemije F. R. br. 7898/04, izvršio uvid
u kopiju pasoša A. M. koja je upoređena sa orginalom na pretresu od
29.12.2004.godine, pročitao izvještaj MUP RCG Uprave za državnu granicu i
pogranične poslove od 27.10.2004.godine, zatim pročitao izvještaj MUP RCG PP.
Bar, broj 1670/04 od 29.12.2004.godine, pročitao iskaz svjedoka V. N. dat u
postupku istrage na zapisniku od 22.11.2004.godine, pročitao izvode iz KE na
ime optuženih Đ. A. i Đ. N. izdatih od CB Bar od 28.12.2004. godine.  
Svjedok - oštećena N. M. u svom iskazu datom na zapisniku pred istražnim
sudijom Osnovnog suda u Ulcinju od 03.11.2004. godine u bitnom je navela da
živi u mjestu Lež u Albaniji i da se oko godinu dana zabavljala sa momkom po
imenu M. D.. Kada je saznala da je oženjen odlučila je da napusti Lež i pošla
u Skadar. Kako je osramotila porodicu, od roditelja je bila ostavljena. M. D.
je dugovao njenim roditeljima 700.000,00 leka, a za Skadar je pošla sa
namjerom da dođe u Crnu Goru kod njene tetke u Tuzi. U Skadru je bila dva dana
i tamo je upoznala osobu po imenu L.. Kod pomenutog L. je boravila u njegovom
lokalu, imala je seksualne odnose sa njim, dobrovoljno, a isti joj je dao
200.000,00 starih leka. Kazala mu je da ima namjeru da pređe u Crnu Goru kod
tetke, a on joj je rekao da će joj to omogućiti, i nije joj predlagao da se
bavi prostitucijom u Crnoj Gori, već je zahtijevao da mu za uslugu prelaska u
Crnu Goru nakon perioda od 6 mjeseci, da 3.000.000.00 leka. L. je stupio u
kontakt sa trojicom momaka, od kojih je jedan od njih imao minđušu u desnom
uhu. Sa L. je došla na granični prelaz Albanija-Crna Gora, a išli su ''preko
livade'' do jednog kanala, gdje se nalazila neka daska, preko koje je prešla u
Crnu Goru. Kada je prešla na teritoriju CG sačekala su je tri momka od kojih
je jedan imao minđušu. L. i momak sa minđušom su razgovarali na srpskom jeziku
ali ih ista nije razumjela. Sat vremena su pješačili do putničkog vozila blizu
neke kuće, a ti momci su vodili razgovor na srpskom jeziku. Momak sa minđušom
je na albanskom jeziku pitao kako se zove, kazala je M., a isti joj je
odgovorio da se preziva M.. Sjela je na zadnje sjedište sa momkom koji je imao
minđušu, a naprijed su sjela druga dva momka. Kazali su joj da treba da se
bavi prostitucijom, a kod njih da radi kao čistačica. Odveli su je u neku kuću
i dogovorili da dovede ''ženska lica'' iz Albanije radi vršenja prostitucije,
te ukoliko dovede dvije ženske osobe daće joj 10.000.000,00 starih leka. Momak
sa minđušom joj je kazao da ukoliko ne dovede te djevojke isti će poći u Lež i
uništiti joj porodicu. Odgovorila je da će raditi kako oni kažu, jer se
uplašila. Dva druga muškarca su joj rekli da mora za njih da ''proda drogu''
na Kosovo. Prvu noć je spavala sa momkom koji je imao minđušu jer je bila
primorana. Te noći su imali tri puta seksualni odnos, a ujutro kad su ustali
isti joj je skuvao kafu i pila je neko slatko piće bijele boje, a taj momak
viski. Kada su večerali, momak po imenu LJ. je tražio da ima seksualne odnose
sa njim. Pomenuti LJ. je povukao za kosu i te noći su imali seksualni odnos
dva puta. Poslije podne je imala odnos i sa trećim momkom, ali sa istim je to
radila dobrovoljno. Sa tetkom je stupila u kontakt preko mobilnog telefona
koji joj je dao LJ.i, a na cjeduljici je imala njen broj. Njena tetka se zove
M. Prendi, koja radi kod izvjesne osobe po imenu Baki, u njegovom restoranu,
kao konobarica. Čitavo vrijeme je bila ''mirna'' da bi ih ''privoljela'' da je
prebace do Tuzi. Momak sa minđušom je tražio od njene tetke 250,00 eura za
prevoz do Tuzi. U kući kod tih momaka je spavala četiri noći. Preko telefona
su se dogovorili sa njenom tetkom da se nađu kod škole - gimnazije, a kada je
tetka došla izašla je iz vozila i momcima sopštila da im ništa neće platiti,
te da se vrate kući, nakon čega su sva trojica izvadili pištolje. Tetka je
bila u društvu sa mužem i đeverom, koji su takođe izvadili pištolje, ali je
njena tetka pozvala policiju i momci su se odmah udaljili. Potom je tetka
pozvala njenog oca, koji je došao šesti dan od dana kada se desio kritični
događaj. Tetki iz straha nije ispričala da je imala seksualne odnose sa tim
momcima, niti da su tražili od nje da nabavlja drogu i prodaje za njih. Kuća u
Donjem Štoju ima tri sprata, a ona je smještena u prizemlju koje ima tri sobe
i dva kupatila. Dva put dnevno se kupala u kupatilu koje je bilo tamno plave
boje sa ružama, a u kojem je bilo tople vode.  
Svjedok - oštećena N. M. u svom iskazu datom pred istražnim sudijom ovog suda
u bitnom je navela da je pobjegla od kuće  i otišla u Skadar. Dok je sjedela
na ivičnjaku na ulici prišao joj je jedan momak i pitao je kakvu potrebu ima,
a ista mu je odgovorila da namjerava da ide kod tetke u Crnu Goru. Ovaj momak
joj je rekao da je preko nekog druga može prebaciti u Crnu Goru. Tu noć je
provela u Skadru. Sledeću noć taj momak je došao sa drugom, nakon čega su
krenuli, kombijem, pa zatim pješke, dok nijesu naišli na neki drveni most.
Potom su došla tri momka sa kojima je sat vremena pješačila do jedne kuće,
nakon čega su ušli u vozilo i putovali do kuće nekog od tih momaka. Četiri
noći je boravila kod tih momaka. Četvrte noći je upitala te momke da joj
omoguće da telefonira tetki, ali su isti najprije odbili, nakon čega je jedan
od njih rekao ''dajte joj telefon da se javi jer je greota''. Nakon što se
javila tetki, isti su od tetke tražili da im da 250,00 eura. Kada su stigli
kod škole u Tuzima, ti momci joj nijesu dali da izađe iz vozila, nakon čega je
tetka zatražila od istih da je puste, a da će im ona dati novac. Ti momci su
zatim zatražili novac, ali im je tetka odgovorila ''daću vam 250 metaka'',
nakon čega isti vade pištolje. Dok je boravila u toj kući, ti momci su od nje
tražili da ''radi drogu'', ali kad su shvatili da ista nije školovana, kazali
su joj da će joj napraviti pasoš da bi dovodila djevojke iz njenog sela, na
šta im je saopšila da ona to ne može jer kući ima majku i dvije sestre.  
Nakon što su joj predočene razlike u kazivanju, svjedok oštećena je objasnila
da se nije zabavljala sa M. D.. Istakla je da su ''ti momci'' tražili od nje
da se bavi prostitucijom. Takođe je objasnila, da je tačno da je do granice od
Skadra prevezao samo L., a taj drugi kojeg je pomenula je našao na ulici u
Skadru i doveo da L.. U Skadru je spavala sa tim momkom koji je našao na
ulici, a spavala je i sa L., ali ne zna ime tog momka sa kojim je prvo
kontaktirala u Skadru. Takođe je istakla, da su joj ti momci predlagali da za
njih radi kao prostitutka, te da ne zna zašto je ranije govorila drugačije.
Dok je boravila u kući, ti momci su je zlostavljali i nijesu joj dozvoljavali
da izlazi, a zlostavljali su je na način što su joj govorili da će je zaklati,
ubiti itd. Kada je vodila ljubav sa momkom koji je imao minđušu, primjetila je
da isti na grudima ima tetovažu. U toj kući je bilo tople vode, dok grijanje
nije radilo. Prije nego što je otišla iz Skadra imala je seksualne odnose sa
M. D., a isti joj je govorio da treba da se bavi prostitucijom. U Skadru nije
imala kontakt sa A. M., a niko u Albaniji joj nije predlagao da se bavi
prostitucijom.  
Na glavnom pretresu svjedok - oštećena N. M. je navela da je lagala sve što je
izjavila kod istražnog sudije. Nadalje je kazala da je u Crnu Goru došla na
način što je prešla granicu van graničnog prelaza i tamo su je sačekala tri
momka koji su je odvezli u neku kuću u Ulcinj. Čim su je preuzeli kazali su
joj da će je odmah odvesti kod njene tetke koja se nalazila u Tuzima, ali su
je ipak odveli u tu kuću. Pojasnila je da je optuženi nisu zlostavljali, niti
nagovarali da se bavi prostitucijom, niti da dovodi djevojke iz Albanije da se
za njih bave prostitucijom. Nijesu tražili da za njih ''prodaje drogu''. Tačno
je da je u toj kući boravila ''najviše 5 minuta.''  
Na narednom glavnom pretresu oštećena N. M. je navela da je odlučila da ode od
kuće i pošla za Skadar. Sjedjela je na jednom pločniku kada joj je prišao
momak i pitao je ''koju potrebu ima''. Kazala mu je da želi da ide za Crnu
Goru u Tuzi kod njene tetke. Isti se ponudio da joj pomogne, pa je njegovim
kombijem odvezao do granice sa Crnom Goron. Kazao joj je da će je prevesti
preko granice, te da će nazvati tri momka da je sačekaju i da će kod njih
raditi kao čistačica. Kada su stigli do jednog kanala za vodu sreli su se sa
ta tri momka. Sa tim momcima je pješačila jedan dio puta i nakon toga došla do
crvenog putničkog vozila odakle su je ovi momci odvezli u jednu kuću. Kada su
ušli u kuću, sjeli su u kuhinju i zapalili po cigaretu. Dalje je navela da je
pila neko bijelo slatko piće dok su ovi momci pili viski. Tom prilikom su joj
rekli da žele seksualni odnos sa njom. Prvu noć je imala seksualni odnos sa
momkom koji je imao minđušu u lijevom uhu. Oštećena je na glavnom pretresu
pokazala na optuženog A. M. kao momka sa kojim je prve večeri imala tri puta
seksualni odnos. Sjutra je taj momak ubjeđivao da za njih na Kosovo ''prodaje
drogu''. Kako to nije prihvatila, ti momci su uvidjeli da nije školovana, te
da bi je policija odmah uhapsila, nakon čega su odustali od te ideje. Zatim su
joj predložili da ode u Albaniju i dovede tri djevojke, da im kaže da oni žele
da ih ožene, te zaprijetili joj da će biti mrtva ukoliko to ne uradi. Odbila
je iz razloga što kući ima dvije sestre, i bolje da je mrtva nego da to uradi.
Drugu noć je imala seksualni odnos sa Đ. A. i to četiri puta, u istoj sobi u
kojoj je prethodnu noć spavala sa A. M.. Treće noći je imala seksualni odnos
sa Đ. N. tri puta. Pojasnila je da su tokom seksualnog odnosa sva trojica
zahtijevali od nje da im ustima dira njihov polni organ. Za vrijeme boravka u
kući samo jednom se istuširala i to tek nakon treće noći. Kupatilo je bilo
obloženo keramičkim pločicama (zidnim i podnim), plave boje sa cvjetovima, a
tu se nalazila veš mašina, mala komoda kafene boje, ogledalo, a kada je bila
dužine 1,5 m, iznad koje se nalazila tuš baterija visine 60 cm obložena
pločicama i umivaonik plave boje. Istakla je da u tom kupatilu nije bilo WC
šolje.  Iz kuće je povremeno izlazio A. obično ujutro u 8h, a vraćao se oko
10h. Četvrte noći ni sa jednim od ta tri momka nije imala seksualni odnos, već
su isti prihvatili da je odvezu do njene tetke u Tuzi. Kada su stigli, ti
momci su od njene tetke tražili iznos od 250€. U društvu sa tetkom je bio i
njen đever. Tetka je zahtijevala  da prethodno ona izađe iz kola pa će im dati
250€. Zatim su je ti momci izveli iz vozila, i kada je došla do tetke ista je
odgurnula, a tim momcima sopštila da jedino mogu dobiti 250 metaka ili da će
ih prijaviti policiji. Zatim su ti momci potegli pištolje, dok je tetka imala
automatsku pušku, ali do pucanja nije došlo.  
Objasnila je i to da različitosti koje postoje u njenim iskazima su posledica
prijetnje optuženih, koja prijetnja je egzistirala iz vremena dok je boravila
kod njih, odnosno da ''ne smije ništa reći ukoliko je policija uhvati.''
Nijesu zahtijevali od nje da se bavi prostitucijom.  
Na ponovnom glavnom pretresu svjedok oštećena N. M. se izjasnila, da su je
optuženi preuzeli od jednog čovjeka iz Albanije, te da su prešli preko
granice, odnosno  prešli mimo graničnog prelaza, ''preko brda,'' kada je taj
čovjek predao njima trojici, tj. optuženima, ali ne zna da li su mu oni za nju
nešto platili, jer to nije vidjela. Nakon što su ''preko brda'' prešli
granicu, išli su jedno pola sata do nekog vozila, i tada su sjeli u kola, pa
su prvo išli do jedne kuće, a zatim do druge, i u toj drugoj kući su ostali 5
dana. U toj kući nikada za tih pet dana boravka nije bila sama, uvijek je bio
neko od trojice optuženih sa njom. Takođe je u toj kući imala seksualne odnose
sa optuženim A. M. i Đ. N,  koji su je na to prisilili, šamarajući je, s tim
što je navela, da je imala i seksualni odnos sa  optuženim Đ. A., ali je on na
to nije posebno prisiljavao, odnosno nije je udarao. Nakon što je prešla
granicu sa čovjekom iz Albanije i kada su je optuženi preuzeli, isti su se
mijenjali, i u vozilu je prisiljavali da im njihov polni organ stavlja u usta,
a to su radili naizmjenično. Po dolasku u kuću, istu noć je, bez njenog
pristanka imala seksualni odnos sa A. M.. Drugi dan je imala seksualni odnos
sa Đ. A. i Đ. N.. Nakon toga, dva dana joj ''nijesu ništa radili'', a četvrti
ili peti dan je ostao njihov telefon u kući, pa je isti uzela i pozvala
izvjesnu "P.", koja je i spasila, a koja inače živi u Tuzima. Ne zna šta je P.
uradila i kako je stupila u kontakt sa optuženima, ali zna da su je njih
trojica povezli do škole u Tuzima i tu je ostala kod P., koja je njena tetka,
a koju ranije nikada nije vidjela. Broj telefona  P., je imala kod sebe, jer
su svi u porodici imali njen broj telefona. Istakla je da oni žive u Albaniji,
a P. je živjela u Podgorici i često je pozivala njenog oca i majku. P. je
inače njihova rođaka, možda i daljnja ali su je oni zvali tetka. Nije se mogla
izjasniti da su optuženi od nje tražili da se bavi prostitucijom i da dovodi
druge djevojke iz Albanije. Navela je i to da su optuženi od nje tražili da se
za njih bavi prostitucijom, odnosno da neki čovjek traži da za njega radi, a
da je on za to plaća, jer se ista prethodno njima požalila da ima bolesnog
brata i da joj treba novac za njegovo liječenje. Nijesu joj govorili da druge
djevojke dovodi iz Albanije, a koje bi se bavile prostitucijom.  Takođe,
nijesu je optuženi nagovarali niti od nje tražili da za njih ''prodaje
drogu''. Njenu porodičnu kuću je napustila iz razloga što je imala bolesnog
brata, a niko u porodici nije radio, pa je imala namjeru da negdje radi i
nešto zaradi, a pri tom da ne radi ništa loše. U Skadru je bila samo jedan dan
kada je prešla preko granice u Crnu Goru. Nije imala seksualni odnos sa L.,
koji je doveo do granice. Nikakav novac joj L. nije dao. Nakon prelaska
granice, prilikom susreta sa optuženim, komunicirali su na albanskom jeziku, a
optuženi su međusobno razgovarali na srpskom jeziku.  Ne može se sjetiti koji
od optuženih je nosio minđušu. Takođe se ne može sjetiti, ali je moguće da je
vidjela tetovažu na tijelu nekog od optuženih. Ne može se izjasniti koliko
puta je ulazila u kupatilo, ali zna da je to činila nakon seksualnog odnosa sa
optuženima. Ne zna P. M., ni V. N.. Tačno je da je njen otac došao iz
Albanije, jer ga je tetka "P." zvala i sa njim je pošla nazad u Albaniju. Nije
pričala tetki i ocu šta joj se sve dogodilo nakon što je prešla granicu i ušla
u Crnu Goru.  
Takođe ne zna da li je P. ime M. P., jer je jedino zna kao P., odnosno tako su
je u porodici zvali. U Tuzima je sačekala upravo P., kada su je trojica
optuženih dovezli iz Ulcinja. Koliko se sjeća sa njom su bila još  tri lica. U
toj kući u Ulcinju, u kojoj je boravila 4-5 dana, bilo je hrane, jer je
frižider bio pun i nigdje nijesu izlazili. Ne poznaje M. D.. Pokazuje da je A.
M. vozio vozilo od kada je prešla preko granice do te kuće. Ne zna šta je
prostitucija.  
Svjedok N. Đ. je u svom svjedočkom iskazu u bitnom naveo da ga je
25.10.2004.godine zvala M. P. iz Tuzi i kazala da se njegova kćerka N. M.
nalazi kod nje u Tuzima. U toku dana došao je preko Božaja u Tuzi i stupio u
kontakt sa kćerkom i pomenutom M. P.. Nakon toga krenuo je sa kćerkom u
Albaniju na način što bi ilegalno prešli granicu jer M. nije imala putnu
ispravu. Pitao je kćerku da li je imala neke neprijatnosti od A. M., DJ. A. i
DJ. N., na što je ista odgovorila da nije, da na nju nijesu vršili pritisak,
silu ili prijetnju, da je nijesu silovali i nijesu sa njom imali seksualne
odnose, te da je nijesu nagovarali da se bavi prodajom droge i nalaženjem
drugih djevojaka da bi se bavile prostitucijom. Dalje je naveo da mu je kćerka
N. M. rekla da je došla u Ulcinj 24.10.2004. godine oko 21-22 časa, te da su
je momci koji su je prihvatili odveli u jednu kuću u Ulcinju i iste večeri je
odvezli u Tuzi kod M. P. i za tu uslugu tražili na ime prevoza 250 €.  
Na ponovnom glavnom pretresu svjedok N. Đ. se izjasnio da mu je sve što zna u
vezi predmetnog događaja ispričala njegova kćerka. Pojasnio je da ga je
telefonom obavijestila "P.", njegova daljnja rođaka i pitala da li zna gdje mu
je kćerka, na što joj je odgovorio da ne zna, a ista mu kazala  da se njegova
kćerka N. M. nalazi kod nje i da dođe po nju, te da je spasila njegovu kćerku,
jer su je ''trojica bili uzeli''. Istog dana kada je ga je rođaka P.
obavijestila, došao je u Tuzi i odveo kćerku nazad u Albaniju. Nije znao gdje
mu se kćerka nalazi u vremenskom periodu od 3 mjeseca, odnosno prije poziva od
strane rođake "P.". Ne zna ko je M. D. i to nije ujak njegove kćerke. Njegovu
rođaku poznaje kao "P.", a da li je to M. P., ne zna i ne poznaje nijednu
osobu kao M. Prendi. Njegova kćerka N. M., nakon što je došao za nju u Tuzi,
kazala mu je da su je optuženi zlostavljali, silovali, da su je tjerali na
silu da pije, što ona nije prihvatila,  a iz njene priče je  shvatio da su ta
lica kod kojih je bila, imala plan da je vode "na prostituciju". Sve što je
saopštio ispričala mu je njegova kćerka nakon što je došao u Tuzi kod rođake
"P." da preuzme kćerku. Nije kazao da mu je kćerka rekla da je jedan dan
zadržana i da joj niko od optuženih nije loše uradio. Ne poznaje nikoga po
imenu N. V..  
Svjedok Ć. B. u svom iskazu u prethodnom postupku je u bitnom naveo da ne
poznaje osobu koja se zove M. P.. Poznaje žensku osobu koju zovu "P.", koja je
iz Albanije, a koja povremeno dolazi i hrani se u njegovom restoranu. Nadimak
mu je B. Pomenuta "P." mu je rekla da je zvala sestra iz Albanije i traži da
dodje da radi u Tuzi. Poslije nekog vremena P. mu je rekla da je ta djevojka u
Ulcinju te da će je neki momci prebaciti do Tuzi za naknadu u iznosu od 200,00
€. Već sjutra je vidio tu djevojku koja je došla sa P., a zna da je P. sa
njegovog telefona zvala oca te djevojke da dođe po ''malu'', kojeg je kasnije
vidio sa njima u društvu.  
Na ponovnom glavnom pretresu svjedok Ć. B. se izjasnio, da ništa ne zna u vezi
predmetnog događaja.  
Svjedok V. N., u svom iskazu je u bitnom navela da poznaje N. M., ali sa njom
nije u srodstvu. U Tuzima korsti broj mobilnog telefona Ć. B.a, zv. Bako i taj
broj je dala svojoj rodbini u Albaniji. Sjeća se da je 24 ili 25 oktobra na
taj broj pozvala N. M. i rekla da je na carini i da dolazi kod "B.". Nakon
toga pozvala je N. M. na broj sa kojeg je M. ranije pozvala i ista joj je
potvrdila da dolazi. Sa tog broja je pozvao i neki muškarac i tražio 250,00€
da dovede djevojku do Tuzi, na što je pristala. Dalje je navela da su ti momci
ponovo zvali, nakon čega su se dogovorili da se nadju kod pumpe "Junčaj
Petrol". Ti momci, odnosno njih trojica i M. su došli vozilom crvene boje
marke "Audi", reg. br. Ul. .... Pitala je M. jesu li je dirali, a ona je
odgovorila da nijesu. Nije im dala novac i nakon što im je zaprijetila
policijom, ti momci su otišli. M. je odvela tamo gdje ona stanuje, pitala je
gdje je krenula, a M. je 2-3 mijenjla priču. Sjutradan kada je došao M. otac
uputio se sa M. nazad u Albaniju. M. joj ništa nije pričala o njenom boravku u
Ulcinju, a to što joj je pričala stalno je bila drugačija priča. Kada je njen
otac došao, rekao joj je da je ista nestala prije tri dana. Ne zna ko je osoba
M. P., zna da je svi kod kuće zovu M., a nadimak joj je P..  
Na ponovnom glavnom pretresu svjedok D. M. je navela, da ranije nikada nije
bila u sudu, niti u zgradi ovog suda, te da od 2004.godine, nije bila u Crnoj
Gori. Upoređujući lične podatke iz pasoša navedenog svjedoka sa utvrđenim
ličnim podacima na zapisniku o saslušanju od 22.11.2004.godine, kako je
navedeno svjedoka N. V., ovaj sud je utvrdio da je samo istovjetno ime oca
Nuo, te da ostali podaci ime, prezime i godina rođenja nijesu istovjetni.  
Iz zapisnika OB Ulcinj o pretresanju stana i drugih prostorija br. 02-SI od
28.10.2004.godine proizilazi, da su službenici OB Ulcinj izvršili pretres kuće
vlasništvo M. A., dana 28.10.2004. godine, a koja se kuća nalazi u Ulcinju -
Donji Štoj i tom prilikom pronašli tri plastične prazne flaše bezalkoholog
pića Koka-kole, tri opuška od cigareta u pepeljari u dnevnoj sobi i posteljinu
bijele boje na krevetima u spavaćoj sobi.  
Iz sadržina službene zabilješke MUP-a ROG - OB Ulcinj Ku. br. 208 od
29.10.2004. godine i fotoelaborata OB Ulcinj proizilazi da se prizemlje kuće,
vlasništvo M. A., a koja se nalazi u Ulcinju - Donji Štoj sastoji od hodnika u
obliku slova T. Gledano od ulaza sa lijeve strane nalazi se prostorija-WC, do
nje spavaća soba sa jednim krevetom, kao i spavaća soba sa bračnim krevetom.
Naspram ulaza nalazi se
spavaća soba sa dva razdvojena kreveta, do nje primaća soba, a pored dnevni
boravak i kuhinja, dok se izmedju ulaznih vrata i dnevnog boravka nalazi
špajz. U kupatila nije bilo vode na slavinama, zidne pločice su zeleno
maslinaste boje, dok su na podu pločice svijetlo - zelene boje. Gledano sa
desna ulijevo nalazi se bide, WC šolja sa vodokotlićem, stojeća kada sa tušem,
a lijevo je umivaonik. Iznad umivaonika se nalazi ogledalo. Na tuš kadi, su
bili vidljivi tragovi prašine i paučine. Spavaća soba gledano od ulaza lijevo
imala je drveni pod na kojem je tepih četvrtastog oblika sa većim krugom na
sredini koji nije pokrivao u cjelosti površinu sobe, kod ulaznih vrata lijevo
nalazi se krevet koji je tapaciran u šareno, na njemu je čaršav sa kockicama
bijele boje kombinacije crveno-bijel-žuto i jastuk bijele boje. U toj sobi je
bio luster sa ventilatorom i 4 propelera. U sobi do prethodne nalazio se
bračni krevet, a oko njega šarene staze, tamno - oker boje. Bračni krevet je
od drveta sa radiom marke ''Delta'' u sredini. U sljedećoj sobi nalaze se 2
kreveta, police za TV, TV crne boje marke "Saba", a ispod resiver satelitske
marke "Morganj". Lijevo je četvrtasti ormar braon boje, a na podu četvrtasti
tepih crvene boje. U narednoj prostoriji nalazila su se 2 kauča, tepih šareni,
četvrtasti sto i na njemu plastična flaša od nikšićkog piva od jednog litra,
do pola ispijena i 2 plastične čaše i šolja bijele boje od ispijene kafe u
kojoj se primjećivao talog i buđ. U prostoriji dnevnog boravka i kuhinje je
garnitura tamno-sive boje, sa prekrivačem plave boje sa cvjetovima crvene
boje, četvrtasti sto na kojem je pepeljara crvene boje sa opušcima i pepelom.
Pored 4 stolice, na stolu su se nalazile prazna flaša od koka-kole i kisele
vode i jedan termos.  
Iz potvrde MUP-a RCG - CB Podgorica od 27.10.2004. godine proizilazi da je N.
Đ. vraćena putna isprava br. Z0493904 izdata od strane Republike Albanije -
Opština Lež.  
Iz nalaza i mišljenja vještaka biohemije F. R. br. 7898/04 proizilazi da je
pregledan čaršav sa mrljama nepravilnog oblika i tragovi dlaka, pa je ovaj
vještak mišljenja da tragovi na čaršavu, potiču od sperme ljudskog porijekla.
Iz nalaza proizilazi i to: da dlaka pronadjena na čaršavu i to svijetlo -
plava dlaka dužine 43 cm., dlaka pronadjena na čaršavu i to jedna tamno -
smedja lučno povijena dlaka dužine 6 cm. i dlaka smedje boje dužine do 2,5 cm,
jesu dlake ljudskog porijekla i potiču od kose, a pripadaju različitim
osobama. Što se tiče nekoliko smedjih kovrdžavih dlaka dužine do 2,7 cm.
vještak je mišljenja da su iste ljudskog porijekla i potiču sa bručika.  
Iz izvještaja MUP RCG PP  za Bar br. 1670/04 od 29.12.2004. godine i
izvještaja MUP-a RCG - Uprava za državnu granicu i pogranične poslove i
strance od 27.10.2004. godine i uvida u pasoš Avdija M. izdatog od strane OB
Ulcinj dana 21.09.2004. godine sa rokom važenja do 21.09.2009. godine broj
004466028 proizilazi da je lice A. M. evidentiran u evidencijama na graničnom
prelazu Sukobin u vremenskom periodu od 21.10.2004. godine na izlaz u vremenu
od 21,05 časova pješke, dana 21.10.2004. godine na ulazu u vremenu od 22,08
časova pješke, dana 22.10.2004. godine u vremenu od 7,18 časova na izlazu,
dana 22.10.2004. godine na ulazu u vremenu od 9,18 časova, dana
23.10.2004.godine u vremenu od 13,15 časova na izlazu sa putničkim motornim
vozilom marke "Mercedes 124D", reg. oznaka SH ...D, dana 23.10.2004.godine u
vremenu od 14,01 časova na ulazu pješke, dana 25.10.2004. godine u vremenu od
18,31 časova pješke i dana 25.10.2004. godine u vremenu od 19,19 časova
pješke. Lica DJ. N. je evidentiran na graničnom prelazu Sukobin prilikom
izlaza dana 19.10.2004. godine u 14,47 časova pješke, kao i na ulazu istog
dana u 15,53 časova pješke i lice DJ. A. je evidentiran istog dana i u isto
vrijeme kao i DJ. N. kao i 21.10.2004. godine na izlazu pješke u 21,05 časova
i istog dana u 22,08 časova, takodje pješke na ulazu.  
Iz izvoda iz KE od 28.12.2004. godine, CB Bar proizilazi da Đ. A. i Đ. N.
nijesu evidentirani u KE tog Centra.  
Naime, optužnicom VDT-a u Podgorici, optuženim A. M., Đ. A.  i Đ. N.,
stavljeno je na teret da su kao saizvršioci izvršili krivično djelo trgovina
ljudima iz čl.444. st.6 u vezi st.1 Krivičnog zakonika, odnosno da su navedeni
optuženi u periodu od 20. do 24.10.2004. godine u Ulcinju na organizovan
način, prijetnjom, dovodjenjem u zabludu i zloupotrebom teških prilika držali
oštećenu N. M., albansku državljanku, a u cilju vršenja kriminalnih
djelatnosti i prostitucije, na način što je, prethodno optuženi A. M. obećao
izvjesnom albanskom državljaninu L. da će pomoći oštećenoj da pređe granicu
SCG iz Albanije mimo graničnog prelaza, nakon čega je, sa ostalim optuženim
sačekao oštećenu koja je vjerujući mu da će je odvesti do njene tetke, došla
na ugovoreno mjesto u blizini granične linije odakle su je, po već dogovorenom
planu, odveli u praznu kuću u mjestu Donji Štoj čiji vlasnik M. S. živi u
inostranstvu, gdje su je držali zatvorenu četiri dana kako bi je prinudili da
se za njihov račun bavi prostitucijom i da iz Albanije dovodi djevojke koje će
se baviti prostitucijom, te da za njihov račun prodaje drogu, prijeteći ako ne
pristane da će joj uništiti porodicu, a nju ubiti.  
Nasuprot navodima optužbe, a po ocjeni ovog suda u postupku nije dokazano da
su optuženi A. M., Đ. A. i Đ. N. kao saizvršioci izvršili naprijed navedeno
krivično djelo, odnosno da nijedan dokaz proveden na glavnom pretresu ne pruža
pouzdan zaključak da su imenovani izvršili krivično djelo koje im je stavljeno
na teret.  
Naime, optuženim se stavlja na teret krivično djelo - trgovina ljudima iz čl.
444 st. 6 u vezi st. 1 Krivičnog zakonika. Osnovni oblik ovog krivičnog djela
opisan je u stavu 1 čl.444 Krivičnog zakonika. Radnja izvršenja je
alternativno predviđena tako da se krivično djelo može izvršiti: vrbovanjem,
prevoženjen, prebacivanjem, predajom, prodajom, kupovinom, posredovanjem u
prodaji, skrivanjem ili držanjem drugog lica. Bilo koja od alternativno
predviđenih radnji izvršenja, mora biti preduzeta na način koji je takođe
alternativno predviđen u st.1 čl.444 Krivičnog zakonika:  silom, prijetnjom,
dovođenjem u zabludu ili održavanjem u zabludi, zloupotrebom ovlašćenja,
zloupotrebom povjerenja, zloupotrebom odnosa zavisnosti, zloupotrebom teških
prilika drugog, zadržavanjem ličnih isprava ili davanjem ili primanjem novca
ili druge koristi radi dobijanja saglasnosti od lica koje ima kontrolu nad
drugim licem.Uz to potrebno je da se radnja izvršenja krivičnog djela u
pitanju, preduzeta na jedan ili više alternativnih načina, preduzima u cilju
koji je takođe alternativno predviđen u st.1 čl.444 Krivičnog zakonika i to:
radi dovođenja ljudskog bića u situaciju prinudnog rada, u položaj sluge, da
vrši kriminalne djelatnosti, da bude prostituisano ili da prosjači,
upotrebljavano u pornografske svrhe, ili da mu se oduzima dio tijela za
presađivanje, ili da se koristi u oružanim sukobima, a pod uslovom da se  bavi
vršenjem ovog krivičnog djela tj. višekratno ponavljanje radnje izvršenja ili
je djelo izvršeno na organizovan način od strane više lica. Primijenjeno na
konkretnu pravnu stvar, ovaj sud je zaključio da u postupku nije dokazano da
su optuženi A. M., Đ. A. i Đ. N., kao saizvršioci izvršili predmetno krivično
djelo.  
Po ocjeni suda, nema nijednog dokaza koji bi potvrdio da su optuženi A. M., Đ.
A. i Đ. N., na organizovan način, prijetnjom, dovođenjem u zabludu i
zloupotrebom teških prilika, držali oštećenu N. M. u cilju vršenja kriminalnih
djelatnosti ili prostitucije,odveli je u praznu kuću u mjestu Donji Štoj čiji
vlasnik M. S.  koja živi u inostranstvu, držali je zatvorenu četiri dana kako
bi je prinudili da se za njihov račun bavi prostitucijom i da iz Albanije
dovodi djevojke koje će se baviti prostitucijom, te da za njihov račun prodaje
drogu, prijeteći ako ne pristane da će joj uništiti porodicu, a nju ubiti. Ovo
naročito iz razloga što iskazu oštećene N. Mirele, na kojem se kao osnovnom i
jedinom dokazu temelji optužnica, sud nije poklonio vjeru i isti je smatrao
neistinitim, prije svega zbog činjenice da se oštećena o istom događaju  pet
puta različito izjašnjava, počevši od 3.11.2004.godine, zatim pred istražnim
sudijom, zatim 21.12.2004.godine, 29.12.04.godine i na ponovnom glavnom
pretresu, a svaki njen iskaz je suprotan provedenim materijalnim dokazima i to
fotoelaboratom i izvještajem MUP-a RCG PP Bar br.1670/04 od 29.12.2004 godine.  
Naime, oštećena je pred istražnim sudijom Osnovnog suda u Ulcinju navela, da
je pobjegla od kuće zbog veze sa D. M.om, za kojeg njen otac nije znao, da je
u Skadru upoznala izvjesno lice L., da je sa njim imala seksualne odnose,
dobrovoljno, a za  koje usluge joj je platio 200.000 starih leka, a posebno da
mu je ona tražila da joj organizuje ilegalan prelazak u Crnu Goru, te da će mu
za 6 mjeseci vratiti 3 miliona leka. Po nalaženju ovog suda, oštećena je sama
inicirala i tražila da ilegalno pređe granicu, u čemu joj je pomogao optuženi
A. M., koji to i ne spori. Naime obaveza A. M. je bila da oštećenu odveze do
restorana za koji mu je bilo rečeno da se nalazi u Ulcinju, a optuženi Đ. A. i
Đ. N., su se sasvim slučajno, odnosno zbog posjedovanja vozila "Audi", našla u
društvu sa A. M.. Nijesu našli restoran, pa su svratili do kuće tetke jednog
od optuženih. Postavlja se pitanje da li su optuženi, držali oštećenu četiri
dana. Provedeni dokazi potvrđuju da optuženi govore istinu, odnosno da su se u
toj kući zadržali nekoliko minuta, a sa sledećih razloga.  
Oštećena je pred istražnim sudijom Osnovnog suda u Ulcinju navela, da se dva
put dnevno kupala u kupatilo, a na glavnom pretresu da se za svo vrijeme
boravka u kući samo jednom istuširala i to tek nakon treće noći, te da je sa
svim optuženim imala seksualne odnose po 3-4 puta na noć.  Oštećena N. M.
takođe govori da se u toku 4 dana, za koje je navodno boravila u kući u Štoju,
hranila svakodnevno hranom koja je bila u frižideru i da niko nije izlazio da
joj nabavlja hranu. Iz fotoelaborata se vidi da u kuhinji nema frižidera, a da
u sudoperi koja je nađena onakva kakvu su je ostavili optuženi i oštećena
postoji samo džezva i šolje za kafu, što potvrđuje iskaz optuženih da u toj
kući nije boravila i nije se hranila, jer bi svakako bilo i ostataka hrane i
ostataka posuđa, koje je moralo biti korišćeno. Iz pomenutog fotoelaborata se
takođe vidi flaša od 2 litra koka kole, u kojoj je voda, a ne koka kola, što
potvrđuje odbrana optuženih da u kući nije bilo vode, jer je hidrofor bio
isključen. Veoma je bitan i materijalni dokaz, da je A. M., u periodu od 21 do
23, prelazio granicu sa Albanijom dok oštećena govori da je zapravo Avdija svo
vrijeme bio u kući u Štoju. Na glavnom pretresu u dokaznom postupku oštećena
je kazala da je lagala sve što je izjavila kod istražnog sudije i pri tom
negirala da su je optuženi zlostavljali, nagovarali da se bavi prostitucijom,
te da je istina da je kući u Štoju boravila samo 5 minuta, a ne 4 dana kako je
to prethodno izjavila. Takođe, oštećena je u prethodnom postupku navela da dok
je imala seksualni odnos sa momkom sa minđušom, primijetila tetovažu na
njegovim grudima, a kojeg je na glavnom pretresu prepoznala kao optuženog A.
M., koju činjenicu je sud obesnažio neposrednim uvidom koji je izvršio na
tijelima optuženih i utvrdio da optuženi Avdija M., Đ. A. i Đ. N. na tijelima,
odnosno grudima nemaju tetovažu.  
Veoma je bitna činjenica, kada je u pitanju iskaz svjedoka oštećene, da je
ista bila u posjedu telefonskog broja izvjesne M. P., stupa u kontakt sa njom,
nakon čega je optuženi voze u Tuzi - Podgoricu, gdje ih je sačekala izvjesna
osoba i preuzela oštećenu, odnosno optuženi je vode tamo gdje zahtijeva
oštećena. Svjedok V. N. je izjavila da nije u srodstvu sa oštećenom, te da je
po dolasku kod nje, odnosno na njeno pitanje ''gdje je krenula'', oštećena dva
- tri puta mijenjala priču. Nije se žalila da je iko prethodno maltretirao,
niti navodio na prostituciju.  
Suštinska ključna faza cjelokupnog procesa trgovine ljudima je eksploatacija
žrtve. To je osnovno sredstvo za ostvarivanje protivpravnog profita. Žrtve
mogu biti eksploatisane na razne načine. U konkretnom slučaju, oštećena kao
žrtva nije eksploatisana u cilju vršenja kriminalnih djelatnosti ili
prostitucije.
Stoji činjenica da je optuženi A. M. pomogao oštećenoj da pređe granicu mimo
graničnog prelaza, međutim, ta radnja se ne može cijeniti i prihvatiti kao
radnja izvršenja krivičnog djela trgovina ljudima iz čl.444 st.6 u vezi st.1
Krivičnog zakonika, jer u izvršenju ovog djela potrebno je da se neka od
radnji izvršenja preduzme na neki od gore navedenih načina, odnosno radnju i
način njenog preduzimanja treba posmatrati kao cjelinu. Naime, radi se o
ciljnim djelatnostima, tj. one su povezane sa postizanjem određenog cilja u
odnosu na lice koje je predmet trgovine, tj. u vezi sa pasivnim subjektom.
Potrebno je da se te radnje vrše u cilju eksploatacije njegovog rada,
prinudnog rada, dovođenja u položaj sluge, vršenja kriminalne djelatnosti
prostitucije ili druge vrste seksualne eksploatacije, prosjačenja, upotrebe u
pornografske svrhe itd. Shodno navedenom, nije dokazan elemenat krivičnog
djela koji je neophodan za predmetno krivično djelo, a to je, da su optuženi u
periodu od 20. do 24.10.2004.godine, držali oštećenu N. M. zatvorenu u cilju
vršenja kriminalnih djelatnosti i prostitucije. Naprotiv, na osnovu provedenih
dokaza i činjenica koje iz istih proizilaze, može se izvesti jedini zaključak
da je optuženi A. M. pomogao oštećenoj N. M. da mimo graničnog prelaza pređe
granicu Crne Gore iz Albanije, ali se ne može izvesti zaključak da su
prijetnjom, dovođenjem u zabludu i zloupotrebom teških prilika, oštećenu N. M.
četiri dana držali zatvorenu kako bi je prinudili da se za njihov račun bavi
prostitucijom i da iz Albanije dovodi djevojke koje će se baviti
prostitucijom, te da za njihov račun prodaje drogu, prijeteći ako ne pristane
da će joj uništit porodicu, a nju ubiti. Naime, u pogledu odlučnih činjenica
svaki od iskaza N. M. je različit. Dakle, u pogledu vremena boravka, načina
prelaska granice, kontakta sa licima u Albaniji, i povratka u Albaniju, N. M.
svaki put pred sudom govori različito. Takođe, sud nije prihvatio iskaz
svjedoka - oca oštećene N. Đ., sa razloga što navedeni svjedok pred istražnim
sudijom 2. novembra 2004.godine, navodi da je kćerku pitao je li imala kakve
neprijatnosti, na šta mu je ista odgovorila da nije, da na njoj nijesu vršili
pritisak, silu ili prijetnju, da sa njima nije imala seksualne odnose, te da
je nijesu nagovarali da se bavi prodajom droge i nalaženjem drugih djevojaka
koje bi se bavile prostitucijom. Na ponovnom glavnom prestresu navedeni
svjedok je naveo da mu je kćerka kazala da su je optuženi zlostavljali,
silovali, da su je tjerali na silu da pije, što ista nije prihvatila, da je iz
njene priče shvatio da su je ta lica nagovarala da se bavi prostitucijom, te
da pred istražnim sudijom nije kazao da niko od optuženih njegovoj kćerki nije
ništa loše uradio. Nasuprot navodima zastupnika optužbe da su izvjesna
odstupanja, odnosno, nesjećanja od prvog iskaza svjedoka oštećene i njenog oca
posledica  proteka vremena, po nalaženju ovog suda, svaka druga analiza iskaza
ovog svjedoka, kao i svjedoka oštećene, koji je dala u ma kojoj fazi postupka
obesmišljavaju njihov iskaz kao iskaz podoban za utvđenje bilo koje odlučne
činjenice, jer sud ne može odluku zasnivati na iskazima koji imaju odstupanja
već samo na iskazima koji su jasni i određeni. U konkretnom slučaju, jedino
što možemo reći vezano za iskaze N. M. i N. Đ., jeste da su oni dosljedni u
svojoj nedosljednosti, jer ne samo da se iskazi razlikuju od dana do dana kako
su dati, već se razlikuju od rečenice do rečenice.  
Iz prethodno navedenog, kao bitne i odlučne činjenice, da sud ne prihvati
iskaz svjedoka oštećene N. M., a time i njenu tvrdnju u iskazu u pojedinim
fazama postupka da je četiri, pet dana boravila u jednoj kući u Ulcinju, gdje
su je optuženi držali nedozvoljavajući joj da izađe su sledeće: Oštećena tvrdi
da je kupatilo u kojem se navodno tuširala obloženo pločicama(zidnim i podnim)
plave boje sa cvetovima.  Iz izvještaja policije izvršenim uviđajem u
predmetnoj kući se konstatuje, da su pločice u kupatilu- zidne, zeleno-
maslinaste boje, a podne svijetlo-zelene boje. Oštećena tvrdi, da se u
predmetnom kupatilu tuširala, a navedenim izvještajem policije se navodi: Da
su na tuš kadi prisutni tragovi prašine i paučine i da na slavinama nema vode.
Moguće je, da su nakon odlaska optuženi isključili vodu, odnosno hidrofor koji
se pominje, ali je nelogično, da ukoliko se oštećena tuširala u tom kupatilu
kako sama navodi, da je dana 28.10. kada je policija vršila uviđaj da su na
tuš kadi prisutni tragovi prašine i paučine.Oštećena tvrdi i to: Da su se svi
u predmetnoj kući hranili, pili kafu, dok se iz navedenog izvještaja policije
utvrđuje da je u šolji od kafe u talogu pronađena buđ, što upućuje na jedini i
logičan zaključak da je ta šolja sa talogom kafe duži vremenski period prije
uviđaja policije bila korišćena. Oštećena tvrdi i to, da su optuženi svo
vrijeme boravili sa njom u toj kući, te da je samo na kratko izlazio jedan od
optuženih-Avida M., u jutarnjim časovima. Iz izvještaja policije  sud je
utvrdio, da je A. M. za navedeni period i to od 21. do 25.10.2004.godine,
prelazio granicu Crne Gore i Albanije u jutarnjim časovima a vraćao se u
kasnim večernjim.  
Ove činjenice koje su nesporno utvrđene provedenim dokazima, kako je prethodno
navedeno, upućuju na jedini istinit zaključak da oštećena u toj kući u
Ulcinju, u naselju Donji Štoj kako navodi, nije boravila u navedenom periodu,
što njen iskaz čini neistinitim.Posebno, ovaj zaključak suda potvrđuje iskaz
svjedoka N. V., kada navodi, da se sjeća, da je dana 24. ili 25. oktobra
oštećena je  pozvala na mobilni telefon i rekla joj da je na carini i da
dolazi kod B., iz čega proizilazi logičan zaključak da oštećena nije boravila
u navedenoj kući u Ulcinju- naselju Donji Štoj, u periodu od 20. do
24.10.2004.godine.  
Shodno navedenom, nije dokazano da su optuženi A. M., Đ. A. i Đ. N., na
organizovan način, djelujući kao više lica, izvršili krivično djelo koje im se
stavlja na teret, pa ih je sud primjenom čl.363 stav 1 tačka 3 Zakonika o
krivičnom postupku, oslobodio od optužbe.  
Sud je cijenio i druge provedene dokaze, pa je našao da su bez uticaja na
drugačije rješavanje ove krivičnopravne stvari.  
Shodno članu 203 stav 1 Zakonika o krivičnom postupku troškovi ovog postupka
padaju na teret budžetskih sredstava Suda.  
Na osnovu izloženog, odlučeno je kao u izreci presude.  
VISI SUD U PODGORICI,
Dana, 06.05.2011. godine  
ZAPISNIČAR,                                     PREDSJEDNIK VIJEĆA-SUDIJA,
Borka Jelenković,s.r.                                            Dragiša
Rakočević,s.r.  
PRAVNA POUKA:
Protiv ove presude dozvoljena je žalba Apelacionom sudu Crne Gore, u roku od
15 dana, od dana prijema pismenog otpravka presude, a preko  Višeg suda u
Podgorici.  
Tačnost otpravka, tvrdi i
o v j e r a v a ;
Namještenik suda,
Borka Jelenković  