

 
    Posl.br. K. 558/11/10
U IME CRNE GORE 
             OSNOVNI SUD U KOTORU kao nadležni prvostepeni krivični sud,
po sudiji Momirki Marović, uz učešće zapisničara Ana-Marije Petković, u
krivičnom predmetu protiv okrivljenog L. Č. zbog krivičnog djela izazivanje
opšte opasnosti iz čl. 327 st. 1. Krivičnog zakonika, koji se vodi po
optužnici ODT-a iz Kotora Kt. br. 545/09 od 01.10.2010.g., nakon održanog
glavnog i javnog  pretresa u prisustvu zamjenika ODT Kotor Jovanke Čizmović,
okrivljenog L. i njegovog branioca adv. D. H., donio je i objavio dana
30.03.2012 godine sledeću  
P R E S U D U 
             Okrivljeni L. Č. od oca V. i majke S. rođene T., rođen
..... u P., stalno nastanjen u B.,, državljanin CG, saobraćajni tehničar,
neoženjen, sa završenom SSS, srednjeg imovnog stanja, samostalni
autoprevoznik, ranije osuđivan i to presudom Osnovnog suda u Pljevlja K. br. .
od 26.2.2008 godine zbog krivičnog djela iz člana 152. stav 2. KZ, na kaznu
zatvora u trajanju od 30 dana i presudom Osnovnog suda u Pljevlja K. br. .. od
27.10.2008 godine, zbog krivičnog djela iz člana 240. stav 3. i člana 412.
stav 2. KZ, na kaznu zatvora u trajanju od 7 mjeseci, protiv koga se ne vodi
postupak za drugo krivično djelo.  
K r i v j e 
             Što je 
            dana 27.7.2009. godine  oko 19,00 časova na lokalnom putu u naselju Lazi prema restoranu "Parma" opština Budva, upravljajući tmv marke "MAN" bez reg. oznaka, vlasništvo D.O.O. "B. B.", opšte opasnim sredstvom doveo u opasnost život oštećene P. M. iz B., na način što prije pokretanja  teretnog motornog vozila koje je bilo pod utovarom, nije provjerio funkcionalnost kočionog mehanizma, odnosno da li kočioni mehanizam ima dovoljan pritisak u kočionoj instalaciji, već je na kritičnom mjestu kod marketa "M." pokrenuo vozilo koje je krenulo napred, a kako se radilo o nizbrdici, nije bio u mogućnosti da ga zaustavi, zatim skrenuo u lijevo u spornu makadamsku ulicu i ostvario kontakt prednjim djelom svog ovzila sa zadnjim djelom pmv "Seat cordoba" reg. ozn. BD ..., vlasništvo DOO "S. C." kojim je upravljao R. B. a koje se zaustavilo na ulici radi izlaska putnika - oštećene, kojom prilikom je ista od udarca zadobila lake tjelesne povrede u vidu uganuća zgloba desnog ramena i uganuća desnog skočnog zgloba, dok je na pmv "Seat cordoba" pričinjena šteta u iznosu od 1.140,00 Eura.  
        -Čime je učinio krivično djelo izazivanje opšte opasnosti iz člana 327. stav 4. u vezi stava 1. KZ

        Pa mu sud na osnovu naprijed navedene krivičnopravne odredbe i čl. 3, 5, 8, 13, 16, 39, 42, 45,46 KZ i čl. 368. i 374 ZKP  i z r i č e

  O S U D J U J E 
        Novčanu kaznu u iznosu od 1.200,00 eura / hiljadudvjesto eura/, koju će okrivljeni platiti u roku od 60 dana od dana pravosnažnosti presude, a koja će se u slučaju nenaplativosti zamjeniti tako što će se za svakih započetih 25, 00 eura novčane kazne odrediti jedan dan zatvora.  
        Okrivljeni je dužan da na ime sudskog paušala uplati iznos od 50, 00 eura, i na ime troškova krivičnog postupka iznos od 341 eura u roku od 30 dana od dana pravosnažnosti presude .  
        Novčanu kaznu, troškove krivičnog postupka i sudski paušal okrivljeni će platiti u datom roku na žiro račun ovog suda broj 832-16-52, s pozivom na poslovni broj K. 558/11/10.

O b r a z l o ž e nj e 
        ODT Kotor aktom Kt. br. 545/09 od 01.10.2010 godine, optužio je L.Č. stavljajući mu na teret krivično djelo izazivanje opšte opasnosti iz čl. 327 st.1. KZ.  
        Postupajući po podnijetoj optužnici sud je zakazao glavni pretres i isti održao dana 30.03.2012 godine u prisustvu zamjenika ODT-a Kotor Jovanke Čizmović, okrivljenog i njegovog branioca adv. D. H.  i istog dana nakon završenog glavnog i javnog pretresa sud je donio i javno objavio odluku o ovoj krivično pravnoj stvari.  
        U završnoj riječi zamjenik ODT Jovanka Čiizmović izjavila je da ostaje u svemu pri ranije datoj završnoj riječi, a na ranije okončanom glavnom pretresu, i  predlažila  sudu da okrivljenog oglasi krivim i kazni po zakonu.  
        U završnoj riječi branilac okrivljenog adv. D. H. je predložio da sud okrivlejnog oslobodi od optužbe, jer se u njegovim radnjama nijesu stekli elementi bića krivičnog djela stavljenog mu na teret.  
        U završnoj rječi okrivljeni L. je izjavio da ostaje kod navoda svoje odbrane i završne riječi svojeg branioca.  
        U svojoj odbrani okrivljeni L. Č. je izjavio da je profesionalni vozač i ima svoj kamion za autoprevozničku djelatnost. Kritičnog dana je bio zamoljen od strane Đ. B. iz B. da kamion koji je prethodno bio na popravci zbog kočnica pomjeri sa prilaza zgradi u Lazima, jer su se stanari bunili. Sjeo je u vozilo i pokrenuo ga, međutim kako se radilo o nizbrdici vozilo je krenulo naprijed a on nije mogao da ga zaustavi jer kočnice nijesu radile. Prestravio se kada je to vidio i bila je sreće što nije bilo više ljudi već samo jedna žena koja je izlazila iz taksija u blizini „P.“ ,dok je on nailazio sa „Man-om“ na kojem je bilo 5 tona šuta. Prethodno je pri pokušaju da ga zaustavi pri nizbrdici namjerno udario u zid međutim kako je kamion bio pun nije mogao da se zaustavi pa je prava sreća da je ona žena koja ga je vidjela da nailazi uskočila u taksi iz kojeg je upravo izlazila. Kada je udario u taksi kamino se zaustavio, nije želio da umanji svoju krivicu i žao mu je ženu što se povrijedila ali je objasnio da je bilo ko drugi bio na njegovom mjestu ne bi ovo mogao da izbjegne. Dodao je i da mu B. nije rekao da kočioni sistem nije u redu, te i da se kamion ne može pokrenuti sa mjesta ukoliko je kočioni mehanizam neispravan, odnosno u istom nema zraka, te da čim je kamion upalio isti je krenuo, a što nije moglo obzirom da je ručna kočnica bila podignuta na istom i nije bilo zraka u kočionom sistemu.  
        Sud je u dokaznom postupku radi utvrđenja činjeničnog stanja i krivice okrivljenog proveo sledeće dokaze i to: pročitao se zaisnik o uvidjaju saobraćajnih nezgoda od 27.7.2009 godine. i izvršio se uvid u skicu lica mjesta, pročitao se izvještaj ljekara specijaliste doma zdravlja Budva na ime M. P. od 27.7.2009.godine,na saglasnost stranaka pročitao  se nalaz i mišljenje vještaka medicinske struke Dr. K. N. od 12.9.2009.g.,nalaz i mišljenje vještaka mašinske struke N. M. od 11.12.2009.godine, iskaz oštećene M. P. sa zapisnika pred istražnim sudijom ovog Suda, iskaz svjedoka R. B. sa zapisnika  pred istražnim sudjom ovog suda, iskaz oštećenog A. M.sa zapisnika pred istražnim sudijom ovog suda i nalaz i mišljenje vještaka saobraćajne struke Č. P. od 7.8.2010.g, te izvod iz kaznene evidencije za okrivljenog UP PJ Pljevlja od 6.12.2011 godine.  
        Oštećena P. M. je izjavila da je kritične prilike izlazila iz taksi vozila i krajičkom oka je vidjela kamion kako ide direktno na nju. Munjevito je reagovala i skokom se vratila u taksi  na mjesto suvozača gdje je do tada sjedala da bi u sljedećem trenutku izguvila svijest. Od predmetne nezgode se oporavljala mjesec dana a sve ovo se dešavalo u blizini marketa „Maksimal“ i to na sporednom putu ispred zgrade. Nije se pridružila krivičnom gonjenju i nije postavljala imovinskopravni zahtjev.  
        Oštećeni A. M. je izjavio da  je njegovo vozilo učestvovalo u nezgodi kada je kamion kojim je upravljao okr. L.  ostao bez kočnica i udarilo u taski vozilo koji je bio parkiran pored puta, pri izlasku mušterije iz vozila. Sa okrivljenim se dogovorio i on mu je obećao da će nadoknaditi štetu mada je svima na licu mjesta bilo očigledno da nema njegove krivice jer je vozilo jednostavno ostalo bez kočnica. Nije se pridružio rkivičnom gonjenju i nije postavljao imovinskopravni zahtjev.  
        Svjedok R. B. je naveo da je u kritično vrijeme radio u firmi  „S. T.“  i upravo je oštećenu bio doveo na gradilište i u trenutku kada je ona krenula da izađe iz kola, a bili su uredno parkirani u sporednoj ulici pored puta, naišao je komion koji je bio pod utovarom i spuštao se niz nizbrdicu iz Laza. Oštećena je za djelić sekunde uskočila u taksi i tako izbjegla udarac kamiona u desnu stranu vozila. Bilo je jasno  da su vozaču otkazale kočnice, međutim isti je bio pribran i da nije skrenuo u sporednu slijepu ulicu u kojoj su oni bili parkirani udario bi u prodavnicu koja je bila puna mušterija.  
        Iz zapisnika o uviđaju i skice lica mjesta je utvrđeno da su sastavljeni dana 27.07.2009.g.  povodom nezgode koja se desila u naselju Lazi kada je teretno vozilo marke „Man“  udarilo u zaustavljeno putničko vozilo marke „Seat“ vlasništvo „S. C.“. Konstatovani su učesnici nezgode, materijalni tragovi nađeni na licu mjesta ,oštećenja na vozilu kao i da je te prilike povrijeđena P. M..  
        Iz izvještaja ljekara specijaliste Doma zdravlja Budva od 27.07.2009.g. je utvrđeno da se P. M. javila u tu ustanovu zbog zadobijenih povreda, da su joj iste konstatovane i data terapija.  
        Iz nalaza i mišljenja vještaka medicinske struke je utvrđeno da je P.M. zadobila povrede i to: uganuće zgloba desnog ramena i uganuće desnog skočnog zgloba koje povrede je vještak pojedinačno i u zbiru kvalifikaovao kao laku tjelesnu povredu.

Iz nalaza i mišljenja vještaka mašinske struke je utvrđena šteta na vozilu
„Seat –cordoba“ u iznosu od 1.140,oo eura ,na dan nastanka nezgode.
            Iz nalaza i mišljenja vještaka saobraćajne struke je utvrđeno da obzirom na vrstu i konstruktivne karakteristike vozač je imao obavezu  da prije pokretanja teretnog vozila preko mjernih instrumenata provjeri da li kočioni mehanizam ima dovoljan pritisak u kočionoj instalaciji. Taj pristisak se ne može postići odmah po startovanju motora a vozač je to trebao znati. To posebno važi ako je kočioni mehanizam na teretnom vozilu funkcionisao na principu vazdušnih kočnica (što je uobičajeno za ovakvu vrstu vozila). Međutim,čak i ako je vozilo bilo opremljeno hidrauličnim kočionim sistemom, vozač je po visini kočione pedale mogao lako provjeriti prije pokretanja vozila, da li kočioni mehanizam funkcioniše.Vještak je zaključio da je osnovni uzrok nastanka saobraćajne nezgode u postupku vozača teretnog vozila koji nije prije pokretanja teretnog vozila provjerio funkcionalnost kočionog mehanizma a imao je mogućnosti da prije pokretanja vozila zaključi da kočioni sistem u istom nije ispravan.
            Na osnovu izvoda iz kaznene evidencije za okrivljenog UP I Pljevlja od 6.12.2011 godine, utvrđuje se da je L. Č. ranije osuđivan i to presudom Osnovnog suda u Pljevlja K. br. ... od 26.2.2008 godine zbog krivičnog djela iz člana 152. stav 2. KZ, na kaznu zatvora u trajanju od 30 dana i presudom Osnovnog suda u Pljevlja K. br. .... od 27.10.2008 godine, zbog krivičnog djela iz člana 240. stav 3. i člana 412. stav 2. KZ, na kaznu zatvora u trajanju od 7 mjeseci.
            Na osnovu svih izvedenih dokaza cijeneći ih pojedinačno i u uzajamnoj povezanosti a u odnosu na odbranu okrivljenog, sud je utvrdio činjenično stanje navedeno u izreci. Naime, utvrđeno je da je okrivljeni upravljajući tmv marke „Man“ bez reg oznaka ,vlasništvo DOO „B. B.“ opšte opasnim sredstvom doveo u opasnost život oštećene P. M. na način na način što prije pokretanja teretnog motornog vozila  koje je bilo pod utovarom, nije provjerio funkcionalnost kočionog mehanizma, odnosno da li kočioni mehanizam ima dovoljan pritisak u kočionoj instalacijik, već je na kritičnom mjestu kod marketa "M." pokrenuo vozilo koje je krenulo napred, a kako se radilo o nizbrdici, nije bio u mogućnosti da ga zaustavi, zatim skrenuo u lijevo u spornu makadamsku ulicu i ostvario kontakt prednjim djelom svog vozila sa zadnjim djelom pmv "Seat cordoba" reg. ozn. BD ...., vlasništvo DOO "S. C." kojim je upravljao R. B. a koje se zaustavilo na ulici radi izlaska putnika - oštećene, kojom prilikom je ista od udarca zadobila lake tjelesne povrede u vidu uganuća zgloba desnog ramena i uganuća desnog skočnog zgloba, dok je na pmv "Seat cordoba" pričinjena šteta u iznosu od 1.140,00 Eura.
            Ovakvo činjenično stanje sud je utvrdio na osnovu odbrane okrivljenog, iskaza oštećenih te nalaza i mišljenja vještaka. Prije svega, okrivljeni je u svojoj odbrani potvrdio da je kritičnog dana krenuo da pomjeri kamion, međutim kako se radilo o nizbrdici vozilo je krenulo naprijed  a on nije mogao da ga zaustavi jer kočnice nijesu radile, i tada je udario u taksi i povrijedio oštećenu P. M.. Sud je prihvatio njegovu odbranu u tom dijelu jer je ista saglasna sa iskazom oštećene P. M., a zatim i izvještajem Doma zdravlja Budva te nalazom i mišljenjem vještaka medicinske struke iz kojeg se sud uvjerio da je oštećena kritične prilike zadobila povrede navedene u izreci odluke koje povrede je vještak kvalifikovao kao lake tjelesne povrede. Sud je prihvatio nalaz i mišljenje vještaka medicinske struke jer je dat na osnovu pravila nauke i struke. Odbrana okrivljenog je potvrđena i iskazom svjedoka R., te nalazom i mišljenjem vještaka mašinske struke iz kojeg se sud uvjerio u visinu štete na nastalu na taksi vozilu. Međutim, dio odbrane u kojoj se okrivljeni pravdao da kritične prilike nije znao da kočioni mehanizam nije ispravan, jer je takvim objašnjenjem želio da umanji svoju krivicu posebno ako se ima u vidu nalaz i mišljenje vještaka saobraćajne struke. Iz navedenog nalaza je jasno proizilazilo da je osnovni uzrok nastanka saobraćajne nezgode u postupku okrivljenog koji je upravljao  teretnim  vozilom a koji nije prije pokretanja teretnog vozila provjerio funkcionalnost kočionog mehanizma a imao je mogućnosti da prije pokretanja vozila zaključi da kočioni sistem u istom nije ispravan. Vještak je na detaljan način u svom nalazu objasnio da je okrivljeni imao obavezu da prije pokretanja teretnog vozila preko mjernih instrumenata provjeri  da li kočioni mehanizam ima dovoljan pritisak u kočionoj instalaciji, taj pristisak se ne može postići odmah po startovanju motora i okrivljeni je to trebao znati. To posebno važi ako je kočioni mehanizam na teretnom vozilu funkcionisao na principu vazdušnih kočnica (što je uobičajeno za ovakvu vrstu vozila). Međutim,čak i ako je vozilo bilo opremljeno hidrauličnim kočionim sistemom vozač je po visini kočione pedale mogao lako provjeriti prije pokretanja vozila ,da li kočioni mehanizam funkcioniše. Navedeni nalaz i mišljenje vještaka je sud prihvatio jer je dat na osnovu pravila nauke i struke i saglasan je sa svim drugim provedenim dokazima.
            Imajući u vidu provedeni dokazni postupak to je sud izmijenio pravnu kvalifikaciju krivičnog djela, pa je našao da se se u radnjama okrivljenog ostvarila sva bitna obilježja bića krivičnog djela izazivanje opšte opasnosti iz čl. 327 st. 4. u vezi stava 1 Krivičnog zakonika. Okrivljeni je postupao nehatno jer je  jer je bio svjestan da svojim radnjama može učiniti krivično djelo ali je olako držao da do njega neće doći ili da će ga moći spriječiti.
            Sud zaključuje da obzirom da okrivljeni prije pokretanja teretnog motornog vozila koje je bilo pod utovarom, nije provjerio funkcionalnost kočionog mehanizma, odnosno da li kočioni mehanizam ima dovoljan pritisak u kočionoj instalaciji, već je na kritičnom mjestu, pokrenuo vozilo koje je krenulo napred, a kako se radilo o nizbrdici, nije bio u mogućnosti da ga zaustavi, zatim skrenuo u lijevo u spornu makadamsku ulicu i ostvario kontakt prednjim djelom svog vozila sa zadnjim djelom pmv "Seat cordoba" reg. ozn. BD ...., kojim je upravljao R. B. a koje se zaustavilo na ulici radi izlaska oštećene, kojom prilikom je oštećena zadobila laku tjelesnu povredu i pričinjena šteta na vozilu, tim eje izazvao opasnost za život oštećene opšteopasnim sredstvom. Krivično djelo izazivanja opšte opasnosti se sastoji u preduzimanju nekog opšteopasnog sredsta, sa posledicom prouzrokovanja stvarne i bliske opasnosti za život ili tijelo ljudi, to su smatra da su se u konkretnom slučaju u radnjama okrivljenog ostvarila sva bitna obilježja bića krivično djelo izazivanje opšte opasnosti iz člana 327. stav 4. u vezi stava 1. KZ. Imajući u vidu prednje to sud nije prihvatio navode iz završen riječi branioca okrivljenog da se u konkretnom slučaju može raditi o krivičnom djelu iz oblasti Zakona o bezbjednosti saobraćaja na putevima, je r smatra da je takav njego navod usmjern na izbjegavanje krivice okrivljenog.
            Prilikom odluke o vrsti i visini krivične sankcije koju okrivljenom treba izreći sud je pošao od toga da je za predmetno krivično djelo  u zakonu propisana kazna zatvora do tri godine. Sud je okr.  L. Č.  osudio na novčanu kaznu u iznosu od 1.200,00 eura / hiljadudvjesto eura/, uz obavezu da novčanu kaznu plati u roku od 60 dana od dana pravosnažnosti presude, a koja će se u slučaju nenaplativosti zamjeniti tako što će se za svakih započetih 25, 00 eura novčane kazne odrediti jedan dan zatvora.
            Kao olakšavajuće okolnosti na strani okrivljenog sud je cijenio da se korektno ponašao na glavnom pretresu, da je navodima svoje odbrane doprinio rasvjetljenju činjeničnog stanja te da se oštećeni nijesu pridružili krivičnom gonjenju, pa je upravo ove okolnosti cijenio i kao naročito olakšavajuće. Otežavajuća okolnosti na njegovoj strani je ranija osuđivanost. Sud je smatrao da su se u konkretnom slučaju stekli uslovi za  novčane kazne, te da će se upravo ovom sankcijom ostvariti svrha njenog izricanja, odnosno dovoljno uticati na okrivlejnog da ubuduće ne vrši ovakva i slična krivična djela, kao i svrha generalne prevencije. Sud takođe smatra ovom novčanom kaznom neće ugroziti egzitencija okrivljenog, obzirom da je i sam naveo da je samostalni autoprevoznik i da je srednjeg imovnog stanja, te da je neoženjen i bez djece, odnosno da je lice bez obaveze za davanje izdržavanja, pa samim tim neće biti ugrožena ni egzistencija drugih lica.
            Shodno naprijed navedenom te primjenom odredbi člana 3, 5, 8, 13, 16, 36, 39, 42,45,46 KZ, te čl. 368 i 374 ZKP-a, odlučeno je kao u izreci odluke.
            Novčanu kaznu, troškove krivičnog postupka i sudski paušal okrivljeni će platiti u datom roku na žiro račun ovog suda broj 832-16-52, s pozivom na poslovni broj K. 558/11/10.
            Sud je okrivljenog obavezao da na ime troškova krivičnog postupka uplati iznos od 341 eura, i to na ime vještačenja po vještacima mašinske i saobraćajne struke, kao i na ime sudskog paušala iznos od 50,00 eura roku od 15 dana od dana pravosnažnosti presude, na žiro račun Osnovnog suda Kotor br. 832-16-52 i dokaz o uplati dostaviti ovom sudu s pozivom na br. K. 558/11/10.
            Na gore iznijetim razlozima sud je zasnovao svoju odluku.  
OSNOVNI SUD U KOTORU
Dana, 30.03.2012 godine 
Zapisničar
Sudija 
Ana Marija Petković
Momirka Marović s.r. 
             PRAVNA POUKA: Protiv ove presude ima se pravo žalbe u roku od 8
dana od dana prijema Višem sudu u Podgorici, a preko ovog suda. 