K. br. 09/1179
U IME NARODA
OSNOVNI SUD U PODGORICI, kao prvostepeni, krivični, u vijeću sastavljenom od
sudije Larise Mijušković - Stamatović, kao predsjednika vijeća i sudija
porotnika Božović Miroslava i Radonjić Milana, kao članova vijeća, uz učešće
zapisničara Vukašinović Valentine, u krivičnom predmetu protiv optuženog V.Đ.,
iz P., zbog krivičnog djela omogućavanje uživanja opojnih droga iz čl. 301 st.
1 KZ CG, odlučujući po optužnici VDT-a Podgorica Kt.br. 233/07 od 30/11/2007.
godine, koju je na glavnom pretresu zastupao Čadjenović Saša, zamjenik ODT
Podgorica, nakon glavnog i javnog pretresa održanog u prisustvu zastupnika
optužbe, optuženog i njegovog branioca R.S., adv. iz Podgorice, dana
11/12/2009. godine, te nakon tajnog vijećanja i glasanja, donio je i istog
dana javno objavio,
P R E S U D U  
Optuženi:  
V.Đ., zv. Đ, od oca R. i majke S., rodjene R., rodjen... godine, u P., gdje je
i nastanjen, državljanin Crne Gore, po zanimanju keramičar, nezaposlen,
povremeno radi privatno, neoženjen, pismen, završio osnovnu školu, lošeg
imovnog stanja, osudjivan presudom Višeg suda u Podgorici K.br. 271/07 od
26/06/2009. godine, zbog krivičnog djela iz čl. 300 st. 1 KZ CG na kaznu
zatvora u trajanju od jedne godine,  
K R I V     J E  
Zato što je:  
U P., dana ..... godine dao heroin - supstancu proglašenu za opojnu drogu
Rješenjem o utvrdjivanju opojnih droga (Sl. List SRJ br. 44/02) J.J. da ga
uživa, tako što mu je u vozilu napravio jednu liniju heroina koju je ovaj
ušmrkao na nos,  
- čime je izvršio krivično djelo omogućavanje uživanja opojnih droga iz čl.
301 st. 1 KZ CG,  
- pa ga Sud primjenom citiranih zakonskih odredbi, te čl. 3, 4, 5, 13, 15,
32, 36 i 42 Krivičnog zakonika, te čl. 199, 200, 202 i 364 ZKP-a,
OSUDJUJE
Na kaznu zatvora u trajanju od 8 (osam) mjeseci.  
Dužan je optuženi na ime troškova krivičnog postupka - paušala uplatiti ovom
Sudu iznos od 50 Eura, u roku od 15 dana po pravosnažnosti presude, pod
prijetnjom prinudne naplate.
O b r a z l o ž e nj e
Optužnicom VDT Podgorica Kt.br. 233/07 od 30/11/2007. godine,  koju je na
glavnom pretresu zastupao Č.S., zamjenik ODT-a Podgorica, optuženom V.Đ. je
stavljeno na teret izvršenje krivičnog djela omogućavanje uživanja opojnih
droga iz čl. 301 st. 1 KZ CG, bliže opisanog u dispozitivu ove presude.  
Zastupnik optužbe je do kraja glavnog pretresa u svemu ostao pri navodima iz
podignute optužnice, a u završnoj riječi izjavio da je provedenim dokazima
nesumnjivo utvrdjeno da je provedenim dokazima nesporno utvrdjeno da je
optuženi učinio krivično djelo stavljeno mu na teret, sa kojih razloga je
predložio sudu da optuženog oglasi krivim i osudi po zakonu.  
U svojoj odbrani sa zapisnika o glavnom pretresu od 03/11/2009. godine,
optuženi V.Đ je izjavio da tvrdi da te noći 09/10/2007. godine, on nije J.J.
napravio liniju heroina i dao mu da je konzumira, već su samo zajedno sjedjeli
u njegovom vozilu, kada je naišla patrola policije. Naveo je da čak misli da
je J.J. u postupku pred Višim sudom izjavio da je razlog zbog kojeg je on
ispričao da mu je on omogućio uživanje opojne droge heroina, taj što je on
mislio da mu je on namjestio policiju te večeri. Optuženi je na kraju svog
izlaganja istakao da nije izvršio krivično djelo koje mu se stavlja na teret.  
U završnoj riječi branilac optuženog R.S., adv. iz Podgorice je izjavio da za
razliku od stava optužbe, odbrana stoji na stanovištu da provedenim dokazima
nije dokazano da je njegov branjenik izvršio krivično djelo, kako je to
precizirano dispozitivom optužnog akta, te da je po mišljenju odbrane tokom
vodjenja postupka nesporno utvrdjeno da je njegov branjenik bio žrtva u
predmetnom postupku, tj. da je on bio taj kome su prodavali opojnu drogu
heroin. Branilac je dalje naveo da što se tiče iskaza svjedoka J.J., Sud ni u
kom slučaju njegov iskaz ne bi mogao uzeti kao mjerodavan, obzirom da je isti
nekoliko puta tokom vodjenja dijela postupka pred Višim sudom u Podgorici,
mijenjao svoj iskaz. Na osnovu svega naprijed navedenog, predložio je da Sud
njegovog branjenika za predmetno djelo oslobodi krivične odgovornosti.  
U završnoj riječi optuženi V.Đ. je ostao u svemu pri navodima svoje odbrane,
još jednom navodeći da nije izvršio to krivično djelo koje mu se stavlja na
teret i u svemu se pridružio završnim riječima svog branioca.  
U dokaznom postupku Sud je: saslušao svjedoka J.J., pročitao službenu
zabilješku CB-a Podgorica Ku.br. 1808/07 od 10/10/2007. godine, pročitao
potvrdu o privremeno oduzetim predmetima od 09/10/2007. godine, pročitao
Izvještaj o vještačenju vještaka B.N. br. 3141/07 i  pročitao izvod iz KE za
optuženog, izdat od strane UP PJ Podgorica br. 11-245/09-19680/2-2544 od
24/09/2009. godine, izvršio uvid u fotoelaborat MUP-a CB Podgorica br.
17-28244-1141/1928 od 10/10/2007. godine, izvršio uvid u spise predmeta Višeg
suda Podgorica posl. oznake K.br. 271/2007.  
Nakon provedenog dokaznog postupka, ocjenom navoda optužbe, odbrane optuženog
i svih provedenih dokaza kako pojedinačno, tako i u njihovoj međusobnoj vezi,
ovaj sud je nesumnjivo utvrdio da je optuženi V.Đ., počinio krivično djelo
koje mu se optužbom stavlja na teret, a kako je to bliže naznačeno izrekom ove
presude, sa kojih razloga ga je oglasio krivim i krivično-pravno odgovornim i
osudio na kaznu zatvora kao u dispozitivu presude.  
U svom svjedočkom iskazu na glavnom pretresu pred ovim Sudom J.J. je izjavio
da, što se tiče predmetnog dogadjaja, ali se ne može precizno sjetiti datuma,
ni mjesta ni načina na koji mu je V.Đ.  dao na uživanje opojnu drogu - heroin,
ali da zna da mu je V.Đ. dao heroin na uživanje, baš na način kako to piše u
optužnom aktu. Istakao je da to jeste bio heroin i da mu V.Đ. jeste napravio
jednu liniju, koju je on ušmrkao na nos. Naveo je da je to sve čega se može
sjetiti, obzirom da je dogadjaj bio veoma davno, sa kojih razloga se ne sjeća
detalja. Dodao je da je period od dvije godine za njega veoma dug period,
obzirom da se svo to vrijeme nalazio na izdržavanju kazne zatvora u Kaznenom
zavodu u Spužu.  
Iz Službene zabilješke UP PJ Podgorica Ku.br. 1808/2007 od 10/10/2007. godine,
konstatovano je da je ista sačinjena od strane gdje je navedeno da su
ovlašćena službena lica 09/10/2007. godine oko 00,45 časova obilazeći patrolni
reon u ul. ...., pristupili kontroli pmv "Reno 5" crvene boje, reg. oznaka PG
...., koje je bilo parkirano pored kolovoza, a u kojem su se nalazila dva
lica, gdje se za upravljačem navedenog vozila nalazio J.J., a na mjestu
suvozača V.Đ. Ovlašćena službena lica su dalje konstatovala da prilikom
kontrole naprijed navedenih lica, lice J.J. od sebe odbacio kutiju od cigareta
"Bond" koja se prethodno nalazila u džepu od jakne, a u kojoj su prilikom
pregleda našli 5-6 g praškaste materije nalik heroinu, dvije plastificirane
kartice od sim kartica za mobilni telefon i jednu plastificiranu cjevčicu za
ušmrkivanje praškaste materije sa obrisima braon materije. Prilikom pregleda
lica V.Đ., ovlašćena službena lica su pronašla ambalažu od kinder jajeta u
kojoj su se nalazila četiri zamotuljka sa praškastom materijom nalik heroinu.
Takodje je utvrdjeno pregledom vozila, u kojem su se nalazila navedena lica da
je pronadjen i jedan veći zamotuljak i kartice za zamotavanje duvana, nakon
čega su ovlašćena službena lica lišila slobode J.J i V.Đ., a pronadjene
predmete privremeno oduzela.  
Iz potvrde o privremeno oduzetim predmetima od 09/10/2007. godine, utvrdjeno
je da su ovlašćena službena lica MUP-a CB Podgorica od  V.Đ. privremeno
oduzela jedno pakovanje - ambalažu od kinder jajeta u kome se nalaze četiri
ručno pravljena paketića, napravljena od papira sa natpisom na istima "AD LCG
(...)" sa sadržinom u istima svijetlo braon supstance NN porijekla za koju se
pretpostavlja da je opojna droga heroin, a što se utvrdjuje i uvidom u
fotoelaborat MUP-a CB Podgorica br. 17-28244-1141/1928 od 10/10/2007. godine.  
Iz Izvještaja o vještačenju br. 3141/07 utvrdjeno je da je vještak dipl.hem.
hemijskom analizom plastične ambalaže u kojoj se nalaze četiri ručno pravljena
zamotuljka od papira sa sadržajem praškaste materije svijetlo braon boje, neto
mase: m1=0,43g, m2=0,22g, m3=0,26g i m4=0,45g,  a koji su izuzeti od lica
V.Đ., utvrdio da je u svim dostavljenim uzorcima dokazano prisustvo opojne
droge diacetilmorfin - heroin, a koja supstanca djeluje na centralni nervni
sistem i izaziva stanje zavisnosti i nalazi se na listi opojnih droga (Sl.
list SRJ br. 46/96, 37/2002).  
Iz Izvoda iz KE za optuženog, izdatog od strane UP PJ Podgorica br.
11-245/09-19680/2-2544 od 24/09/2009. godine, utvrđeno je da je optuženi
osudjivan presudom Višeg suda u Podgorici K.br. 271/07 od 26/06/2009. godine,
zbog krivičnog djela iz čl. 300 st. 1 KZ CG na kaznu zatvora u trajanju od
jedne godine.  
Dakle, iz svih naprijed provedenih dokaza, iskaza svjedoka J.J. , koji se nije
mogao precizno sjetiti detalja, ali je iznio tvrdnju da mu jeste predmetnom
prilikom V.Đ. dao na uživanje jednu liniju heroina koju je on ušmrkao na nos,
a kako je to precizno opisano optužnim aktom, te iz Službene zabilješke UP PJ
Podgorica iz koje je Sud utvrdio da su od V.Đ. ovlašćeni službeni radnici
policije prilikom pretresa navedenog dana oduzeli ambalažu od kinder jajeta u
kojoj su se nalazila četiri zamotuljka, sa sadržinom praškaste materije
braonkaste boje, te iz potvrde o privremeno oduzetim navedenim predmetima od
V.Đ., kao i iz vještačenja po vještaku dipl. hem, koji je utvrdio da se u
oduzetim predmetima nalazila opojna droga heroin, ovaj Sud je nesumnjivo
utvrdio da je V.Đ. tog 09/10/2007. godine dao heroin - supstancu proglašenu za
opojnu drogu Rješenjem o utvrdjivanju opojnih droga (Sl. List SRJ br. 44/02)
J.J. da ga uživa, tako što mu je u vozilu napravio jednu liniju heroina koju
je ovaj ušmrkao na nos.  
U naprijed utvrdjenim radnjama optužejnog, su se, po nalaženju ovog Suda
ostvarila sva bitna obilježja bića krivičnog djela omogućavanje uživanja
opojnih droga iz čl. 301 st. 1 KZ CG, u odnosu na koje je optuženi postupao
umišljajno, sa razloga jer je bio svjestan svog djela i htio njegovo
izvršenje.  
Odbranu optuženog V.Đ. koji negira izvršenje predmetnog krivičnog djela
pozivajući se na to da je svjedok J.J. predmetnu izjavu u postupku pred Višim
sudom više puta mijenjao, te da je odlučio da ga tereti za navedeno djelo, sa
razloga jer se vodio mišlju da ga je on prijavio policiji, Sud je cijenio kao
sračunatu na izbjegavanje krivice i krivično - pravne odgovornosti, pa samim
tim i irelevantnu u konkretnoj krivično - pravnoj stvari. Ovo sa razloga jer
je ovakva odbrana optuženog u cjelosti opovrgnuta svim provedenim dokazima na
glavnom pretresu pred ovim Sudom.  
Odlučujući o krivičnoj sankciji Sud je cijenio sve okolnosti predviđene čl.42
KZ, pa je kao otežavajuću okolnost na strani optuženog cijenio njegovu raniju
osudjivanost, obzirom da se radi o istovrsnom krivičnom djelu, dok je kao
olakšavajuće okolnosti na strani optuženog cijenio njegove lične i imovinske
prilike, loše imovno stanje, korektno držanje pred Sudom, pa ga je Sud, shodno
čl. 36 KZ CG osudio na kaznu zatvora u trajanju od osam mjeseci. Sud je
mišljenja da je upravo ta zatvorska kazna adekvatna društvenoj opasnosti
izvršenog djela i okrivljenog kao počinioca, te da će se njom u cjelosti
ostvariti svrha kažnjavanja, a u okviru opšte svrhe izricanja krivičnih
sankcija iz čl. 4 KZ CG.  
Odluku o troškovima  krivičnog postupka Sud je donio primjenom odredbi čl.
199, 200 i  202 ZKP-a, a isti se odnose na sudski paušal u iznosu od 50,00
eura, koji je odmjeren shodno dužini trajanja postupka, složenosti predmeta i
imovinskim prilikama optuženog.  
Na osnovu svega izloženog, a u smislu čl.364 ZKP-a odlučeno  je kao u izreci
presude.  
OSNOVNI SUD U PODGORICI
Dana, 14/12/2009. godine  
 ZAPISNIČAR,                                                       PREDSJEDNIK VIJEĆA - SUDIJA

Valentina Vukašinović, s.r.                                     Larisa
Mijušković - Stamatović,s.r.  
PRAVNA POUKA:
Protiv ove presude dozvoljena je žalba
u roku od 15 dana od dana prijema pi-
smenog otpravka iste, Višem sudu u
Podgorici, a preko ovog Suda.  
Z.T.O.   Valentina Vukašinović