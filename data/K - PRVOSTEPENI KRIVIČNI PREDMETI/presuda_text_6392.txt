K.br. 109/11
U IME CRNE GORE
OSNOVNI SUD U DANILOVGRADU kao prvostepeni krivični, po sudiji Vladimiru
Novoviću, kao sudiji pojedincu, uz učešće Ane Ivanović kao zapisničara, u
krivičnom predmetu protiv okrivljenog S.Ž.a iz D., zbog krivičnog djela napad
na službeno lice u vršenju službene dužnosti iz čl.376 st.3 u vezi st.1 KZ,
odlučujući po optužnici Osnovnog državnog tužilaštva iz Podgorice
Kt.br.1425/08 od 17.02.2009.godine, koju je na glavnom pretresu zastupala
Snežana Šišević, zamjenik ODT-a iz Podgorice, nakon održanog glavnog i javnog
pretresa, u prisustvu zastupnika optužbe i okrivljenog, dana
06.12.2011.godine, donio je dana 06.12.2011. godine  i istog dana javno
objavio  
PRESUDU
Okrivljeni S.Ž., JMBG ..., od oca R. i majke K.P., rodjen ...godine u P., sa
mjestom prebivališta u D. - G.Z., državljanin Crne Gore, nezaposlen, razveden
- otac jednog djeteta, završio osnovnu školu, pismen, vojsku nije služio,
lošeg imovnog stanja, neosudjivan.  
Kriv je
Što je:  
Dana 17.08.2008.godine, oko 18,00 časova, u mjestu D.p. u D., napao službeno
lice u vršenju poslova javne bezbjednosti policajca Uprave policije Ispostava
Danilovgrad oštećenog S.R., koji je vršio poslove kontrole javnog saobraćaja,
na način što je prilikom zaustavljanja i kontrolisanja vozila marke "Golf II"
reg.oznake NK ..., nakon što je sproveden u službeno policijsko vozilo radi
alko-testiranja samovoljno izašao iz vozila hvatajući oštećenog za uniformu i
kidajući mu kravatu i dugmad sa uniforme,  
- čime je počinio krivično djelo napad na službeno lice u vršenju službene
dužnosti iz čl.376 st.3 u vezi st.1 KZ.  
Pa sud okrivljenom primjenom citiranog zakonskog propisa, te čl. 4, 5,15, 36,
42, 52, 53 i 54 KZ i čl.226, 229 i 374 ZKP-a  i z r i č e  
USLOVNU OSUDU
Kojom mu utvrdjuje kaznu zatvora u trajanju od 6 (šest) mjeseci  i istovremeno
odredjuje da se ista neće izvršiti ako okrivljeni za vrijeme od 2 (dvije)
godine po pravosnažnosti presude ne učini novo krivično djelo.  
Dužan je okrivljeni da na ime troškova krivičnog postupka uplati ovom sudu
iznos od 196,00 eura i po osnovu paušala iznos od 30,00 eura, a sve u roku  od
15 dana po pravosnažnosti presude.  
O b r a z l o ž e nj e
Optužnicom Osnovnog državnog tužilaštva iz Podgorice Kt.br.1425/08 od
17.02.2009.godine, koja je izmijenjena na glavnom pretresu od
24.02.2011.godine okrivljenom S.Ž.u stavljeno je na teret izvršenje krivičnog
djela napad na službeno lice u vršenju službene dužnosti iz čl.376 st.3 u vezi
st.1 KZ, a na način činjenično predstavljen kao u izreci presude. Zastupnik
optužbe je u završnoj riječi predložio da sud okrivljenog oglasi krivim i
osudi po zakonu.  
Okrivljeni S.Ž. je u  odbrani datoj u pretkrivičnom i istražnom postupku i na
glavnom pretresu u bitnom naveo da je dana 17.08.2008.godine, oko 18,00
časova, upravljao svojim vozilom marke "Golf" iz pravca T. u pravcu G.Z..
Tvrdi da je prethodno na kupalištu na Z. popio 6 do 7 velikih "Nikšićkih"
piva, dok je njegov brat S.Ž.2 popio malo više. Upravljao je vozilom brzinom
od 100 km/h, kada ga je dolaskom u mjesto D.p. zaustavila patrola policije. Na
traženje policije predao je dokumenta, a zatim je počela rasprava. Tom
prilikom policajci su tvrdili da je vozio većom brzinom od navedene, a zatim
su mu i zatražili da uradi alko-test. Odbio je alko-test iz razloga što je bio
ponižen od strane policajca Š.V.. U jednom trenutku njegov brat S.Ž.2 je
ispred vozila došao u verbalni konflikt sa policajcem Š.V.m, koji je prerastao
u medjusobno povlačenje za odjeću. Za to vrijeme on se, zajedno sa policajcem
S.R.om, nalazio sa desne strane vozila, kada ga je isti bez ikakvog povoda
uhvatio za ruku, stavio mu "lisice" i sproveo ga na zadnje sjedište službenog
policijskog vozila. Naveo je da je njegov brat sjeo u njegovo vozilo i odvezao
se. Nakon što je ušao u policijsko vozilo, policajac Š.V. je sjeo na zadnje
sjedište, odmah do njega, dok je vozilom upravljao policajac S.R.. Uputili su
se u pravcu D., kada mu se u jednom trenutku policajac Š.V. obratio riječima
"Vi ste mangupi, kazaću ja vama", misleći pri tom na njega i njegovog brata
Ž., našto mu je odgovorio riječima "Prijatelju to tako neće moći". Na to se
policajac Š.V. naljutio i udario ga je stisnutom pesnicom u predjelu oka i
nosa.   Nakon toga uputio je policajcu Š.V. razne psovke i uvrede, ali mu nije
prijetio. Zatim mu je postavio glavu i rekao mu "Udari me još jednom".
Policajac Š.V. je krenuo da ga udari, medjutim odustao je od udarca i povukao
ruku, nakon čega je izvadio pištolj iz futrole i prislonio mu vrh cijevi na
glavu. Istakao je da je u prostorijama policije tražio da ga pregleda ljekar,
ali da mu to nije bilo omogućeno. Nakon što ga je istražni sudija saslušao,
otišao je u Dom zdravlja u Danilovgradu, a zatim i u Klinički centar u
Podgoricu, gdje su mu konstatovane povrede. U završnoj riječi  je naveo da
nije kriv za krivično djelo koje mu se stavlja na teret.  
Sud je na glavnom pretresu u dokaznom postupku pročitao iskaz svjedoka-
oštećenog S.R.sa zapisnika o salušanju svjedoka Ki.br. 36/08 od 19.12.2008.
godine i sa glavnog pretresa od 15.06.2010. godine, pročitao iskaz svjedoka
Š.V. sa zapisnika o saslušanju svjedoka Ki.br.36/08 od 19.12.2008.godine i sa
glavnog pretresa od 24.02.2011.godine, pročitao službenu zabilješku Uprave
policije Ispostava Danilovgrad od 17.08.2008. godine, izvještaj ljekara
specijaliste KC CG - ORL br. protokola 826 od 18.08.2008. godine, izdat na ime
okrivljenog,  izvještaj ljekara specijaliste KC CG br. protokola 10729 od
18.08.2008. godine, izdat na ime okrivljenog,  uput za CT mozga radiologa dr
N.M. od 18.08.2008. godine, izdat na ime okrivljenog, uput za radiološku
službu KC CG br. protokola 10729 od 18.08.2008. godine, izdat na ime
okrivljenog, pročitao nalaz i mišljenje vještaka sudske medicine dr B.B. sa
glavnog pretresa od 19.10.2010. godine, saslušao vještaka psihijatra dr Ž.G. i
pročitao izvod iz kaznene evidencije Uprave policije PJ Podgorica
br.11-245/10-3004/2-482 od 12.02.2010.godine, izdat na ime okrivljenog S.Ž.a.  
Svjedok-oštećeni S.R., ovlašćeni policijski službenik Uprave policije,
Ispostava Danilovgrad, u iskazu datom u istražnom postupku i na glavnom
pretresu u bitnom je naveo da je dana 17.08.2008. godine, u popodnevnim
časovima, zajedno sa kolegom Š.V.m, u mjestu D.p. vršio kontrolu saobraćaja i
obezbjedjenje lica mjesta, jer je prethodno izbio požar. Tom prilikom
primijetio je da se jedno vozilo približava većom brzinom, pa je krenuo u
susret tom vozilu i zaustavio ga. Ovim vozilom je upravljao okrivljeni S.Ž.o,
dok se na mjestu suvozača nalazio S.Ž.2, a po zadahu i načinu na koji je
govorio primijetio je da je okrivljeni  konzumirao alkohol. Osim toga, pored
noga suvozača nalazile su se pivske flaše i flaše od vina. Zatražio je od
okrivljenog da mu preda dokumenta, pa kako je imao saobraćajnu dozvolu i ličnu
kartu, a nije imao vozačku dozvolu, naložio mu je da dodje do službenog
vozila. Sjeli su u službeno vozilo, tako što je on sjeo na mjesto vozača, dok
je okrivljeni S.Ž.o sjeo iza njega na zadnjem sjedištu. Uzeo je "dreger" i
saopštio je okrivljenom S.Ž.u da će izvršiti alko-testiranje i način na koji
će to izvršiti, našto mu je okrivljeni rekao "Nema tih muda koja će mene alko-
testirati, nema ih u cijeloj D. policiji". Pokušao je da okrivljenog S.Ž.a
smiri, medjutim isti je u jednom trenutku otvorio zadnja vrata vozila i krenuo
da napušta vozilo. Izašao je iz vozila u namjeri da ga spriječi da izadje, pa
ga je okrivljeni uhvatio za košulju i kravatu, otkinuvši mu pri tom kravatu i
nekoliko dugmadi. Okrivljeni S.Ž.o ga je tom prilikom uhvatio sa jednom rukom,
a zatim i sa dvije ruke, a otkinuo mu je i epoletu sa ramena službene košulje.
Uz upotrebu poluge na laktu uspio je da savlada okrivljenog i da mu stavi
"lisice" na ruke, nakon čega ga je sjeo na zadnje sjedište službenog vozila.
Pored okrivljenog S.Ž.a, sjeo je i policajac Š.V., dok je on upravljao
vozilom, krećući se u pravcu D.. Tokom cijelog puta okrivljeni S.Ž.o im je
upućivao riječi "Ubiću vas, staviću vam bombu, jebem vam oca i majku, nećete
me privodit, bacit ću vam bombu u kuću". Istakao je da on i njegov kolega Š.V.
nisu dotakli okrivljenog, osim u slučaju kad ga je savladjivao, primjenjujući
sistem poluge i sredstvo za vezivanje. Dodao je da nije primjetio da se S.Ž.2
miješao prilikom ovog dogadjaja. Pridružio se krivičnom gonjenju protiv
okrivljenog, dok imovinsko-pravni zahtjev nije postavio.  
Svjedok Š.V., ovlašćeni policijski službenik Uprave policije Ispostava
Danilovgrad, u iskazu datom u istražnom postupku i  na glavnom pretresu u
bitnom je naveo da je dana 17.08.2008. godine, u popodnevnim časovima, zajedno
sa kolegom S. obezbjedjivao lice mjesta, zbog požara koji je izbio u mjestu
D.p.. U jednom trenutku primijetio je da iz pravca D. nailazi vozilo sive
boje, koje se kretalo velikom brzinom, pa je njegov kolega zaustavio ovo
vozilo. Vozilom je upravljao okrivljeni S.Ž.o, dok se sa njim u vozilu nalazio
i njegov brat. Nakon izvršenog legitimisanja i potvrdnog odgovora okrivljenog
S.Ž.a da je konzumirao alkohol, okrivljeni S.Ž.o je pristao da podje u
službeno policijsko vozilo.  Zatim je njegov kolega S. pitao okrivljenog S.Ž.a
da li hoće da se podvrgne alko-testiranju, našto je okrivljeni S.Ž.o odgovorio
da neće i da nema toga "mudonje" koji će ga alkotestirati. Okrivljeni S.Ž.o je
izašao iz vozila u namjeri da bježi, ali je njegov kolega S. uspio da ga
savlada. Tvrdi da je okrivljeni prethodno uhvatio obijema rukama za košulju S.
i otkinuo mu kravatu i dugmad. Brat okrivljenog je pokušao da se umiješa u
ovaj dogadjaj, medjutim on ga je spriječio, nakon čega je njegov kolega S.
uspio da savlada okrivljenog, stavi mu "lisice" i sjedne ga u službeno vozilo.
Krenuli su u pravcu D. u namjeri da okrivljenog privedu dežurnom starješini, a
tokom čitavog puta okrivljeni je njemu i njegovom kolegi upućivao razne psovke
i prijetnje, izmedju ostalog i riječi "ubit ću vas, stavit ću vam bombu, jebem
vam oca i majku, nećete me privoditi pičke jedne, pobit ću vas". Istakao je da
prilikom privodjenja nijesu udarali okrivljenog, te da na okrivljenog nije
potezao pištolj. Dodao je da je vidio da je okrivljeni, kada je priveden u
dežurnu službu Ispostave Danilovgrad, u pijanom stanju udarao glavom o zid, u
čemu su ga sprječavali.  
U službenoj zabilješci Uprave policije Ispostava Danilovgrad od
17.08.2008.godine, a koja je sačinjena od strane ovlašćenih policijskih
službenika S.R.i Š.V., povodom kontrole putničkog motornog vozila "Golf II"
reg.br. NK …, kojim je upravljao okrivljeni S.Ž. i privodjenja okrivljenog,
navedeno je da je dana 17.08.2008.godine oko 18,00 časova, nakon što je
okrivljeni sproveden u službeno policijsko vozilo radi alko-testiranja, izašao
iz istog hvatajući S.R.rukama u predjelu grudi i kidajući mu kravatu i dugmad
sa uniforme. Nakon toga ovlašćeni policijski službenik S.R.je savladao
okrivljenog i stavio mu sredstva za vezivanje - "lisice" na ruke.  
Iz izvještaja ljekara specijaliste KC CG - ORL br. protokola 826 od
18.08.2008. godine, izvještaja ljekara specijaliste KC CG br. protokola 10729
od 18.08.2008. godine, uputa za CT mozga radiologa dr N.M. od 18.08.2008.
godine, uputa za radiološku službu KC CG br. protokola 10729 od 18.08.2008.
godine, izdatih na ime okrivljenog S.Ž.a i nalaza i mišljenja vještaka sudske
medicine dr B.B. sa glavnog pretresa od 19.10.2010. godine, utvrdjuje se da je
okrivljeni zadobio povredu ličnog dijela glave u vidu nagnječine kože i mekog
tkiva koje je neposredno ispod kože desne strane ličnog predjela glave. Ova
povreda je nastala djelovanjem zamahnute tupo-tvrde sile, ravne površine,
slabijeg inteziteta djelovanja, koja sila je djelovala u jednom navratu na
glavu okrivljenog od naprijed i više sa desne strane, dovodeći do nagnječine
kože i oštećenja sitnih krvnih sudova kože, te nastanka krvnog podliva u
pomenutom predjelu glave, dok su dublje strukture glave ostale nepovrijedjene.
Ovakva povreda mogla je nastati djelovanjem zamahnute stisnute ili otvorene
šake i slično. U konkretnom slučaju radi se o jednoj povredi, a koja povreda
predstavlja laku tjelesnu povredu. Vještak je mišljenja da je opisana povreda
mogla nastati dana 17.08.2008. godine.  
Sud je cijenio nalaz i mišljenje ovog vještaka, pa je isti prihvatio kao
jasan, stručan i objektivan i dat prema pravilima struke i nauke, a na koji ni
stranke nijesu imale primjedbi.  
Iz nalaza i mišljenja vještaka psihijatra dr G.Ž., datog nakon obavljenog
psijatrijskog pregleda okrivljenog i uvida u spise predmeta, utvrđuje se da
obzirom da okrivljeni na precizan i jasan način opisuje kritični događaj, bez
zaboravnosti, da alkohol kod njega nije uticao na poremećaj svijesti u
kvantitativnom i kvalitativnom smislu što govori da je okrivljeni u vrijeme
izvršenja krivičnog djela bio uračunljiv tj. mogao je da shvati značaj svog
djela i da upravlja svojim postupcima.  
Sud je cijenio nalaz i mišljenje ovog vještaka, pa je isti prihvatio kao
jasan, stručan i objektivan i dat prema pravilima struke i nauke, a na koji ni
stranke nijesu imale primjedbi.  
Iz izvoda iz kaznene evidencije Uprave policije PJ Podgorica
br.11-245/10-3004/2-482 od 12.02.2010.godine, izdatog na ime okrivljenog
S.Ž.a, utvrdjuje se da isti ranije nije osudjivan.  
Sud je cijenio iskaze svjedoka-oštećenog S.R.i svjedoka Š.V., pa je našao da
su se isti jasno, precizno, odredjeno i  istinito izjašnjavali o činjenicama
važnim za ovu krivično-pravnu stvar. Iskazi ovih svjedoka su logični i
medjusobno saglasni. Zbog toga im sud poklanja vjeru.  
Na osnovu naprijed izložene činjenične gradje, koja proizilazi iz sadržine
dokaza provedenih na glavnom pretresu, ovaj sud je nesumnjivo zaključio da su
se u radnjama okrivljenog S.Ž.a stekla sva obilježja bića krivičnog djela
napad na službeno lice u vršenju službene dužnosti iz čl.376 st.3 u vezi st.1
KZ. Naime, okrivljeni je dana 17.08.2008.godine, oko 18,00 časova, u mjestu
D.p. u D., napao službeno lice u vršenju poslova javne bezbjednosti policajca
Uprave policije Ispostava Danilovgrad oštećenog S.R.a, koji je vršio poslove
kontrole javnog saobraćaja, na način što je prilikom zaustavljanja i
kontrolisanja vozila marke "Golf II" reg.oznake NK ..., nakon što je sproveden
u službeno policijsko vozilo radi alko-testiranja samovoljno izašao iz vozila
hvatajući oštećenog za uniformu i kidajući mu kravatu i dugmad sa uniforme.  
Sve naprijed navedene činjenice utvrdjene su iz iskaza svjedoka-oštećenog
S.R.a, svjedoka Š.V. i službene zabilješke Uprave policije Ispostava
Danilovgrad od 17.08.2008. godine. Iz iskaza svjedoka-oštećenog S.R.a,
ovlašćenog policijskog službenika Uprave policije Ispostava Danilovgrad, sud
utvrdjuje da je dana 17.08.2008.godine, zajedno sa kolegom Š.V.m, vršio
obezbjedjenje lica mjesta i kontrolu javnog saobraćaja u mjestu D.p., kada je
vidio da se jedno vozilo približava velikom brzinom. Zaustavio je ovo vozilo,
kojim je upravljao okrivljeni S.Ž.o i zatražio od okrivljenog da mu da na uvid
dokumenta, pa kako je posumnjao da je okrivljeni konzumirao alkohol, a pri tom
isti nije imao vozačku dozvolu, naložio mu je da dodje do službenog vozila,
što je okrivljeni i učinio. Okrivljeni je sjeo na zadnje sjedište vozila i
nakon što mu je rekao da će ga alko-testirati, isti je to odbio i krenuo
samovoljno da izlazi iz službenog vozila. Oštećeni S.R.je izašao iz vozila
kako bi okrivljenog spriječio da izadje, kada ga je okrivljeni prvo jednom, a
zatim i sa dvije ruke uhvatio za košulju i kravatu, otkinuvši mu pri tom
kravatu i nekoliko dugmadi sa uniforme, nakon čega je uspio da ga savlada
sistemom poluge i stavi mu sredstvo za vezivanje - "lisice". I svjedok Š.V. na
isti način predstavlja dogadjaj, posebno ističući da je zajedno sa kolegom
S.R.om, obezbjedjivao lice mjesta u mjestu D.p., kada je primijetio da iz
pravca Danilovgrada nailazi jedno vozilo velikom brzinom, pa ga je njegov
kolega S.R.zaustavio. Vozilom je upravljao okrivljeni, pa nakon što je
njegovom kolegi S.R.rekao da je konzumirao alkohol, isti mu je naložio da
dodje u službeno vozilo, što je okrivljeni i učinio. Kada ga je upitao da li
hoće da se podvrgne alko-testiranju, isti je to odbio nakon čega je samovoljno
izašao iz vozila. Njegov kolega S.R.uspio je da savlada okrivljenog, s tim što
je  prethodno okrivljeni uhvatio obijema rukama za košulju S.R.i otkinuo mu
kravatu i dugmad. Ovakvi navodi svjedoka-oštećenog S.R.i svjedoka Š.V. u
cjelosti su potvrdjeni i službenom zabilješkom Uprave policije Ispostava
Danilovgrad od 17.08.2008.godine iz koje se utvrdjuje još i da je kritični
dogadjaj bio dana 17.08.2008.godine oko 18,00 časova, te da je okrivljeni
upravljao putničkim motornim vozilom marke "Golf II" reg. oznake NK ...  
Imajući u vidu naprijed navedene razloge sud je utvrdio da je odbrana
okrivljenog S.Ž.a neistinita i sračunato data u cilju izbjegavanja krivično-
pravne odgovornosti. Ovo posebno iz razloga  što okrivljeni S.Ž. negira da je
uhvatio oštećenog S.R.za uniformu i pri tom mu otkinuo kravatu i dugmad sa
uniforme, a upravo iskazi svjedoka-oštećenog S.R.i svjedoka Š.V. u potpunosti
obesnažuju takvu njegovu odbranu.  
Stoji činjenica da je okrivljeni zadobio laku tjelesnu povredu u vidu
nagnječine kože i mekog tkiva koje je neposredno ispod kože desne strane
ličnog predjela glave, što se utvrdjuje iz izvještaja ljekara specijaliste KC
CG - ORL br. protokola 826 od 18.08.2008. godine, izvještaja ljekara
specijaliste KC CG br. protokola 10729 od 18.08.2008. godine, uputa za CT
mozga radiologa dr N.M. od 18.08.2008. godine, uputa za radiološku službu KC
CG br. protokola 10729 od 18.08.2008. godine i nalaza i mišljenja vještaka
sudske medicine dr B.B., medjutim takva činjenica  nije bila od uticaja za
odluku u ovoj krivično- pravnoj stvari, s obzirom da i sam okrivljeni u
odbrani navodi da je ovu povredu zadobio u službenom vozilu na putu prema D.,
dakle nakon već počinjenog krivičnog djela.  
Krivično djelo napad na službeno lice u vršenju službene dužnosti iz čl.376
st.1 KZ  čini onaj ko napadne ili prijeti da će napasti službeno lice u
vršenju službene dužnosti, dok krivično djelo iz čl.376 st.2 KZ  čini onaj ko
izvrši krivično djelo iz čl.376 st.1 KZ, a pod uslovom da je službenom licu
nanesena laka tjelesna povreda ili je prijećeno upotrebom oružja. Dalje,
krivično djelo iz čl.376 st.3 KZ  čini se ako je djelo iz st.1 i 2 ovog člana
učinjeno prema sudiji ili državnom tužiocu u vezi sa vršenjem njihove
sudijske, odnosno tužilačke dužnosti ili službenom licu u vršenju poslova
javne ili državne bezbjednosti. Imajući u vidu naprijed navedeno ovaj sud je
našao da su se u radnjama okrivljenog, a na način kako je to činjenično
utvrdjeno, stekla sva bitna obilježja bića krivičnog djela napad na službeno
lice u vršenju službene dužnosti iz čl.376 st. 3 u vezi st.1 KZ, budući da je
okrivljeni napao službeno lice u vršenju poslova javne bezbjednosti –
policajca Uprave policije Ispostava Danilovgrad, oštećenog S.R.a, koji je
vršio  dužnost  kontrole javnog saobraćaja u mjestu D.p., koje pripada opštini
D., tako što je, nakon što je samovoljno izašao iz službenog vozila, uhvatio
oštećenog za uniformu, kidajući mu kravatu i dugmad sa uniforme.  
Cijeneći psihički odnos okrivljenog prema izvršenom krivičnom djelu, sud je
našao da je isti postupajući na naprijed opisani način bio svjestan svog djela
i htio je njegovo izvršenje, što znači da je krivično djelo izvršio sa
direktnim umišljajem.  
Obzirom da se okrivljeni branio da je konzumirao alkohol, što su primijetili i
svjedok oštećeni S.R.i svjedok Š.V. sud je ispitivao i uračunljivost
okrivljenog u vrijeme izvršenja krivičnog djela. Iz nalaza i mišljenja
vještaka psihijatra dr Ž.G., proizilazi da je okrivljeni u vrijeme izvršenja
krivičnog djela mogao da shvati značaj svog djela i da upravlja svojim
postupcima tj. isti je bio uračunljiv. Zbog toga, nije bilo mjesta primjeni
odredbe čl.14 st.3 KZ, jer se ova odredba primjenjuje samo i isključivo u
situaciji kada učinilac upotrebom alkohola, droga ili na drugi način dovede
sebe u stanje u kojem nije mogao da shvati značaj svog djela ili da upravlja
svojim postupcima ( neuračunljivo stanje ).  
Odlučujući o vrsti i visini krivične sankcije sud je u smislu čl.42 KZ,
cijenio sve  okolnosti na strani okrivljenog, pa je od olakšavajućih okolnosti
na strani okrivljenog našao njegovu raniju neosudjivanost, što je utvrdjeno
iz citiranog izvoda iz kaznene evidencije, mladost okrivljenog (rodjen je
1985.godine), i da je otac jednog djeteta,  dok otežavajućih okolnosti nije
bilo, pa je sud okrivljenom izrekao uslovnu osudu kojom mu je utvrdio kaznu
zatvora u trajanju od 6 (šest) mjeseci i istovremeno odredio da se ista neće
izvršiti ako okrivljeni za vrijeme od 2 (dvije) godine po pravosnažnosti
presude ne učini novo krivično djelo. Sud je našao da se u konkretnom slučaju,
a imajući u vidu naprijed navedene olakšavajuće okolnosti, može očekivati da
će se upozorenjem uz prijetnju kaznom uticati na okrivljenog da ubuduće ne
vrši krivična djela, te da nije nužno da se kazna primijeni radi krivično-
pravne zaštite, pa sud nalazi da će se u konkretnom slučaju uslovnom osudom iz
izreke ove presude u potpunosti ostvariti  svrha izricanja ove  krivične
sankcije iz čl.52 KZ, a   u okviru opšte svrhe propisivanja i  izricanja
krivičnih sankcija iz čl. 4 st.2 KZ.  
Kako je okrivljeni oglašen krivim to je na osnovu čl. 226 i 229 ZKP-a obavezan
da na ime troškova krivičnog postupka uplati ovom sudu iznos od 196,00 eura, a
koji troškovi se odnose na nagradu odmjerenu braniocu po službenoj dužnosti
okrivljenog u pretkrivičnom postupku adv. S.R.2 u iznosu od 75,00 eura, na
nagradu odmjerenu vještaku sudske medicine dr B.B. u iznosu od 55,00 eura i
nagradu odmjerenu vještaku psihijatru dr G.Ž. u iznosu od 66,00 eura, kao i da
plati  iznos od 30,00 eura na ime sudskog paušala, koji paušal je odredjen
shodno složenosti i trajanju postupka uz ocjenu imovinskih prilika
okrivljenog. Naprijed navedene troškove okrivljeni je dužan platiti u roku od
15 dana po pravosnažnosti presude.  
Na osnovu izloženog,  a shodno čl. 374 ZKP-a, odlučeno je kao u izreci.  
ZAPISNIČAR,
S U D I J A,
Ana Ivanović
Vladimir Novović  
DOSTAVITI:
- ODT-u Podgorica
- Okrivljenom
- Oštećenom nakon pravosnažnosti  