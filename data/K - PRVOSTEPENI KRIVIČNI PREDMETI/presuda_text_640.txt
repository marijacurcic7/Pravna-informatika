K.br.07/1750 
U IME NARODA
OSNOVNI SUD U PODGORICI, po sudiji Željki Jovović, kao sudiji pojedincu, uz
učešće Danijele Rajković kao zapisničara, u krivičnom predmetu protiv
optuženog L.K., zbog krivičnog djela ugrožavanje sigurnosti iz čl.168 st. 2 u
vezi st. 1 Krivičnog zakonika, po optužnom predlugu Osnovnog državnog tužioca
iz Podgorice Kt.br.2705/06 od 19.12.2007.godine, nakon dovršenog glavnog,
javnog pretresa dana 25.06.2009.godine, u prisustvu zastupnika Osnovnog
državnog tužioca Podgorica Radmile Gačević, optuženog L.K., donio je i istog
dana javno objavio,
P R E S U D U 
  Optuženi 
L.K., JMB ..., od oca ...i majke ..., rođene .., rođen ...godine u P., sa
prebivalištem u mjestu rođenja, ul. ..., crnogorski državljanin, magistar
arhitekture, neoženjen, sa završenom visokom školom, vojsku nije služio, lošeg
imovnog stanja, neosuđivan,  
Kriv je 
Zato što je: 
Dana 19. decembra 2006.godine u P., u ulici ..., ugrozio sigurnost oštećenih
Đ.M. i B.M. prijetnjom da će napasti na život i tijelo oštećenih, na način što
je, nakon prepirke sa istima izvadio pištolj NN marke i uperio ga u pravcu
oštećenih, istovremeno govoreći "jebem vam mater, šta ćete ovdje, idite u
Budvu",  
- čime je izvršio krivično djelo ugrožavanje sigurnosti iz čl.168 st.2 u vezi
st.1 Krivičnog zakonika.  
Pa mu Sud za navedeno krivično djelo primjenom  čl. 4 st.2, čl.42 st.1,
čl.52 st.2, čl.53 i 54 Krivičnog zakonika i čl.199, 202, 212 i 364 Zakonika o
krivičnom postupku, izriče  
USLOVNU OSUDU
Kojom mu predhodno utvrđuje kaznu zatvora u trajanju od 4 (četiri) mjeseca i
istovremeno određuje da se ista neće izvršiti, ako optuženi u roku od 1
(jedne) godine po pravosnažnosti presude ne izvrši novo krivično djelo.  
Obavezuje se optuženi da ovom Sudu plati po osnovu sudskog paušala iznos od
30,00€, a sve u roku od 15 dana po pravosnažnosti presude, pod prijetnjom
prinudnog izvršenja.  
Oštećeni Đ.M. i B.M. se radi ostvarivanja imovinsko-pravnog zahtjeva upućuju
na parnicu.  
O b r a z l o ž e nj e
Optužnim predlogom Osnovnog državnog tužioca u Podgorici Kt. br. 2705/06 od
19.12.2007.godine, stavljeno je na teret optuženom L.K. da je izvršio krivično
djelo ugrožavanje sigurnosti iz čl.168 st. 2 u vezi st. 1 Krivičnog zakonika,
pa je zastupnik optužnog akta Radmila Gačević na glavnom pretresu u cjelosti
ostala pri takvoj optužbi, i konačno predložila sudu da optuženog oglasi
krivim i osudi po zakonu.  
Optuženi L.K. u svojoj odbrani, datoj pred istražnim sudijom dana 21.12.2006.
godine, navodi da je kritičnog dana negdje oko 15,30 časova pokušao da se, sa
svojim vozilom, uključi u ul. ... pa, pošto je bila velika gužva, signalizirao
je vozaču vozila "Dacia logan" da ga propusti. Ovaj vozač nije želio da mu
omogući prolaz, već je svoje vozilo zaustavio neposredno ispred njegovog
vozila, kada suvozač u ovom vozila počinje da viče i maše rukama u njegovom i
pravcu njegovog suvozača, upućujući im razne pogrdne riječi, nakon čega izlazi
iz vozila i kreće prema njegovom vozilu. On je u tom trenutku pomislio da to
lice hoće da uzme neki kamen, pa pošto je isti počeo da viče "Izađi, izađi,
jebaću ti majku", on je izašao iz vozila. To lice im se obratilo sa riječima
"Sad ćete da pričate sa pravim inspektorom", i tražilo im dokumenta. Tada je
primjetio drugo lice koje izlazi iz istog vozila i prilazeći gepeku govori "Đe
je pištolj", pa on misleći da će ovo lice izvaditi pištolj iz gepeka prilazi
vozilu i zatvara poklopac gepeka. Navodi da između njih nije bilo nikakvog
kontakta, niti psovki i vrijeđanja. Kada je krenuo prema svom vozilu, drugi od
dvojice oštećenih, mu upućuje još par psovki i nastavlja sa vrijeđanjem. Na to
se nije obazirao, već je sa svojim suvozačem ušao u vozilo i napustio lice
mjesta. Posebno je naglasio da nije tačno da je vadio pištolj i njime
prijetio, jer nikada nije imao oružje, kao ni da je udarao nogama u vozilo
oštećenih.  
Na glavnom pretresu od 13.04.2009. godine optuženi je, negirajući izvršenje
djela koje mu se stavlja na teret, naveo da je  kritičnom prilikom izašao iz
svog vozila i prišao vozilu oštećenih, i to sa strane suvozača, u namjeri da
ih pita zašto neće da se pomjere. Tada je počela rasprava, pa je vozač izašao
iz vozila i krenuo put gepeka i otvarajući isti rekao "Gdje mi je pištolj". On
mu tada prilazi i zatvara poklopac gepeka. Oštećeni mu u raspravi psuje majku
i govori "Ubiću te", pa ga je on odgurnuo u namjeri da mu onemogući prilaz
gepeku. U tom trenutku primjećuje svog suvozača V.F., koji je u međuvremenu
izašao iz auta, kako se raspravlja sa drugim oštećenim koji u ruci drži kamen.
Taj oštećeni im je prijetio da će pozvati policiju i da će im svašta
"napakovati".  U jednom trenutku oštećeni ulaze u svoje vozilo i napuštaju
lice mjesta. Navodi da je čitav događaj trajao oko 10-15 minuta, te da niko
nikoga nije tukao, niti je bilo guranja, osim što je on odgurnuo ovo lice da
ne otvori gepek. Na pitanje suda da pojasni razlike u svom kazivanju pred
istražnim sudijom i na glavnom pretresu, a posebno na činjenicu da je pred
istražnim sudijom naveo da je suvozač prvi izašao iz vozila i krenuo prema
njegovog vozila, te da je pomislio da hoće da uzme neki kamen, a da je tek
nakon toga on izašao iz vozila, optuženi pojašnjava da je tačno ono što je
rekao u prethodnom postupku, jer je ta izjava vremenski bliža navedenom
događaju.  
U završnoj riječi optuženi je ostao pri svojoj odbrani datoj u postupku.  
U dokaznom postupku na glavnom pretresu sud je saslušao svjedoka oštećenog
Đ.M., svjedoka oštećenog B.M., svjedoka LJ.N., svjedoka G.T., pročitao
zapisnik o pretresanju stana i drugih prostorija MUP-a RCG CB Podgorica od
20.12.2006. godine, pročitao izvod iz kaznene evidencije na ime optuženog od
10.12.2008. godine.  
Svjedok oštećeni Đ.M. u svom iskazu datom u prethodnom postupku 13.12.2007.
godine i na glavnom pretresu 20.05.2009. godine u bitnom navodi da je
kritičnom prilikom, vozilom u kojem je kao suvozač bio njegov brat, bio
zaustavljen na semaforima ispred zgrade "E.N.", i da mu je sa desne strane
prišlo vozilo "Golf IV". Ovo vozilo mu je sviralo i turiralo želeći valjda da
prođe ispred njega, ali da nije bio u mogućnosti da ga propusti jer je na
semaforu bilo crveno svjetlo. Nakon toga je osjetio jak udar u zadnji dio svog
auta pa je, obzirom da je bila kiša, mislio da je neko vozilo udarilo u
njegovo vozilo izašao da vidi šta se desilo. Ugledao je dvijicu momaka kako
nogama udaraju u njegov automobil. Na njegovo pitanje šta rade, oni su mu
uputili niz pogrdnih riječi, a L.K. je izvadio pištolj i držeći ga uperenog
čas u njega, i to u visini grudi, a čas u njegovog brata, koji je u
međuvremenu izašao iz auta, psovao "Jebem vam mater, šta ćete ovdje, idite u
Budvu". Na glavnom pretresu je pojasnio da je kritičnom prilikom osjećao
ugroženost, kako za svoj život, tako i za život svog brata a da je događaj
trajao svega nekoliko minuta i on nije primjetio da je bilo očevidaca te naveo
da prepoznaje okrivljenog L.K. kao lice koje je u njih uperilo pištolj, a da
se radilo o crnom, velikom pištolju-misli da je u pitanju pištolj 7,62. Nakon
toga on i brat su napustili lice mjesta i otišli su da slučaj prijave
policiji. Pojasnio je da okrivljenog nije poznavao od ranije, te da on i
njegov brat nisu išli put gepeka niti su imali kamen u kritičnoj prilici, jer
se događaj odigrao na raskrsnici, kao i da u blizini nije bilo kamenja.
Pridružio se krivičnom gonjenju i postavio imovinsko pravni zahtjev.  
Svjedok oštećeni B.M. u svom iskazu pred istražnim sudijom od 13.12.2007.
godine  i na glavnom pretresu od 25.06.2009. godine u bitnom navodi da je u
vrijeme kritičnog događaja bio sa bratom u njegovom vozilu, zaustavljen na
semaforima kod zgrade "E.N.". Sa desne strane im je bilo vozilo "Golf IV",
koje im je signaliziralo da želi da se uključi ispred njih, ali da oni nisu
bili u mogućnosti da ga propuste. Nakon toga iz tog vozila izlaze dva lica i
počinju da udaraju nogama u zadnji dio njihovog automobila. On i njegov brat
izlaze iz vozila i tada im okrivljeni upućuje niz psovki, između ostalog
"Jebem vam mater, idite odakle ste došli", i vadi pištolj držeći ga uperenog u
njihovom pravcu.Svjedok je naglasio da je u kritičnoj prilici osjetio strah i
ugroženost, kao što bi to osjetio svaki čovjek koji u sebe ima uperen pištolj.
Tom prilikom niko nikoga nije tukao, niti je ko posezao za kamenom, jer se
događaj odigrao na raskrsnici, pa to nije bilo moguće. Svjedok je istakao da
ni on niti njegov brat nisu otvarali gepek, ali da je okrivljeni udarao rukama
i nogama u predjelu gepeka. Događaj je trajao nekoliko minuta, nakon čega su
se on i njegov brat uputili u policiju da prijave slučaj. Pridružio se
krivičnom gonjenju i postavio imovinsko pravni zahtijev.  
Svjedok LJ.N. u svom iskazu datom na glavnom pretresu od 20.05.2009. godine
navodi da se kritičnog dana nalazio sa G.T. ispred ulaza zgrade gdje G.T.
živi. Bio je udaljen 15-20 metara od mjesta na kom je u jednom trenutku vidio
gužvu i čuo viku i svađu. Vidio je da su četvorica mladića izašli iz dva
automobila koja su bila tu zaustavljena, te je po njihovom zalijetanju i
gestovima zaključio da imaju namjeru da se tuku. Među njima je prepoznao L.K.
i F. koje je znao od ranije. Međutim do tuče nije došlo, i niko nikoga nije
udarao niti gurao, a da je bilo drugačije on bi to mogao vidjeti sa mjesta
gdje se nalazio. Naglasio je da nije vidio da je iko od prisutnih otvarao
vrata od gepeka na nekom od vozila, kao i da nije vidio da je bilo ko od
prisutnih nekoga gađao kamenom, a misli da u blizini nije bilo kamenja.
Svjedok nije vidio da je neko od prisutnih imao pištolj.  
Svjedok G.T. u svom iskazu datom na glavnom pretresu od 25.06.2009. godine
navodi da se ne sjeća datuma kada se desio kritični događaj, ali se sjeća da
se tada nalazio sa LJ.N. ispred ulaza zgrade u kojoj živi. Začuo je iza sebe
neku galamu i na jedno 20 metara od sebe vidio četiri lica, među kojima je
prepoznao svoje komšije L.K. i F. Pošto se događaj odigravao iza njegovih
leđa, a kako je razgovarao sa LJ.N. i bio zaokupljen svojim porodičnim
problemima, nije vidio šta se dešavalo, ni koliko je to trajalo.  
Iz zapisnika o pretresanju stana i drugih prostorija Ku. br. 2656/06 od
20.12.2006. godine utvrđeno je da su ovlašćeni policiski službenici na osnovu
Naredbe istražnog sudije ovog Osnovnog suda od 20.12.2006. godine pretresli
stan u ul. ... radi pronalaženja vatrenog oružja za koje postoje osnovi sumnje
da je upotrebljeno prilikom izvršenja krivičnog djela. Zapisnikom je
konstatovano da tom prilikom nijesu pronađeni predmeti zbog čijeg pronalaženja
je pretresanje vršeno.  
Uvidom u izvod iz kaznene evidencije na ime okrivljenog od 10.12.2008 utvrđeno
je da okrivljeni nije evidentiran kod Područne jedinice Podgorica.  
Cijeneći navode optužbe, odbranu optuženog i provedene dokaze a posebno za
međusobno saglasne iskaze oštećenih Đ.M. i B.M., sud je na nesumnjiv način
utvrdio da je optuženi L.K., dana 19.12.2006.godine u Podgorici, u ul. ...,
ugrozio sigurnost oštećenih Đ.M. i B.M. prijetnjom da će napasti na život i
tijelo oštećenih, na način što je nakon prepirke sa istima izvadio pištolj NN
marke i uperio ga u pravcu oštećenih, istovremeno govoreći "Jebem vam mater,
šta ćete ovdje, idite u Budvu", kojim radnjama je ostvario sve bitne elemente
krivičnog djela ugrožavanje sigurnosti iz čl. 168 st. 2 u vezi st. 1 Krivičnog
zakonika.  
Optuženi je postupao sa direktnim umišljajem, jer je bio svjestan da vadeći
pištolj i držeći isti uperen u pravcu oštećenih Đ.M. i B.M., dakle viš lica,
govoreći "Jebem vam mater, šta ćete ovdje, idite u Budvu" istima prijeti i da
se prijetnja odnosi na napad na njihov život ili tjelesni integritet, pa je to
i htio a što je ugrozilo sigurnost oštećenih.  
Sud je cijenio navode odbrane optuženog da nije izvršio krivično djelo
stavljeno mu na teret, kao i da kritičnom prilikom nije imao pištolj niti je
prijetio oštećenima, pa je sud takvu odbranu odbio kao nelogičnu, protivrječnu
i sračunato datu u namjeri izbjegavanja krivice, a iz razloga što su oštećeni
Đ.M.i B.M. u svojim iskazima datim u predhodnom postupku i na glavnim
pretresima, saglasno naveli da je okrivljeni u kritičnom događaju imao pištolj
koji je držao uperen u njihovom pravcu, kao i da im je prijetio, a prijetnje
su se odnosile na njihov život i tjelesni integritet, te da su te prijetnje
kod njih izazvale osjećaj straha i nesigurnosti. Sud je cijenio i okolnost da
se oštećeni nisu od ranije poznavali sa optuženim, te da isti nisu iz
Podgorice a da su odmah nakon događaja slučaj prijavili policiji, pa je sud
našao da su njihovi iskazi objektivni i istiniti, jer oštećeni po nalaženju
suda, a kod predhodno ukazanih okolnosti, nisu imali razloga ni motiva da
prijave slučajnog prolaznika i traže njegov krivični progon. Takođe, odbrana
optuženog u predhodnom postupku i na glavnom pretresu je u pogledu bitnih
činjenica kontradiktorna, pa se optuženi različito izjašnjava u pogledu
činjenice ko je prvi izašao iz vozila, kao i da li su oštećeni imali kamen u
rukama. Sud je ubjeđenja, da bez obzira na protek vremena, optuženi mora imati
jedinstvenu percepciju ovog događaja po pitanju ovih činjenica, te da su ove
nedoslednosti posledica njegove namjere da izbjegne krivicu. Sud je cijenio i
iskaze svjedoka, LJ.N. u kome navodi da u kritičnoj prilici nije vidio da je
neko od prisutnih imao pištolj, pa sud isti nije prihvatio, ocijenivši ga kao
sračunato dat radi olakšavanja krivično pravnog položaja optuženog i sa ciljem
da se učini vjerovatnom njegova odbrana, jer su svjedok i optuženi komšije, a
isti je opovrgnut iskazom oštećenih, dok je iskaz svjedok G.T. bez uticaja na
drugačije presuđenje, jer svjedok navodi da  se događaj odigrao iza njegovih
leđa, te da zbog svojih porodičnih problema nije vidio šta se dešavalo. Sud je
cijenio i ostale provedene dokaze, ali je našao da su kod ovako utvrđenog
činjeničnog stanja isti bez uticaja na drugačije presuđenje.  
Sud je, kod nesumnjivo utvrđenog činjeničnog stanja, odlučio da u svojstvu
svjedoka ne saslušava Z.B., pri činjenicu da se svjedok nije javio na dva
uredna poziva suda, nalazeći da bi saslušanje ovog svjedoka samo vodilo
odugovlačenju postupka.  
Prilikom utvrdjivanja krivične sankcije sud je, cijeneći sve okolnosti na
strani optuženog, koje utiču da ista bude manja ili veća, a u smislu čl. 42
st. 1 Krivičnog zakonika, od olakšavajućih okolnosti našao njegovo ranije
neporočno vladanje i s tim u vezi neosuđivanost, u šta se sud uvjerio čitanjem
izvoda iz kaznene evidencije na ime optuženog, njegove loše materijalne
prilike, dok otežavajućih okolnosti na strani optuženog sud nije našao,  pa je
cijeneći prednje, primjenom čl.53. i 54. KZ,  optuženom izrekao uslovnu osudu
kao u izreci, nalazeći da će se i sa prijetnjom izvršenja utvrdjene kazne
zatvora, te provjerom ponašanja optuženog u periodu od jedne godine, na
optuženog u dovoljnoj mjeri uticati da ubuduće ne čini nova krivična djela,
čime će se sa uspjehom ostvariti svrha uslovne osude iz čl. 52. KZ u okviru
opšte svrhe izricanja krivičnih sankcija u smislu čl. 4. st.2. KZ, a prednje
na osnovu procjene ličnosti optuženog i uvjerenja suda da nije nužno izricanje
efektivne kazne zatvora, te da se njegovo popravljanje može učiniti i
izricanjem uslovne osude.  
Sud je optuženog oglasio krivim i shodno tome ga obavezao da na ime troškova
krivičnog postupka plati iznos od 30,00 €, a ovo na ime paušala kao dijela
troškova krivičnog postupka, srazmjerno imovnim prilikama optuženog, trajanju
i složenosti krivičnog postupka, a u skladu sa čl. 202 st. 1 u vezi čl.199
ZKP-a.  
Oštećeni Đ.M. i B.M. su radi ostvarivanja imovinsko pravnog zahtjeva upućeni
na parnični postupak, shodno čl.212 st.2 ZKP-a.  
Sa svega izloženog, a primjenom čl. 364. st. 1. Zakonika o krivičnom postupku
odlučeno je kao u izreci presude.  
OSNOVNI SUD U Podgorici,
dana 25.06.2009. godine.  
         ZAPISNIČAR:                                                                            S U D I J A:

Danijela Rajković,s.r.
Željka Jovović,s.r.  
PRAVNA POUKA: Protiv ove presude dozvoljena je žalba u roku od 8 (osam) dana
od dana prijema pismenog otpravka iste, preko ovog suda Višem sudu u
Podgorici.  
ZTO Danijela Rajković  