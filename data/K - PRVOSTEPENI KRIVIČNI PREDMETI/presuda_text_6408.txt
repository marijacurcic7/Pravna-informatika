K.br. 10/575
U IME NARODA 
OSNOVNI SUD U PODGORICI , kao prvostepeni krivični, u vijeću sastavljenom
od sudije Željke Jovović, kao predsjednika vijeća i sudija porotnika Angeline
Radević i Vasa Lopičića, kao članova vijeća, uz sudjelovanje Danijele
Rajković, kao zapisničara, rješavajući u krivičnom predmetu protiv optuženog
Š. R., zbog produženog krivičnog djela teška krađa iz 240 st. 1 tač. 1 u vezi
čl. 49 Krivičnog zakonika, po optužnici ODT-a u Podgorici Kt.br. 952/07 od 17.
12. 2008. godine, nakon dovršenog glavnog i javnog pretresa dana 24. 06. 2011.
godine, u prisustvu zamjenika ODT-a M. J., optuženog Š. R. i njegovog branioca
adv. M. D. donio je, a dana 27. 06. 2011. godine javno objavio  
P R E S U D U 
          Optuženi
Š. R. , od oca N. i majke V., rođene B., rođen 16.12.1975.godine u Podgorici, sa prebivalištem u mjestu rođenja ul. V. br. 50, državljanin CG, mašinski tehničar, razveden, otac jednog djeteta, srednjeg imovnog stanja, osuđivan presudom Osnovnog suda u Podgorici K.br. 96/13303 od 18.02.1998.godine zbog krivičnog djela nedozvoljena trgovina (novčana kazna 500,00 dinara), presudom Osnovnog suda u Podgorici K.br. 98/4266 od 09.03.2005. godine zbog krivičnog djela iz čl. 240 st. 1 tač. 1 KZ RCG (10 mjeseci zatvora uslovno 2 godine), presudom Osnovnog suda u Podgorici K.br. 97/12625 od 10.05.2005. godine zbog krivičnog djela iz čl. 145 st. 1 tač. 1 KZ, u vezi čl. 152 st. 1 KZ u vezi čl. 144 st. 1 KZ (11 mjeseci zatvora), presudom Osnovnog suda u Podgorici K.br. 639/05 od 06.02.2008.godine zbog krivičnog djela iz čl. 241 st. 1 KZ, čl. 241 st. 6/st.1 KZ, čl. 242 st. 6/st.1 KZ (2 godine zatvora), presudom Osnovnog suda u Podgorici K.br. 1161/08 od 30.10.2008. godine zbog krivičnog djela iz čl. 239 st. 1 u produženom trajanju i 240 st. 1 t.1 u vezi čl. 49 KZ (1 godina zatvora), presudom Osnovnog suda u Podgorici K.br. 07/1275 od 15.04.2009. godine zbog krivičnog djela iz čl. 236 st. 1 u vezi čl. 49 KZ (3 mjeseca zatvora) i presudom Osnovnog suda u Podgorici K.br. 06/1719 od 15.09.2010. godine zbog krivičnog djela iz čl. 376 st. 3 u vezi st. 1 i 2 KZ (6 mjeseci zatvora)  
Kriv je 
          Što je:
         1. Dana 13.12.2006. godine u Podgorici, na Tuškoj pijaci, provaljivanjem, tuđu pokretnu stvar oduzeo drugom u namjeri da njenim prisvajanjem pribavi sebi protivpravnu imovinsku korist na način što je podesnim ključem otključao bravu na vozilu marke "Reno" vlasništvo oštećenog K. R., ušao u isto i oduzeo kožnu tašnu vlasništvo oštećenog u kojoj se nalazio novac u iznosu od 150,00€ i lična dokumenta, sve ukupne vrijednosti 217,50€,
         2. Dana 06.02.2007. godine u Podgorici, u ulici Oktobarske Revolucije, obijanjem, tuđu pokretnu stvar oduzeo drugom u namjeri da njenim prisvajanjem pribavi sebi protivpravnu imovinsku korist u iznosu preko 150,00€, na način što je podesnim sredstvom polomio staklo na vratima vozila vlasništvo oštećenog B. S. , ušao u isto i oduzeo žensku tašnu u kojoj se nalazio mobilni telefon marke "Nokia" i lična dokumenta, sve ukupne vrijednosti 63,00€,
         3. Dana 03.03.2007. godine u Podgorici, na parking prostoru ispred groblja "Čepurci", provaljivanjem tuđu pokretnu  stvar oduzeo drugom u namjeri da njenim prisvajanjem pribavi sebi protivpravnu imovinsku korist u iznosu preko 150,00€, na način što je upotrebom fizičke sile otvorio staklo na vozilu marke "Jugo 55" vlasništvo oštećene P. M. , ušao u isto i oduzeo torbu u kojoj se nalazio novac u iznosu od 35,00€ i lična dokumenta oštećene, sve ukupne vrijednosti 58,80€
            4. Dana 12.03.2007. godine u Podgorici, na parking prostoru ispred groblja "Čepurci", tuđu pokretnu stvar oduzeo drugom u namjeri da njenim prisvajanjem pribavi sebi protivpravnu imovinsku korist u iznosu preko 150,00€, na način što je kroz gepek vozila marke "Golf II" vlasništvo oštećenog K. D., ušao u isto i oduzeo mušku torbu u kojoj se nalazio pištolj "CZ" 7,65mm, 9 metaka i lična dokumenta oštećenog, sve ukupne vrijednosti 140,95€,
            5. Dana 13.03.2007. godine u Podgorici, na parking prostoru ispred groblja "Čepurci", provaljivanjem, tuđu pokretnu stvar oduzeo drugom u namjeri da njenim prisvajanjem pribavi sebi protivpravnu imovinsku korist u iznosu preko 150,00€, na način što je podesnim ključem otključao bravu na vozilu marke "Golf II" vlasništvo oštećenog V. S. , ušao u isto i oduzeo torbicu u kojoj se nalazio mobilni telefon marke "Samsung D 600" i lična dokumenta oštećenog, sve ukupne vrijednosti 108,00€,
            6. Dana 14.03.2007. godine u Podgorici, u ulici 8. Marta, provaljivanjem tuđu pokretnu stvar oduzeo drugom u namjeri da njenim prisvajanjem pribavi sebi protivpravnu imovinsku korist na način što je podesnim sredstvom odvalio bravu prtljažnika vozila marke "Golf III" vlasništvo oštećenog S. Ž. odakle je oduzeo torbicu u kojoj se nalazio mobilni telefon marke "Simens", novac u iznosu od 2.000,00€ i lična dokumenta, sve ukupne vrijednosti 2.157,00€,
            7. Dana 01.04.2007. godine u Podgorici, u ulici IV Proleterske bb, provaljivanjem tuđu pokretnu stvar oduzeo drugom u namjeri da njenim prisvajanjem pribavi sebi protivpravnu imovinsku korist u iznosu preko 150,00€, na način što je podesnim ključem otključao bravu na vozilu vlasništva oštećene K. S., ušao u isto i oduzeo žensku torbu u kojoj su se nalazila lična dokumenta i kartica CKB vlasništvo oštećene, sve ukupne vrijednosti 122,00€,
            - čime je izvršio produženo krivično djelo teška krađa iz čl. 240 st. 1 tač. 1 u vezi čl. 49 Krivičnog zakonika.  
     Pa ga Sud na osnovu citirane zakonske odredbe te čl. 4 st. 2, 32, 36, 42, Krivičnog zakonika te čl. 199, 202, 212 i 364 Zakonika o krivičnom postupku

O S U Đ U J E 
        Na kaznu zatvora u trajanju od 1 (jedne) godine i 6 (šest) mjeseci, koju kaznu je dužan izdržati po pravosnažnosti presude.

Na osnovu člana 71 Krivičnog zakonika prema optuženom se izriče:
MJERA BEZBIJEDNOSTI
OBAVEZNO LIJEČENJE NARKOMANA 
        koja će se izvršiti u ustanovi za izvršenje kazne - Zavodu za izvršenje krivičnih sankcija Podgorica, s tim što mu se vrijeme provedeno u ovoj ustanovi uračunava u izrečenu kaznu zatvora. Navedena mjera će trajati dok postoji potreba za liječenjem, ali ne duže od tri godine.

      Obavezuje se optuženi Š. R. da na ime imovinsko-pravnog zahtjeva isplati oštećenim i to: P. M. iznos od 58,80€, S. Ž. iznos od 1.875,00€ i  K. S. iznos od 122,00€ dok se u ostalom dijelu imovinskopravnog zahtjeva oštećena K. S. upućuje na parnični postupak.  
        Obavezuju se optuženi da ovom Sudu po osnovu troškova krivičnog postupka plati iznos od 861,00€, u roku od 15 dana po pravosnažnosti presude pod prijetnjom prinudnog izvršenja, na žiro-račun ovog suda br. xxx-21-37.

O b r a z l o ž e nj e 
     Osnovni državni tužilac u Podgorici, optužnicom Kt. br. 952/07 od 17. 12. 2008. godine, stavio je na teret Š. R. izvršenje produženog krivičnog djela teške krađe iz čl. 240 st. 1 tač. 1 u vezi čl. 49 Krivičnog zakonika, pa je zastupnik optužbe M. J. , zastupajući optužbu na pretresu precizirala istu kao u izreci presude i ostajući pri tako preciziranoj optužnici predložila sudu da optuženog oglasi krivim i osudi po zakonu.

Optuženi Š. R. u odbrani datoj na zapisniku o saslušanju osumnjičenog od
26.04.2007. godine u prisustvu branioca po službenoj dužnosti, navodi da je
prije otprilike dva mjeseca na vozilu marke "Volswagen" tvrdim predmetom
polomio staklo, otvorio vrata, iz vozila uzeo jednu kafenu žensku tašnu u
kojoj se nalazio telefon i lična dokumenta. Telefon je narednog dana prodao na
štandu na Velikoj pijaci za iznos od 50,00€. Takođe, prije otprilike četrdeset
dana na vozilu koje je bilo parkirano na parkingu groblja Čepurci, kroz
prtljažnik automobila je ušao u unutrašnjost vozila i uzeo jednu mušku crnu
torbicu u kojoj se nalazio pištolj marke CZ 7,65mm, lična dokumenta i
otprilike 15-20 kom. municije raznih kalibara. Pištolj, zajedno sa municijom,
je na ime duga dao R. M. , dok je torbicu i dokumenta bacio u jednom od
kontejnera. Navodi da je narednog dana prišao vozilu marke "Golf  II"
parkiranom na parkingu Čepurci kada je primijetio da su otključana vrata na
vozilu, nakon čega je otvorio vozilo i uzeo jednu kožnu ručnu torbu i uputio
se u pravcu Zabjela. U torbici su se nalazila lična dokumenta i mobilni
telefon marke "Samsung", koji je nakon izvjesnog vremena prodao u Srbiji za
iznos od 20,00€. Navodi da je, sa istog mjesta prije otprilike mjesec dana na
vozilu marke "Golf III"otvorio prtljažnik, koji je bio otključan i kroz isti
ušao u unutrašnjost automobila, odakle je uzeo jednu torbu u kojoj su se
nalazila lična dokumenta, mobilni telefon i oko 200,00€ novca. Navodi da je,
prije otprilike dvadesetak dana prišao jednom vozilu marke "Golf II", koje je
bilo parkirano kod Doma zdravlja kod O.Š. "Milorad Musa Burzan", kada je
primijetio da su jedna vrata od vozila otključana, pa je ušao u vozilo i uzeo
jednu žensku torbu u kojoj su se nalazila lična dokumenta kao i kartica CKB.
Torbicu je zajedno sa dokumentima bacio u obližnji kontejner, a sa karticom je
u ul. Novaka Miloševa sa bankomata CKB podigao oko 1.000,00 € novca, nakon
čega je karticu bacio u obližnji kontejner. Navodi da je otprilike prije
četiri mjeseca prišao vozilu marke "Reno" koje je bilo parkirano na Tuškoj
pijaci i primijetio je da su oključana lijeva vrata od vozila, pa je otvorio
ista  i uzeo jednu tašnu crne boje u kojoj se nalazilo oko 100,00€ novca i
lična dokumenta, pa je torbicu sa dokumentima bacio u obližnji kontejner, a
novac zadržao za sebe, kao i da je prije otpilike prije mjesec i po dana
prišao vozilu marke "Yugo" koje je bilo parkirano kod groblja Čepurci  i
primijetio da su vrata od suvozača otvorena, pa je otvorio ista i sa zadnjeg
sjedišta automobila uzeo jednu torbu, nakon toga se uputio u pravcu Zabjela,
gdje je torbu sa ličnim dokumentima bacio u kontejner, a novac, koliko se
sjeća u iznosu od 15,00€ zadržao za sebe.
Na zapisniku o saslušanju osumnjičenog pred istražnim sudijom od 27.04.2007.
godine je naveo da je tačno sve što je naveo u izjavi u CB-u, osim obijanja
vozila marke "Golf III" na groblju Čepurci iz kojeg je navodno uzeo 200,00€
novca i torbu, kao i obijanje vozila marke "Reno" na Tuškoj pijaci iz kojeg je
navodno uzeo 10,00€, a da su mu u CB-u rekli da to prizna i da će mu zbog toga
progledati kroz prste. Navodi da je u međuvremenu bio na liječenju u Beogradu
i da je ugradio implant za liječenje od droge, tako da nije bio prisutan tu
kada su neka djela učinjena, a da je ostala djela uglavnom radio kada je bio
pod uticajem narkotika, te da je siguran da to više neće raditi ako uspije da
se izliječi.
Na zapisniku o saslušanju osumnjičenog od 14.04.2008. godine pred istražnim
sudijom i na glavnom pretresu je negirao izvršenje svih djela stavljenih mu na
teret, osim vozila "Golf II", koje se nalazilo na parkingu Čepurci, gdje je iz
otključanog vozila "Golf  II" oduzeo mušku torbu. Navodi da je, kada je izašao
iz vozila otvorio torbu, vidio da se u istoj nalazi pištolj CZ, 90 metaka i
lična karta, pa je tašnu sa dokumentima bacio a pištolj i metke zadržao, pa je
kasnije taj pištolj za neki dug dao R. M. , koji ga je pitao odakle mu pištolj
pa mu je rekao da je pištolj njegov, da ne zna šta je uradio sa municijom ali
istu nije dao R..
Na zapisniku pred istražnim sudijom navodi da je u policiji izjavu dao pod
pritiskom, a kada je davao izjavu kod sudije zbog pritiska u policiji nije
znao šta je pričao, dok na glavnom pretresu navodi da je tačno da je u
policiji, gdje je saslušan u prisustvu branioca, priznao izvršenje svih djela,
da tom prilikom nije ni od kog nagovaran, zlostavljan, niti je nad njim vršen
pritisak, da je lično potpisao zapisnik o saslušanju pri čemu je znao sadržinu
zapisnika u koji je unešeno sve što je on rekao, a da tada nije bio u poziciji
mnogo da razmišlja, pa je izjavio sve što je konstatovano na zapisniku, jer je
samo želio da izađe iz policije.
U završnoj riječi se pridružio završnoj riječi svog branioca.
Branilac optuženog je u završnoj riječi ostao kod predhodno date završne
riječi u kojoj je naveo da je njegov branjenik priznao izvršenje krivičnog
djela pod tač. 4 optužnice ističući da je navedeno krivično djelo  počinio pod
uticajem opojnih droga. Njegov branjenik odlučio je da rasčisti sa takvim
načinom života pa je predložio da sud ima u vidu prilikom odmjeravanja kazne
ovu okolnost, kao i okolnost da ima malodobno dijete. Što se tiče ostalih
djela iz optužnice mišljenja je da u provedenom postupku nije ponuđen nijedan
dokaz, osim priznanja optuženog u MUP-u, pa predlaže da sud optuženog u odnosu
na ostale tačke iz optužnice oslobodi od optužbe. Na glavnom pretresu od
24.06.2011. godine je u završnoj riječi dodao da je tokom postupka nesporno
utvrđeno da je optuženi krivično djelo u kritičnom periodu izvršio pod
uticajem narkotika, droge Heroin, koju okolnost bi sud trebalo da uzme u obzir
prilikom izricanja kazne, te da mu, imajući u vidu nalaz vještaka
neuropsihijatra izrekne mjeru obaveznog liječenja narkomana.
U dokaznom postupku sud je saslušao svjedoka oštećenu K. S., po saglasnom
predlogu stranaka pročitao iskaze svjedoka oštećenih S. Ž., K. D., B. S. , K.
P. i P. M. i pročitao nalaz i mišljenje vještaka komercijlane struke od
03.10.2008. godine, pročitao zapisnike o uviđaju Ku.br. 276/07 od 06.02.2007,
Ku.br. 800/2007 od 26.04.2007.godine, Ku.br. 806/07 od 26.04.2007.godine,
Ku.br. 556/07 od 15.03.2007.godine, Ku.br. 809/07 od 26.04.2007.godine i
Ku.br. 555/07 od 15.03.2007.godine izvršio uvid u medicinsku dokumentaciju na
ime optuženog, po saglasnom predlogu stranaka pročitao nalaz i mišljenje
vještaka medicinske struke- neuropsihijatra M. S. od 22.06.2011. godine i
pročitao izvod iz kaznene evidencije na ime optužog Š. R.
Svjedok oštećeni S. Ž. u svojoj izjavi u prethodnom postupku i na glavnom
pretresu navodi da je njegovo vozilo "Golf III" dana 14.03.2007. godine bilo
parkirano na parkingu gradskog groblja Čepurci. Kada se vratio sa sahrane
njegova supruga je primijetila da je odvaljena brava od prtljažnika u koji je
ostavila svoju torbu u kojoj se nalazio novac, lična dokumenta i mobilni
telefon. Poznato mu je da se u torbi nalazio novac u iznosu od 1.875,00€, a
koji pripada njegovoj firmi u kojoj njegova supruga radi kao finansijski
direktor, a uz to je supruga imala još svog novca. Pridružio se krivičnom
gonjenju i postavio imovinskopravni zahtjev u navedenom iznosu.
         Svjedok oštećeni K. D., u svojoj izjavi u prethodnom postupku i na glavnom pretresu navodi da je dana 12.03.2007. godine negdje oko 15,00 časova ispred groblja Čepurci na parkingu ostavio svoje vozilo "Golf II", a kada je vozilo napustio zaključao je isto  i otišao na saučešće, kada se vratio vozilo je zatekao zaključano, ali je primijetio da je daska iza zadnjeg sjedišta oborena, a kada je otključao vozilo vidio je da mu ispod sjedišta vozača nema službenog pištolja CZ i 9 komada metaka, koji su bili u okviru. Vidio je da nema jedne obične torbe u kojoj su se nalazila dokumenta, pa je odmah obavijestio policiju, a kasnije su ga kolege obavijestile da su pronašli pištolj, te mu je isti i vraćen. Navodi da je došlo do greške, jer mu je iz vozila oduzeto samo 9 metaka, koliko je bilo u šanžeru pištolja, a ne 90, te da su provalnici vjerovatno kalauzom otključali vozilo. Na glavnom pretresu je pojasnio da je kritičnom prilikom zaključao svoja vrata, a nije siguran da je i gepek bio zaključan, pa je lice koje je izvršilo ovu krađu moglo da uđe kroz gepek i otuđi ove stvari. Pridružio se krivičnom gonjenju, a imovinskopravni zahtjev nije podnio.
         Svjedok oštećeni B. S. , u svojoj izjavi u prethodnom postupku navodi da je dana 06.02.2006. godine u ul. Oktobarske revolucije parkirao svoje vozilo "Džeta II" reg. oznaka PG xxx-xx. Našao je polomljeno staklo na vratima suvozača, a iz vozila je nestala ženska tašna njegove supruge u kojoj se nalazio mobilni telefon marke "Nokia 1600" star oko pola godine i njena lična dokumenta. Navodi da je policije našla mobilni telefon i isti je vraćen njegovoj supruzi, dok dokumenta nisu vraćena. Nije se pridružio krivičnom gonjenu, niti je postavio imovinskopravni zahtjev.
         Svjedok oštećena K. S. , u svojoj izjavi u prethodnom postupku i na glavnom pretresu navodi da je dana 01.04.2007. godine negdje oko 15,00 časova u porodičnom vozilu marke "Golf II" parkirala u ul. IV Proleterske, na parkingu ispred Doma zdravlja. Vozilo je zaključala i pošla u Dom zdravlja da primi injekciju, a kada se vratila i stavila ključ u bravu shvatila je da je vozilo otključano, a da u vozilu nema njene tašne u kojoj su se nalazila dokumenta i kartica od CKB sa papirom na kojem je bio upisan pin kod. Shvatila je da će provalnik da iskoristi karticu pa je pozvala inspektora M. D. i sve mu ispričala, nakon čega je u policiji prijavila krađu, a u Komercijalnoj banci nije mogla odjaviti karticu jer je bila nedjelja. Kada je narednog dana otišla u banku obavijestili su je da je neko sa bankomat kartice, koja se inače vodila na njenog supruga, prethodnog dana podigao 1.000,00€. U Komercijalnoj banci su joj pokazali listing i fotografiju sa video nadzorom, gdje se vidi da je Š. R. sa bankomata podigao ovaj novac. Pridružila se krivičnom gonjenju i postavila imovinskopravni zahtjev u iznosu od 1.000,00€. Na glavnom pretresu je pojasnila da joj je od strane banke predočena fotografija sa bezbjedonosne kamere, pa je tu fotografiju ponijela u policiju i inspektori su joj rekli da je riječ o Š. R., koga je prepoznala i u sudnici, a koga od ranije nije poznavala.
         Svjedok oštećeni K. P. , u svojoj izjavi u prethodnom postupku navodi da je dana 11.04.2007. godine, vozilo kombi "Volswagen" ostavio u ul. Bracana Bracanovića, ispred Doma zdravlja oko 16,00 časova. Zaključao ga je i otišao u obližnji restoran na večeru. U vozilu je ostavio crnu platnenu kratku jaknu u kojoj su ostali ključevi i kartica od telefona. Kada se vratio zatekao je otvorena vrata vozača i odmah mu je bilo jasno da je neko kalauzom otključao vozilo, pogledao je unutrašnjost kola i vidio da mu nema jakne, pa je pozvao policiju. Navodi da mu oduzete stvari nisu vraćene. Pridružio se krivičnom gonjenju.
        Svjedok oštećena P. M. , u svojoj izjavi u prethodnom postupku navodi da je dana 03.03.2007. godine svoje vozilo "Yugo 55" parkirala na parkingu kod groblja Čepurci, a isto je zaključala. U vozilu je ostala torba u kojoj  se nalazilo oko 35,00€ novca i dokumenta. Sa sinom je pošla u kapelu gdje se zadržala oko sat vremena, a kada je došla kod kola vidjela je da su ista obijena na način što je staklo na vratima vozača spušteno, a onda je vidjela da joj u kolima nema torbe. Sjeća se da je njen sin prije nego što su izašli iz vozila zatvorio sva stakla na vozilu. O ovome su odmah obavijestili policiju, a stvari joj nisu vraćene. Pridružila se gonjenju i postavila imovinsko-pravni zahtjev.
        Iz nalaza i mišljenje vještaka komercijalne struke D. Đ. od 03.10.2008. godine, sud je utvrdio vrijednost oduzetih stvari na dan izvršenja krivičnog djela i to na štetu K. R. kožnu tašnu vrijednosti 35,00€, 150,00€ novca i lična dokumenta sve ukupne vrijednosti 217,50€, B. S. ženska tašna vrijednosti 10,00 €, mobilni telefon marke "Nokia" 40,00€ i lična dokumenta za čiju objavu i nabavku je vrijednost 13,00 €, što čini ukupno 63,00 €, P. M. ženska torba  vrijednosti 10,80€, 35,00€ novca i lična dokumenta što čini ukupno 58,80€, K. D. muška torba  vrijednosti 12,00 €, prištolj marke CZ vrijednosti 94,45€ i 9 metaka vrijednosti 4,50€ što čini ukupno 140,95€, na štetu V. S. mobilni telefon u vrijednosti 67,50€, kožna torbica vrijednosti 17,50€ i lična dokumenta vrijednosti 23,00€ sve ukupne vrijednosti 108,00€, na štetu S. Ž. torba vrijednosti 50,00€, mobilni telefon "Simens" 45,00€, novčanik vrijednosti 9,00€, 2.000,00 € u novcu, ključevi od stana i kancelarije u vrijednosti od 3,00 i lična dokumenta što čini ukupno 2.157,00€, K. S. ženska torba vrijednosti 9,00€ i lična dokumenta za čiju odjavu i nabavku je utrošeno 103,00€ što iznosi ukupno 122,00€.
        Iz zapisnika o uviđaju Ku.br. 276/07 od 06.02.2007, sud je utvrdio da je dana 06.02.2007. godine izvršen uviđaj na Bulevaru Oktobarske Revolucije ispred br. 42. Zapisnikom je konstatovano da je u vozilu vlasništvo B. S. , koje je bilo parkirano u navedenoj ulici, izvršena provalna krađa na način što je polomljeno prednje desno staklo, a dijelovi od istog su se nalazili u vozilu i sa spoljene strane vozila na asvaltnoj podlozi. Izvršilac je tvrdim predmetom polomio staklo, otvorio vrata i iz vozila otuđio kafenu žensku tašnu u kojoj se nalazio telefon marke "Nokia" lična karta i zdravstvena knjižica.
          Iz zapisnika o uviđaju Ku.br. 800/2007 od 26.04.2007.godine, sud je utvrdio da je dana 01.04.2007. godine u vremenu od 15,30 do 16,00 časova kod PJ Podgorica izvršena provalna krađa na način što je NN izvršilac podesnim ključem otključao bravu na lijevim vratima vozila "Golf II" vlasništvo K. D. , kojim je upravljala K. S. i  isto parkirala kod PJ Podgorica, ušao u vozilo odakle je prisvojio žensku torbu u kojoj se nalazila vozačka, saobraćajna, kartica CKB banke, lična karta na ime K. D. , 20,00€ i lična karta, vozačka i zdravstvena na ime K. S. i zdravstvena dokumentacija na ime K. L.
         Iz zapisnika o uviđaju Ku. br. 806/07 od 26.04.2007. godine, sud je utvrdio da je dana 13.12.2006. godine u periodu od 15,50 do 16,05 časova NN počilac podesnim sredstvom otključao bravu prednjih lijevih vrata vozila "Reno 5" vlasništvo K. R. , koje se nalazilo parkirano na Tuškoj pijaci  na način što je NN izvršilac podesnim sredstvom otključao bravu prednjih lijevih vrata vozila, ušao u vozilu i po izjavi oštećenog iz istog prisvojio kožnu tašnu u kojoj se nalazilo 150,00€ pazara od naplate karata, blokovi karata za autobus, lična karta, saobraćajna i vozačka dozvola na ime K. R.
         Zapisnikom o uviđaju Ku.br. 556/07 od 15.03.2007.godine je konstatovano da je dana 12.03.2007. godine na vozilu marke "Golf II" reg.br. PG 730-35 sadašnjeg vlasnika K. D. , koje se nalazilo parkirano kod groblja Čepurci ul. 8. marta bb u Podgorici izvršena provalna krađa u vremenu od 14,30-15,00 časova na način što je NN izvršilac podesnim ključem otključao bravu na vratima vozila i iz vozila prisvojio mušku ručnu torbu crne boje u kojoj se nalazio službeni pištolj CZ 7,65 mm, nepoznatog fabričkog broja, lična karta, vozačka dozvola, dvije POB kartice, sve na ime K. D.
         Iz zapisnika o uviđaju Ku.br. 809/07 od 26.04.2007.godine, sud je utvrdio da je dana 13.03.2007. godine u vremenskom intervalu od 12,15 do 12,25 časova NN izvršilac iskoristivši trenutnu odsutnost oštećenog V. S. podesnim predmetom djelovao na bravu lijevih vrata vozila "Golf II" reg.br. PG 425-64, isto otključao i sa vozačevog sjedišta otuđio kožnu ručnu torbu u kojoj se nalazio mobilni telefon marke "Samsung D 600" i lična dokumenta oštećenog.
         Zapisnikom o uviđaju Ku.br. 555/07 od 15.03.2007.godine je konstatovano da je dana 14.03.2007. godine u vremenskom intervalu od 14,15 do 15,00 časova NN izvršilac podesnim sredstvom otključao prtljažnik vozila "Golf III" reg.br, PG xxx-xxx, vlasništvo S. Ž. i iz istog otuđio poslovnu torbu u kojoj se nalazio mobilni telefon, novčanik sa ličnim dokumentima, 2.000,00€ u novcu i ključevi od stana i kancelarije.
Iz nalaza i mišljenja sudskog vještaka – neuropsihijatra M. S. od 22.06.2011.
godine, koji je vještak dao na osnovu uvida u medicinsku dokumentaciju na ime
optuženog Š. R. , sud je utvrdio da optuženi u vrijeme izvršenja krivičnih
djela nije bio u stanju akutne intoksinacije heroinom teškog stepena,
manifestnim simptomima apstinencijalne krize, ali je bio zavisan o upotrebi
heroina. Vještak nalazi da optuženi spada u kategoriju osoba zavisnih od
upotrebe opojnih droga (heroina) sa simptomima toksikomanske zavisnosti. U
vrijeme izvršenja krivičnih djela, sposobnost shvatanja značaja krivičnih
djela, kao i mogućnost upravljanja svojim postupcima su bili kod optuženog
smanjeni, ali ne bitno. Vještak je, obzirom da je optuženi zavisnik o
opijatima, a istovremeno boluje od hapatitisa C, mišljenja da je potrebno
primijeniti mjere obaveznog liječenja od narkomanije.
Ocjenom svih provedenih dokaza, kako pojedinačno, tako i u njihovoj
medjusobnoj povezanosti i dovodeći ih u vezu sa odbranom optuženog, sud je
nesumnjivo utvrdio da je optuženi Š. R. izvršio krivično djelo stavljeno mu na
teret, na način, vrijeme i u mjestu kako je to bliže predstavljeno izrekom
presude, te ga je oglasio krivim.
Optuženi Š. R. u svojoj odbrani u predkrivičnom postupku, na zapisniku o
saslušanju osumnjičenog od 26.04.2007. godine, u prisustvu branioca navodi i
pojašnjava način izvršenja svih djela stavljenih mu na teret te navodi da su
vozila iz tačke 1, 3, 5, 6 i 7 optužnice bila otključana, da bi u svojoj
odbrani pred istražnim sudijom na zapisniku od 27.04.2007. godine naveo da da
je tačno sve što je naveo u svojoj dbrani u CB, osim obijanja vozila marke
“Golf” III na Čepurcima iz kojeg je navodno uzeo torbu i 200€, i obijanje
vozila Reno na Tuškoj pijaci iz kojeg je navodno uzeo 100€. Na zapisniku od
14.04.2008. godine i na glavnom pretresu optuženi priznaje da je iz
otključanog vozila “Golf II” oduzeo mušku torbu u kojoj se nalazio pištolj dok
u potpunosti negira izvršenje ostalih radnji krivičnog djela stavljenog mu na
teret navodeći da je priznanje dao pod pritiskom a kada je davao izjavu pred
istražnim sudijom, zbog pritiska u policiji nije znao šta je pričao, a
pojašnjavajući razlike u kazivanju na glavnom pretresu navodi da u policiji
nije bio u poziciji da razmišlja, da je izjavio sve što je konstatovano u
zapisniku jer je samo želio da izađe iz policije, a da tom prilikom nije
nagovaran, zlostavljan, niti je nad njim vršen pritisak.
Imajući u vidu navode odbrane optuženog, date na zapisniku o saslušanju
osumnjičenog od 26.04.2007. godine, iskaze svjedoka oštećenih S. Ž. , B. S. ,
K. S. , K. P. i P. M. , kao lica kojima su stvari otudjene a koji detaljno i
precizno opisuju koje stvari su im oduzete iz vozila, kao i način i mjesto
izvršenja, te činjenicu da je svjedok oštećena K. S., na glavnom pretresu,
optuženog prepoznala kao lice čija fotografija sa bezbjedonosne kamere joj je
predočena u banci, kao i zapisnike o uvidjaju CB Podgorica, koji su sačinjeni
o pojedinačnim radnjama ovog krivičnog djela, u kojima je konstatovan način
izvršenja i to obijanje i provaljivanje predmetnih vozila, te nalaz i
mišljenje vještaka komercijalne struke iz koga je utvrđena vrijednost oduzetih
stvari, sud nalazi da je optuženi Š. R.  , u namjeri pribavljanja protivpravne
imovinske koristi, izvršio sve radnje krivičnog djela teška krađa u produženom
trajanju iz čl. 240 st.1 tač. 1 Krivičnog zakonika u vezi čl. 49 Krivičnog
zakonika, na način kako je to predstavljeno u izreci presude.
Sud je prihvatio pravnu kvalifikaciju optužbe da je optuženi radnjama
navedenim u izreci presude, izvršio produženo krivično djelo teška krađa iz
čl. 240 st.1 tač.1 Krivičnog zakonika u vezi čl. 49 Krivičnog zakonika,
imajući pri tome u vidu da produženo krivično djelo obuhvata lakše i teže
oblike istog djela, a kod činjenice da je nesumnjivo utvrdjeno da je optuženi
naprijed opisanim radnjama počinio krivična djela teške kradje i krađe, Sud
nalazi da je produženim krivičnim djelom učinjen najteži oblik od učinjenih
krivičnih djela, a s obzirom da je optuženi u kontinuitetu od 13.12.2006.
godine do 11.04.2007. godine preduzimao radnje izvršenja djela, pri tom
koristeći  iste uslove i poznavanje terena, jedinstvo mjesta područje opštine
Podgorica gdje i stanuje, sa istovjetnim krajnjim ciljem pribavljanja
protivpravne imovinske koristi te sa istim umišljajem kao bitnim
objedinjavajućim elementom.
Optuženi je bio svjestan da preduzimajući prednje radnje obija i provaljuje
zatvorene prostore-vozila, te da oduzima tudje pokretne stvari u namjeri
pribavljanja protivpravne imovinske koristi, a što je i htio, u čemu se ogleda
njegova subjektivna veza sa bićem predmetnog krivičnog djela ispoljenog u
direktnom umišljaju. Cijeneći njegov psihički odnos, izražen kroz namjeru
oduzimanja tuđe pokretne stvari, bez obzira što vrijednost istih u tačkama 2,
3, 4, 5, i 7 izreke presude, po vještaku ne prelazi iznos od 150€, očito je da
je namjera optuženog i prilikom izvršenja ovih djela, bila da oduzme sve
stvari veće vrijednosti koje nađe, radi pribavljanja sebi protivpravne
imovinske koristi, jer se iz predhodno opisanih radnji optuženog logično
zaključuje da bi optuženi oduzeo sve stvari koje bi pronašao u vozilima, pa je
nesumnjiva njegova namjera pribavljanja protivpravne  imovinske koristi preko
150€.
Sud je cijenio navode odbrane optuženog Š. R. pred istražnim sudijom na
zapisniku od 27.04.2007. godine u kojoj negira izvršenje djela iz tačke 2, i 6
optužnice pa navodi da je u međuvremenu bio na liječenju u Beogradu, tako da
nije bio prisutan kada su neka djela učinjena, a da je ostala djela uglavnom
radio kada je bio pod uticajem narkotika, da je u policiji izjavu dao pod
pritiskom, i na zapisniku od 14.04.2008. godine i na glavnom pretresu, u kojoj
negirajući izvršenje svih djela, osim djela iz tačke 5 optužnice, te
objašnjavajući razlike u kazivanjima zbog čega je priznao izvršenje djela, na
glavnom pretresu navodi da je tačno da je u policiji, gdje je saslušan u
prisustvu branioca, priznao izvršenje svih djela, da tom prilikom nije ni od
kog nagovaran, zlostavljan, niti je nad njim vršen pritisak, da je lično
potpisao zapisnik o saslušanju pri čemu je znao sadržinu zapisnika u koji je
unešeno sve što je on rekao, a da tada nije bio u poziciji mnogo da razmišlja,
pa je izjavio sve što je konstatovano na zapisniku, jer je samo želio da izađe
iz policije, pa je prednje navode odbio kao kontradiktorne, neosnovane i
sračunato date na izbjegavanje krivice, jer optuženi sudu tokom postupka nije
pružio ni jedan dokaz da se u vrijeme izvršenja djela koje negira zaista
nalazio u Beogradu, te da, kako sam navodi, prilikom saslušanja pred
ovlašćenim policijskim službenicima u prisustvu branioca po službenoj
dužnosti, kada je priznao izvršenje djela, pri tom opisujući mjesto i vrijeme
izvršenja predmetnih krivičnih djela, nije ni od kog nagovaran, zlostavljan,
niti je nad njim vršen pritisak a koje pojedinosti mu ne bi mogle biti poznate
da nije i izvršio navedena krivična djela, kako to želi da prikaže. Optuženi
je pojedinačne radnje krivičnog djela stavljenog mu na teret vršio u vrijeme
kada je bio zavisnik od upotrebe opojnih droga, kako je to utvrđeno iz nalaza
i mišljenja vještaka medicinske struke, ali je optuženi, preduzimajući radnje
izvršenja djela, preduzeo čitav niz aktivnosti a nakon izvršenja djela
predmete koji mu nisu bili potrebni je odbacio, čega se optuženi do detalja
sjeća. U vrijeme izvršenja krivičnih djela, sposobnost shvatanja značaja
krivičnih djela, kao i mogućnost upravljanja svojim postupcima su bili kod
optuženog smanjeni, ali ne bitno, kako to nalazi vještak medicinske struke, pa
po svom sadržaju, logičnosti i potvrđenosti ostalim dokazima odbrana optuženog
predstavlja činjenicu na kojoj se može zasnovati sudska odluka, a ovo nasuprot
stavu branioca optuženog da ne postoje dokazi da je njegov branjenih izvršio
krivična djela, osim djela iz tačke 4 optužnice, koje je priznao i na glavnom
pretresu. Pri tome, Sud nalazi da je optuženi, pojašnjavajući način izvršenja
pojedinih djela, navodeći da su predmetna vozila bila otključana te ne
navodeći sve stvari i novac koje je oduzeo iz vozila, u konkretnom iz tačke
1,3 i 6 izreke presude, želio da umanji svoju krivicu, a koje činjenice je sud
utvrdio iz jasnih i određenih  iskaza svjedoka oštećenih P. M., S. Ž., te
zapisnika o uviđaju, kao i nalaza i mišljenja vještaka komercijalne struke, iz
čega proizilazi da je optuženi predmetna djela, osim djela iz tačke 4 izreke
presude, izvršio obijanjem i provaljivanjem, na način kako je to predstavljeno
u izreci presude.
Za ukazati je da je sud iz činjeničnog opisa u tački 4 izostavio riječ
“provaljivanjem”, jer tokom postupka nije dokazano da je ovu radnju optuženi
preduzeo provaljivanjem, imajući u vidu iskaz svjedoka oštećenog K. D.  koji
na glavnom pretresu navodi da nije siguran da je gepek na predmetnom vozilu
bio zaključan, a što tvrdi i optuženi, u kom smislu je tužilac na glavnom
pretresu precizirao činjenični opis u ovom dijelu, pa bi se radilo o krivičnom
djelu krađa.
Saglasno činjeničnom stanju utvrđenom na glavnom pretresu, a shodno odredbi
čl. 402 st. 3 Zakonika o krivičnom postupku, sud je precizirao činjenični opis
optužbe, u tački 3 i 6 izreke presude u pogledu radnje izvršenja
opredjeljujući istu kao provaljivanje, nalazeći pri tome da ne dira u
objektivni identitet optužbe jer je sud samo precizirao alternativno određenu
radnju, odnosno činjenicu koje konkretizuju i čini jasnim krivično djelo,
ostajući u okviru istog događaja sa onim bitnim činjenicama i okolnostima koje
imaju značaj bitnog elementa krivičnog djela za koje je optuženi oglašen
krivim
Sud je cijenio i ostale provedene dokaze u postupku pa je našao da su bez
uticaja na nesumnjivo utvrdjeno činjenično stanje.
Prilikom odmjeravanja kazne sud je na strani optuženog, shodno čl. 42
Krivičnog zakonika cijenio sve okolnosti koje utiču da kazna bude manja ili
veća, pa  je kao olakšavajuću okolnost optuženom Š. R. cijenio činjenicu da je
otac mldb. djeteta, činjenicu da je preduzimao radnje u stanju smanjene
uračunljivosti, dok mu je kao otežavajuću okolnost cijenio činjenicu da je
ranije više puta osudjivan, kao i nakon izvršenja predmetnog djela, zbog
krivičnih djela koja su istovrsna i istorodna sa predmetnim krivičnim djelom,
što ukazuje da se radi o licu sklonu vršenju krivičnih djela protiv imovine pa
je sud imajući u vidu prednje okolnosti na strani optuženog, istog osudio na
kaznu zatvora kao u izreci presude, nalazeći da će se ovakvom kaznom, u okviru
opšte svrhe  krivičnih sankcija iz čl. 4. st. 2 Krivičnog zakonika, postići
posebna svrha kažnjavanja iz čl. 32. Krivičnog zakonika, da optuženi u buduće
ne vrši ovakva ili slična krivična djela, te da je ovakva kazna srazmjerna
stepenu krivice optuženog i težini izvršenog krivičnog djela.
Sud je optuženom, shodno čl. 71 Krivičnog zakonika, izrekao mjeru bezbjednosti
obavezno liječenje narkomana, koja će se izvršiti u ustanovi za izvršenje
kazne - Zavodu za izvršenje krivičnih sankcija Podgorica, a ovo naročito
imajući u vidu nalaz i mišljenje vještaka neuropsihijatra dr. S. M., da
optuženi spada u kategoriju osoba zavisnih od upotrebe opojnih droga (heroina)
sa simptomima toksikomanske zavisnosti te je, obzirom da je optuženi zavisnik
o opijatima, a istovremeno boluje od hapatitisa C, potrebno primijeniti mjere
obaveznog liječenja od narkomanije, a ovo i pri činjenici da se optuženi u
više navrata liječio te da je i nakon toga ponovo konzumirao narkotike.
         Sud je optuženog Š. R. , shodno čl. 212 ZKP obavezao da na ime imovinsko-pravnog zahtjeva isplati oštećenim P. M. iznos od 58,80€, Savović Željku iznos od 1.875,00€, pri čemu je sud imao u vidu, a što je utvrđeno iz nalaza i mišljenja vještaka komercijalne struke da vrijednost protivpravno oduzetih stvari iznosi 2.157,00€, ali je oštećeni ispostavio imovinskopravni zahtjev samo u dosuđenom iznosu, K. S. iznos od 122,00€, dok je u ostalom dijelu imovinskopravnog zahtjeva oštećena K. S. upućena  na parnični postupak, jer radnje optuženog vezane za preostali dio imovinskopravnog zahtjeva nisu bile predmet optuženja, pa ni ovog postupka, te bi sud, upuštajući se u utvrđivanje istih prekoračio optužbu.
         Pošto je optuženi oglašen krivim obavezan je da Sudu, po osnovu troškova krivičnog postupka, plati iznos od 861,00€, od čega se iznos od 104,50€ odnosi na ime nagrade vještaku komercijalne struke, iznos od 126,50€ na ime nagrade vještaku medicinske struke, iznos od 600,00€ na ime nagrade braniocu postavljenom po službenoj dužnosti, te iznos od 30,00€ na ime paušala, kao dijela troškova krivičnog postupka, koji paušal je odmjeren shodno trajanju krivičnog postupka i imovnim prilikama optuženog.
            Sa svega izloženog, a shodno čl. 364 Zakonika o krivičnom postupku, odlučeno je kao u izreci presude.  
OSNOVNI SUD U PODGORICI,
  dana 27. 06. 2011. godine 
PREDSJEDNIK VIJEĆA-SUDIJA
Željka Jovović 