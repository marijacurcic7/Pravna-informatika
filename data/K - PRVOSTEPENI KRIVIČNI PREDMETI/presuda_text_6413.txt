K.br. 57/11
U IME CRNE GORE
OSNOVNI SUD U DANILOVGRADU kao krivični, po sudiji Vladimiru Novoviću, kao
pojedincu, uz učešće Ane Ivanović kao zapisničara, u krivičnom predmetu protiv
okrivljenog R.R. iz D., zbog krivičnog djela krađa iz čl.239 st.1 KZ,
odlučujući po optužnom predlogu oštećenog kao tužioca Elektroprivreda Crne
Gore AD Nikšić-Elektrodistribucija Podgorica od 10.02.2011.godine, koji je na
glavnom pretresu zastupala N.S.S. dipl.pravnik na radu kod oštećenog kao
tužioca, nakon održanog glavnog i javnog pretresa dana 09.02.2012.godine u
prisustvu zastupnika oštećenog kao tužioca i okrivljenog, donio je dana
09.02.2012.godine i istog dana javno objavio  
PRESUDU
Okrivljeni R.R., od oca B. i majke M., rodjene B2., rodjen ...godine u D., sa
mjestom prebivališta u B3. - opština D., državljanin Crne Gore, penzioner,
oženjen, otac jednog djeteta, pismen, završio Višu školu, vojsku služio u
Beogradu 1971.godine, vodi se u vojnoj evidenciji u Danilovgradu, lošeg
imovnog stanja, neosudjivan.  
Na osnovu čl.373 tač.2 ZKP-a,  
OSLOBAĐA SE OD OPTUŽBE
Da je:  
U namjeri da sebi pribavi protivpravnu imovinsku korist, oduzimao i prisvajao
električnu energiju, vlasništvo Elektrodistribucije Podgorica, na način što je
svoj poslovni objekat u mjestu L.B., opština D., priključio na
el.distributivnu mrežu kablom PPOO 4x16 mm² mimo brojila, tako da se utrošak
el.energije nije mogao registrovati, a što su radnici oštećene
Elektrodistribucije Podgorica: V.D. i S.Lj. otkrili dana 09.07.2010.godine i
konstatovali zapisnikom br.4972, a obračun ovako prisvojene i oduzete
električne energije izvršen je osnovom čl.26 Pravilnika o snabdijevanju
električnom energijom ("Sl.list RCG", br.13/05) na ukupan iznos od 2.613,93
eura,  
- čime bi počinio krivično djelo kradja iz čl.239 st.1 KZ.  
Na osnovu čl.230 st.1 ZKP-a, troškovi krivičnog postupka padaju na teret
budžetskih sredstava suda.  
Na osnovu čl.239 st.3 ZKP-a, oštećeni kao tužilac Elektrodistribucija
Podgorica se radi ostvarivanja imovinsko-pravnog zahtjeva upućuje na parnični
postupak.  
O b r a z l o ž e nj e
Optužnim predlogom oštećenog kao tužioca Elektroprivrede Crne Gore AD Nikšić-
Elektrodistribucija Podgorica od 10.02.2011.godine okrivljenom R.R. stavljeno
je na teret izvršenje krivičnog djela krađa iz čl. 239 st. 1 KZ, a na način
kako je to bliže predstavljeno u činjeničnom opisu izreke presude. U završnoj
riječi zastupnik oštećenog kao tužioca je predložio da se okrivljeni oglasi
krivim i kazni po zakonu, a postavio je i imovinsko-pravni zahtjev u iznosu od
2613,93 eura.  
Okrivljeni R.R. u odbrani datoj u istražnom postupku i na glavnom pretresu u
bitnom je naveo da je u mjestu L.B. započeo izgradnju restorana, a da objekat
ima mjerno mjesto tj.brojilo, koje je smješteno između objekta i parkinga.
Tvrdi da se radi o savremenom brojilu koje registruje potrošnju, za koje je
dobijena i elektro-energetska saglasnost, te da je on osnivač sportskog
društva „L.“, koje je prestalo da postoji 2005.godine. Sjeća se da su u julu
mjesecu 2010.godine radnici Elektrodistribucije izvršili kontrolu brojila,
nakon što im je on otvorio ormar, i tom prilikom su mu kazali da objekat
dobija napon mimo brojila. Istakao je da takva tvrdnja radnika nije bila
tačna, a da je potpisao zapisnik o kontroli. U objektu su tada korišćene samo
dvije sijalice i to one koje se aktiviraju kada nestane struja. Na glavnom
pretresu je pojasnio da je objekat 2010.godine priključen od strane radnika
elektrodistribucije na elektrodistributivnu mrežu. U završnoj riječi je kazao
da nije protivpravno oduzimao električnu energiju.  
Sud je u dokaznom postupku na glavnom pretresu saslušao svjedoka V.D.,
saslušao svjedoka S.Lj., pročitao zapisnik o kontroli mjernog  mjesta
Elektrodistribucije Podgorica br.04972 od 09.07.2010.godine, pročitao obračun
Elektrodistribucije Podgorica br.456/11/10 od 16.07.2010.godine, pročitao
izvještaj o internom tehničkom pregledu priključka i mjernog mjesta potrošača
okrivljenog R.R. od 25.03.2010.godine, pročitao rješenje o izdavanju
saglasnosti za priključenje na elektroenergetsku mrežu Elektroprivrede Crne
Gore AD Nikšić-Elektrodistribucije Podgorica od 26.04.2010.godine, pročitao
nalaz i mišljenje vještaka elektro-struke ing. P.B. od 26.11.2011.godine i
saslušao ovog vještaka i pročitao izvod iz kaznene evidencije Uprave policije
Ispostava Danilovgrad 18-04 br.-DU 163/11-3478/2 od 29.08.2011.godine.  
Svjedok S.Lj., radnik Elektrodistribucije Podgorica, u iskazima datim u
istražnom postupku i na glavnom pretresu u bitnom je naveo da je u julu
mjesecu 2010.godine vršio kontrolu ispravnosti brojila u mjestu B3.. Tvrdi da
je prilikom kontrole brojila od restorana, vlasništvo okrivljenog R.R.,
utvrđeno da kablom presjeka PP 4x16 mm napon dolazi na Fidovu sklopku, da se
nakon isključenja Fidove sklopke isključuje registracija potrošnje na
digitalnom brojilu, a da objekat dobija napon, što znači da se u tom slučaju
stvaraju uslovi da se utrošak električne energije ne registruje na brojilu.
Pojasnio je da je kradja vršena preko sklopke. Na glavnom pretresu je dodao da
je u objektu prilikom kontrole bila uključena jedna sijalica. Nije provjeravao
da li se radi o sijalici koja se uključuje kada nestane napona.  
Svjedok V.D., radnik Elektrodistribucije Podgorica, u iskazu datom u istražnom
postupku i na glavnom pretresu u bitnom je naveo da je u julu mjesecu
2010.godine vršio kontrolu ispravnosti brojila u mjestu B3.. Prilikom kontrole
brojila od restorana, vlasništvo okrivljenog R.R., zatečeno je da kada se
sklopka isključi da se potrošnja ne registruje na brojilu, a da instalacije
ostaju pod naponom.  
Iz zapisnika o kontroli mjernog  mjesta Elektrodistribucije Podgorica br.04972
od 09.07.2010.godine utvrđuje se da je dana 09.07.2010.godine od strane
radnika Elektrodistribucije Podgorica izvršena kontrola brojila marke "Landis"
br.91208299, vlasništvo okrivljenog R.R., u mjestu L.B.. Na brojilu je bila ED
plomba br.2001/27, a nakon kontrole postavljena je druga ED plomba br.2001/08.
Kada su isključeni odvodi brojila, kablom 4x16 mm napon je dolazio na Fidovu
sklopku, a nakon isključenja Fidove sklopke objekat je dobijao napon. U
trenutku kontrole u objektu nije bilo ništa uključeno.  
U obračunu Elektrodistribucije Podgorica br.456/11/10 od 16.07.2010.godine
navedeno je da oštećeni kao tužilac od okrivljenog po obračunu za neovlašćeno
preuzetu električnu energiju potražuje iznos od 2613,93 eura.  
Iz izvještaja o internom tehničkom pregledu priključka i mjernog mjesta
potrošača okrivljenog R.R. od 25.03.2010.godine, utvrđuje se da su dana
25.03.2010.godine ovlašćeni radnici Elektrodistribucije Podgorica izvršili
komisijski pregled priključka okrivljenog R.R. u mjestu B3. u D. i brojila
marke "Landis" br.91208299. Konstatovano je da je mjerenje i mjerno mjesto
ispravno, da je plombirano ED plombom br. 2001/27 i da su ispunjeni svi uslovi
iz elektroenergetske saglasnosti.  
Iz rješenja o izdavanju saglasnosti za priključenje na elektroenergetsku mrežu
Elektroprivrede Crne Gore AD Nikšić-Elektrodistribucije Podgorica od
26.04.2010.godine utvrđuje se da je okrivljenom R.R. izdata saglasnost za
priključenje na elektroeenergetsku mrežu jer su za to bili ispunjeni uslovi, a
jedan od uslova je bio taj što su spoljni i unutrašnji priključak izvedeni
prema tehničkim propisima.  
Iz nalaza i mišljenja vještaka elektro-struke ing. P.B. od 26.11.2011.godine i
saslušanja ovog vještaka sa glavnog pretresa u bitnom se utvrđuje da je
prilikom kontrole elektronergetske instalacije, po zapisniku o kontroli
mjernog mjesta br.04972 od 09.07.2010.godine, zatečeno da ista nije bila u
tehnički i zakonski validnom stanju koji omogućava cjelovito registrovanje
utroška električne energije. Takvo stanje moglo je biti urađeno na dijelu
instalacije mjernog mjesta, odnosno određenim prespajanjem na Fidovoj sklopci,
na način da ista prilikom isključenja isključuje mjerenje potrošnje, a
zadržava napajanje elektroenergetske instalacije. Lice koje je postavilo
plombu br.2001/27 je moralo prije postavljanja izvršiti provjeru ne samo
mjernog mjesta već i kompletne elektroenergetske instalacije i uvjeriti se da
elektroenergetska instalacija odgovara projektu i da se cjelokupna napaja
preko brojila. Postavljanjem ED plombe garantovana je ispravnost. Kako je
kontrolom utvrđeno da stanje nije u skladu sa tehničkim zahtjevima za
priključenje objekta na elektroenergetsku mrežu, to se dovodi u sumnju
ispravnost radnji koje su dovele do postavljanja plombe. Na mjernom mjestu
nije moguće intervenisati bez skidanja odnosno uklanjanja ED plombe, jer ispod
poklopca na uvodnicama brojila koji se štiti ED plombom od otkidanja, nalazi
se tzv. "peti šaraf", koji onemogućava uklanjanje table i pristup pripadajućoj
instalaciji na mjernom mjestu. Radnja koja obezbjeđuje da prilikom isključenja
Fidove sklopke se stavi van funkcije i mjerenje utroška je urađena na mjernom
mjestu, a što se nije moglo uraditi bez skidanja ED plombe.  
Sud je cijenio nalaz i mišljenje ovog vještaka pa je isti prihvatio kao jasan,
stručan, objektivan i dat prema pravilima struke i nauke.  
Iz izvoda iz kaznene evidencije Uprave policije Ispostava Danilovgrad 18-04
br.-DU 163/11-3478/2 od 29.08.2011.godine izdatog na ime okrivljenog R.R. se
utvrđuje da isti nije osuđivan.  
Sud je cijenio iskaze svjedoka S.Lj. i V.D., pa je našao da su se isti jasno,
precizno i istinito izjašnjavali o činjenicama važnim za ovu krivičnu stvar.
Iskazi ovih svjedoka su medjusobno saglasni, a stoje i u skladnoj vezi sa
zapisnikom o kontroli mjernog mjesta Elektrodistribucije Podgorica br.04972 od
09.07.2010.godine.  
Cijeneći odbranu okrivljenog i dokaze izvedene na glavnom pretresu sud je
zaključio  da nema dokaza  da je okrivljeni R.R. počinio krivično djelo krađa
iz čl.239 st.1 KZ, na način mjesto i vrijeme kako je to predstavljeno u izreci
presude, zbog čega ga je na osnovu čl. 373 tač.2 ZKP-a oslobodio od optužbe.  
Naime, iz iskaza svjedoka S.Lj. i V.D. i zapisnika o kontroli mjernog mjesta
Elektrodistribucije Podgorica br.04972 od 09.07.2010.godine se utvrđuje da su
svjedoci, kao ovlašćeni radnici Elektrodistribucije, dana 09.07.2010.godine
izvršili kontrolu brojila marke „Landis“ br.91208299 koje se odnosi na
poslovni objekat-restoran, vlasništvo okrivljenog R.R., u mjestu  L.B. u D. i
zatekli da je na brojilu bila uredna plomba ED br.2001/27, da je kablom PPOO
4x16 mm napon dolazio na Fidovu sklopku, te da se nakon isključenja Fidove
sklopke isključuje registracija potrošnje na digitalnom brojilu, a da objekat
preko sklopke-brojila dobija napon. Predmetnu plombu ED 2001/27 su postavili
ovlašćeni radnici Elektrodistribucije dana 25.03.2010.godine i to nakon
komisijskog pregleda kada su konstatovali da je mjerenje na predmetnom brojilu
i brojilo ispravno što se utvrđuje iz izvještaja o internom tehničkom pregledu
priključka i mjernog mjesta potrošača okrivljenog R.R. od 25.03.2010.godine i
rješenja o izdavanju saglasnosti za priključenje na elektroenergetsku mrežu
Elektroprivrede Crne Gore AD Nikšić-Elektrodistribucije Podgorica od
26.04.2010.godine. Imajući u vidu takvo činjenično stanje i dovodeći ga u vezu
sa nalazom i mišljenjem vještaka elektro-struke ing.P.B. i pojašnjenjem ovog
vještaka sa glavnog pretresa iz kojih dokaza se utvrđuje da je radnja koja
obezbjeđuje da se prilikom isključenja Fidove sklopke stavi van funkcije
mjerenje utroška na brojilu, a zadržava napajanje elektroenergetske
instalacije urađena na mjernom mjestu, a da se to nije moglo uraditi bez
skidanja ED plombe, to samim tim nije bilo dokaza da je okrivljeni počinio
krivično djelo krađa iz čl.239 st.1 KZ jer je u momentu kontrole na brojilu
bila neoštećena plomba ED 2001/27, čime se isključuje mogućnost da je
okrivljeni napravio stanje kakvo je zatečeno prilikom kontrole i samim tim
oduzimao tudju pokretnu stvar u namjeri da sebi pribavi protivpravnu imovinsku
korist.  
Zbog svega naprijed navedenog sud je okrivljenog primjenom čl.373 tač.2 ZKP-a
oslobodio od optužbe, jer nije dokazano da je učinio krivično djelo krađa iz
čl.239 st.1 KZ.  
Prilikom izvodjenja prednjih zaključaka sud je imao u vidu i odredbu čl.3 st.3
ZKP-a, a u kojoj je propisano da ako i nakon pribavljanja svih raspoloživih
dokaza i njihovog izvođenja u krivičnom postupku, ostane samo sumnja u odnosu
na postojanje nekog bitnog obilježja krivičnog djela ili u pogledu činjenica
od kojih zavisi primjena neke odredbe Krivičnog ili ovog zakonika, sud će
donijeti odluku koja je povoljnija za okrivljenog.  
Sud je odbio predlog okrivljenog da se u dokaznom postupku vrši uviđaj sa
vještakom elektro-struke radi utvrđivanja sadašnjeg stanja elektroinstalacija,
a iz razloga što je činjenično stanje u ovoj krivičnoj stvari bilo u dovoljnoj
mjeri utvrđeno, a provođenje ovog dokaza vodilo je nepotrebnom odugovlačenju
postupka.  
Sud je cijenio i druge provedene dokaze  pa je našao da su bez uticaja na
drugačije presudjenje u ovoj krivičnoj stvari.  
Kako je okrivljeni oslobođen od optužbe, to troškovi krivičnog postupka na
osnovu čl. 230 st.1 ZKP-a padaju na teret budžetskih sredstava suda.  
Na osnovu čl.239 st.3 ZKP-a, oštećeni kao tužilac Elektrodistribucija
Podgorica se radi ostvarivanja imovinsko-pravnog zahtjeva upućuje na parnični
postupak.  
S obzirom na sve naprijed navedeno, a primjenom čl.373 tač.2 ZKP-a, odlučeno
je kao u izreci.  
ZAPISNIČAR                                                         S U D I J A
Ana Ivanović, s.r
Vladimir Novović, s.r  
PRAVNA POUKA : Protiv ove presude dozvoljena je žalba Višem sudu u Podgorici
u roku od 8 dana od dana prijema pismenog otpravka presude, a preko ovog suda.  