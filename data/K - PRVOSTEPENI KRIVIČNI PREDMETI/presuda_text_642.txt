

  K.br. 10/448 
U IME NARODA
OSNOVNI SUD U PODGORICI, kao prvostepeni krivični, u vijeću sastavljenom od
sudije Jovović Željke, kao predsjednika vijeća, i sudija porotnika Radević
Angeline i Lopičić Vasa kao članova vijeća, uz učešće Rajković Danijele kao
zapisničara, u krivičnom predmetu protiv optuženog I.T., zbog krivičnog djela
teška tjelesna povreda iz čl. 151 st. 2 Krivičnog zakonika, po optužnici
Osnovnog državnog tužioca Podgorica Kt. br. 2423/06 od 28.03.2007. godine,
nakon dovršenog glavnog, javnog pretresa dana 25.06.2010. godine, u prisustvu
zamjenika Osnovnog državnog tužioca Podgorica Čađenović Saše, optuženog I.T. i
njegovog branioca adv. R.M. donio je, a dana 30.06.2010. godine javno objavio,  
PRESUDU
Optuženi:  
I.T.,  od oca ... i majke ..., rođene ..., rođen ... godine u P., sa
prebivalištem u mjestu rođenja ..., diplomirani pravnik, neoženjen, bez
djece, srednjeg imovnog stanja, neosuđivan,  
Kriv je
Što je:
Dana 18. 11. 2006. godine, u kafe baru "S.S. " u ul. ..., u P., drugog teško
tjelesno povrijedio na način što je nakon kraće rasprave sa oštećenim I.V.
istog udario otvorenom šakom u predjelu lijeve strane lica nanoseći mu tešku
tjelesnu povredu u vidu rascjepa bubne opne lijevog uha  
- čime je izvršio krivično djelo teška tjelesna povreda iz čl. 151 st. 1
Krivičnog zakonika.  
Pa ga   Sud na osnovu citirane zakonske odredbe te čl. 4 st. 2, 32, 36, 42, 45
st. 1 tač. 3, 46 st. 1 tač. 5 i 51 Krivičnog zakonika te čl. 199, 202, 212 i
364 Zakonika o krivičnom postupku  
O S U Đ U J E 
Na kaznu zatvora u trajanju od 40 (četrdeset) dana, u koju kaznu se uračunava
vrijeme provedeno u pritvoru od 19.11.2006. do 06.12.2006. godine, s tim što
je ostatak kazne dužan izdržati nakon pravosnažnosti presude.  
Obavezuje se optuženi da ovom Sudu po osnovu troškova krivičnog postupka plati
iznos od 628,75 €, u roku od 15 dana po pravosnažnosti presude, pod prijetnjom
prinudnog izvršenja, na žiro-račun ovog suda br. 832-21-37.  
Oštećeni I.V. se radi ostvarivanja imovinskopravnog zahtjeva upućuje na
parnični postupak.  
O b r a z l o ž e nj e
Optužnicom ODT-a Podgorica Kt. br. 2423/06 od 28.03.2007. godine, stavljeno je
na teret optuženom da je izvršio krivično djelo teška tjelesna povreda iz čl.
151 st. 2 Krivičnog zakonika. Zastupnik optužbe je na glavnom pretresu
precizirao činjenični opis optužnice i izmjenio pravnu kvalifikaciju krivičnog
djela, kao u izreci presude, i u završnoj riječi ostao u cjelosti pri tako
preciziranoj optužnici, pa predložio da sud optuženog oglasi krivim i osudi po
zakonu imajući u vidu da je provedenim dokazima nesporno utvrđeno da je
izvršio djelo stavljeno mu na teret.  
Optuženi I.T. je u odbrani koju je dao u pretkrivičnom, zatim u prethodnom
postupku i na glavnom pretresu u bitnom naveo da su tačni navodi optužnice da
je u kafe baru ,,S.S." udario oštećenog I.V. i da se osjeća krivim za ono što
je počinio odnosne prilike. Pojasnio je da je kritične večeri bio kući i
gledao emisiju na televiziji u kojoj su gostovali studenti P.F. u Podgorici.
Kao predsjednik studenata na tom fakultetu osjetio se prozvanim od strane
pomenutih studenata, koji su iznijeli stav da su nezadovoljni radom
studentskih predstavnika. Po završenoj emisiji krenuo je u grad, u međuvremenu
se čuo sa M.B., jednim od učesnika pomenute emisije, i dogovorio se sa njim da
se nađu u kafe baru ,,S.S.". Kada je došao u lokal sjeo je za sto sa M.B., a
pored njega je tu bilo još kolega sa fakulteta. U međuvremenu je za njihov sto
sjeo i I.V.. Raspravljali su o stavovima iznijetim u emisiji, a on je smatrao
da su studenti trebali prethodno da se obrate studentskoj organizaciji radi
rešavanja problema u vezi studiranja. Rekao je I.V. da ako mu je stalo do
medijske pažnje mogu svi na licu mjesta međusobno da se poubijaju i da će tako
svi biti u novinama, ali da nema potrebe da se po svaku cijenu dobija
publicitet, a da se niko ne osvrće na posledice. I.V. je tada ustao rekavši mu
,,Neću da razgovaram sa tobom sram te bilo", pa ga je on pitao šta je rekao,
da bi mu isti ponovio ,,Sram te bilo". Izrevoltiran ovim riječima on je ustao
i ošamario I.V., odnosno udario ga dlanom otvorene desne šake u predjelu
lijeve strane lica. Tada su između njih stale njihove kolege i razdvojile ih.
Nakon toga je on napustio lokal i otišao u grad. Pojasnio je da te večeri nije
imao namjeru da bilo sa kim ulazi u fizički obračun niti da bilo koga
povrijedi, već da je sve bilo u afektu i iz razloga trenutne nekontrolisanosti
i nepažnje. Naglasio je da mu je žao što se ovo desilo i da nije imao namjeru
da se sve tako završi, te da iz cijele priče on izlazi kao najveći gubitnik.  
U završnoj riječi je istakao da se iskreno kaje i da se izvinio oštećenom, pa
je zamolio sud da prilikom odlučivanja o kazni uzme u obzir sve olakšavajuće
okolnosti kako ista ne bi uticala na njegov dalji životni put.  
Branilac optuženog je u završnoj riječi naveo da je nesporno da je njegov
branjenik počinio radnju izvršenja krivičnog djela onako kako je to opisano
optužnicom, jer je i sam optuženi priznao da je zadao udarac oštećenom
otvorenom šakom u predjelu lijeve strane lica, odnosno lijevog uha. Međutim,
stanovište odbrane je da je optuženi u kritičnoj situaciji postupao iz nehata,
jer je optuženi preduzimajući djelatnost koja je upravljena na povredu
tjelesnog integriteta oštećenog, bio svjestan da na taj način može izazvati
teške posljedice po tijelo, ili teško narušenje zdravlja, ali je olako držao
da do toga neće doći. Utemeljenje za ovakav stav nalazi u činjenici da je
optuženi zadao udarac, kako je nedvosmisleno utvrđeno, i tu je stao.
Potencirao je da priznanje i kajanje koje je ispoljio optuženi nije formalnog
karaktera, već suštinskog. Na kraju je ukazao na brojne olakšavajuće okolnosti
na strani optuženog, kao što su njegova mladost, ranije neporočno vladanje,
držanje na glavnom pretresu i faktičko priznanje radnji koje predstavljaju
biće krivičnog djela koje mu je stavljeno na teret. Iz tih razloga smatra da
bi se u konkretnom slučaju i uslovnom osudom postigla svrha kažnjavanja.  
U dokaznom postupku sud je proveo sledeće dokaze: po saglasnom predlogu
stranaka pročitao je iskaze svjedoka oštećenog I.V., te svjedoka M.B., I.V.,
M.K., Z.R., J.V., V.B. i S.R., pročitao izvještaj ljekara specijaliste hirurga
od 19.11.2006. godine, pročitao izvještaj ljekara specijaliste ORL od
19.11.2006. godine, pročitao Otpusnu listu sa epikrizom Opšte bolnice ,,Danilo
I" Cetinje od 20.11.2006. godine, izvršio uvid u medicinsku dokumentaciju na
ime oštećenog od 28.09.2007., 29.10.2008. i 10.11.2008. godine, po saglasnom
predlogu stranaka pročitao Nalaz i mišljenje sudskog vještaka medicinske
struke prof. dr M.Š., pa je istog vještaka saslušao neposredno na pretresu, po
saglasnom predlogu stranaka pročitao Nalaz i mišljenje sudskog vještaka
medicinske struke spec. ORL dr M.P., pa je istog vještaka saslušao neposredno
na pretresu, pročitao izvod iz kaznene evidencije od 19.04.2010. godine na ime
optuženog I.T.  
Svjedok oštećeni I.V. u iskazu datom u prethodnom postupku i na glavnom
pretresu u bitnom saglasno navodi da je kritične večeri sa svojim kolegama, sa
kojima je prethodno gostovao na TV .., bio u kafe baru ,,S.S.". U kafiću su
bili i Z.R. i S.R., a ubrzo je došao i I.T., koji ih je pozvao za sto kako bi
razgovarali u vezi stavova koje su njegove kolege i on iznosili u emisiji na
TV ... Čim su sjeli I.T. im je povišenim tonom rekao da se ne mogu tako
ponašati, već da trebaju ići redovnim putem preko studentske organizacije. Na
kraju mu se I.T. povišenim tonom obratio riječima ,,Ako je tebi stalo do
ličnog promovisanja, ja ću tebe da prebijem pa ćeš dobiti publicitet". Nakon
toga on je rekao da neće da prisustvuje takvom razgovoru, uzeo je svoje stvari
i krenuo da ide. Kada se udaljio na dva metra od stola instiktivno se okrenuo,
jer je osjetio da se nešto dešava i u tom trenutku je dobio udarac dlanom
otvorene šake u predjelu lijeve strane lica, tačnije po uvu. Tada su svi
poustajali i stali između njega i I.T. Pojasnio je da osim ovog udarca nije
zadobio više ni jedan udarac. Pridružio se krivičnom gonjenju i postavio
imovinskopravni zahtjev protiv optuženog.  
Svjedok M.B. u svjedočenju u prethodnom postupku i na glavnom pretresu u
bitnom saglasno navodi da je kritične večeri bio sa svojim kolegama u lokalu
,,S.S." i da ga je telefonom pozvao I.T. i rekao mu da ga sačekaju da bi
porazgovarali. On je sa Z.R.  sjeo za sto, a kada je došao I.T. i on im se
pridružio, da bi nakon toga Z.R. i I.T. pozvali i I.V. da sjedne sa njima što
je on prihvatio. Navodi da je nakon toga on na kratko ustao od ovog stola i
pošao do drugog, gdje mu je sjedila djevojka, a kada se vratio I.V. mu je
rekao ,,zapisat ćeš ovo", na šta se on nasmijao, jer nije znao o čemu su I.T.
i I.V. pričali. Nakon toga je izašao iz lokala, jer mu je pozlilo djevojci, i
u jednom momentu čuo je ženski krik iz lokala. Krenuo je da vidi šta se dešava
i kada je ušao u kafić nije vidio I.T. unutra, Z.R. je prošao pored njega i
izašao vani, a jedan momak je zagrlio I.V. i govorio mu da se smiri. Tada su
N.I., Z.R., koji se u međuvremenu vratio u lokal, I.V. i on sjeli za sto, a
I.V. ga je pitao vidi li mu se šta na licu, pa je on primjetio malu oteklinu.
Naglasio je da nije vidio kada je I.T. udario I.V., jer je u tom momentu bio
vani.  
Svjedok N.I. u iskazu datom u prethodnom postupku i na glavnom pretresu u
bitnom saglasno navodi da se kritične večeri čuo sa S.R. i dogovorio se da se
nađu u lokalu ,,S.S.". U lokalu je zatekao svoje društvo i kolege sa
fakulteta. Desetak minuta nakon njega došao je i I.T. Sjedjeli su za dva stola
i tada je počeo razgovor između I.T. i I.V., a u vezi emisije TV ..., koja se
neposredno prije toga završila, i u kojoj je I.V. učestvovao. I.T. je rekao
I.V. da nije postupio ispravno što je napao studentsku organizaciju, a da se
prethodno nije obratio njima. Nakon toga on je razgovarao sa kolegama i nije
obraćao pažnju na razgovor I.T. i I.V. sve do momenta dok nisu počeli da se
svađaju. I.V. je pitao I.T. da li mu se sviđa njegov nastup na TV, a I.T. mu
je odgovorio da mu se ne sviđa, jer ga je prozivao. Na to mu je I.V. rekao da
treba da ga je sramota kako zastupa studente, a I.T. mu je objašnjavao da je
tek nedelju dana na funkiciji predsjednika studenata i da ne može odgovarati
za nešto što je bilo prije njegovog izbora, da bi u tom momentu I.V. žustrije
ustao od stola i rekao da treba da ga je sramota i tada se I.T. ustao i opalio
šamar I.V. Tada su svi ustali i razdvojili ih, nakon čega je I.T. otišao iz
lokala, a I.V. se vratio i sjeo za sto i nastavila se priča.  
Svjedok M.K. u svjedočenju u prethodnom postupku i na glavnom pretresu u
bitnom saglasno navodi da je kritične večeri bio sa društvom u lokalu ,,S.S.".
Za stolom su sjedili M.B. i S.R., a kada je došao I.T. i on im se pridružio.
Tada su I.V. i Z.R. prešli za njihov sto, a on je ostao za šankom sa nekom
drugaricom. Čuo je da je I.T.  rekao M.B. i I.V. da ako žele da budu popularni
on će ih prebiti, te da više nije slušao razgovor koji su vodili za stolom.
Djevojci koja je bila sa njim za šankom je pozlilo, pa je on izašao sa njom
ispred lokala, a ubrzo je izašao i M.B. Neko je viknuo ,,Pobiše se", pa je on
ušao unutra, ali nije bilo tuče. I.T. je pored njega izašao napolje, a  I.V je
vidio kako stoji, dakle, nije vidio nikakvu tuču između bilo koga u lokalu.
Pojasnio je da je u jednom trenutku vidio I.V. kako drži ruku na licu, ali
nije vidio da ga je neko udario.  
Svjedok Z.R. u prethodnom postupku i na glavnom pretresu u bitnom saglasno
navodi da je kritične večeri bio u lokalu ,,S.S.", i da su tu bili I.V. i
M.B., pa ih je zamolio da popričaju o emisiji koja je te večeri bila na TV
..., a u kojoj je I.V. prozivao njega i ostale studentske predstavnike da ne
zastupaju interese studenata, već da su produžena ruka uprave fakulteta. Oni
su pristali i sjeli su za sto, a nakon toga je u lokal došao i I.T. i
pridružio im se za stolom. Razgovor je tekao normalno, da bi nakon toga došlo
do žučnije rasprave između I.V. i I.T. U jednom trenutku I.V. je ustao sa
stolice i obratio se I.T. riječima ,,Sram te bilo, neću da razgovaram sa
tobom", i to je ponovio više puta. I.T. je nakon ovoga ustao i ošamario I.V.
dlanom desne ruke u predjelu lica. Nakon ovoga je S.R. prišao I.T. i sklonio
ga, a on je prišao I.V., uhvatio ga preko ruka i odveo ga u drugi kraj lokala
kako bi spriječili dalji nastavak svađe ili tuče, a I.V. niko više nije dirao
ni udarao te večeri. Nakon ovoga je I.T. napustio lokal, a on je ostao da
razgovara sa I.V. Pojasnio je da tom prilikom na licu I.V. nije ništa
primjetio, niti se I.V. žalio na kakve tegobe. Naveo je da je bio prisutan
sastanku kod dekana, nakon što je I.T. izašao iz pritvora, na kojem je I.T.
pružio ruku I.V. i iskreno mu se izvinio.  
Svjedok J.V. u svjedočenju u prethodnom postupku u bitnom navodi da je
kritične večeri bila u lokalu ,,S.S.", gdje je sa svojim kolegama, sa kojima
je prethodno gostovala u emisiji na TV .., pila piće. Tu su bili S.R. i Z.R.
koji su željeli da porazgovaraju sa njima, pa su svi zajedno sjeli za sto, a u
tom trenutku je došao i I.T.  koji im se pridružio. Ona je tada zatražila
telefon od koleginice kako bi pozvala majku i izašla je iz lokala da
telefonira. Šta se dešavalo u lokalu ona nije vidjela, jer je bila ispred i
razgovarala. Kada je narod počeo da izlazi, vidjela je gužvu, ušla je unutra,
uzela stvari i otišla.  
Svjedok V.B. je u svom iskazu pred istražnim sudijom u bitnom navela da je
kritične večeri bila sa kolegama u lokalu ,,S.S.". Prišao im je Z.R. i obratio
se I.V.  govoreći da nije dobar način da se ide u emisiju, a da se prethodno
ne obrate studentskim predstavnicima. Tada su zajedno sjeli za sto i odlučili
da sačekaju I.T., koji je zvao M.B. telefonom i zamolio da ga sačekaju. Kada
je došao I.T. odmah je počeo da viče i da se raspravlja prvo sa M.B., a onda
sa I.V., pitajući ih zašto su ga prozivali u emisiji kao glavnog krivca i
govoreći im da je time uvrijeđen. Navela je da je I.T. tada počeo da im
prijeti, rekavši im povišenim tonom da ako im je stalo do publiciteta on će ih
istući, pa će biti u novinama. Tada je I.V. rekao I.T. da će razgovarati drugi
put kada bude smireniji i pozvao ih je sve da idu. Svi su krenuli da idu i
tada je vidjela da I.T. kreće prema I.V. i da ga je ošamario jednom u predjelu
lica. Od ovog udarca I.V. nije pao, već je stajao mirno, a Z.R. je skočio i
uhvatio I.V. i držao ga, a u međuvremenu je I.T. nastavio da nasrće na I.V. i
udara ga jednom rukom u predjelu glave, a drugom rukom po rebrima, to su bili
udarci pesnicama, a kako su se kretali po prostoriji nije uspjela da prebroji
koliko je udaraca bilo. Tada je Z.R. bukvalno iznio I.V. iz lokala držeći ga
ispod vrata, od čega je I.V. pocrvenio i počeo da se guši. Na glavnom pretresu
je pojasnila da je njen iskaz pred istražnim sudijom bio neprecizan, te da
kritične večeri I.T. nije uputio riječi ,,Ako hoćete publicitet, tj. ako vam
je do publiciteta ja ću vas istući večeras, pa ćete biti u svim novinama",
svim njenim kolegama, već upravo oštećenom I.V., jer je sa njim vodio
razgovor. Takođe, rekla je da se nije dobro izjasnila kada je navela da je
optuženi, nakon što je ošamario oštećenog, nastavio da ga udara pesnicama, već
se samo zadržao na pokušaju da se oštećenom ponovo približi. Kako je pred
istražnim sudijom saslušavana neposredno nakon predmetnog događaja, bila je u
šoku zbog svega što se desilo, pa se kasnije razmišljajući o ovom događaju
sjetila  i tvrdi da optuženi poslije šamara koji je zadao oštećenom, istog
više nije udarao.  
Svjedok S.R. u iskazu datom u prethodnom postupku i na glavnom pretresu u
bitnom saglasno navodi da je kritične večeri, kao i svake prethodne sa svojim
društvom, bio u lokalu ,,S.S.". Kada su I.V. i njegovo društvo krenuli da
izlaze iz lokala zaustavio ih je njegov brat,Z.R., da porazgovaraju. On stoji
pored šanka i priča sa I.V., dok ostali sjedaju za sto. U toku njegovog
razgovora sa I.V. došao je I.T. i sjeo za sto sa ostalima. Nakon što je
završio razgovor sa I.V.  sjeda za sto sa svojim društvom, a vidi da I.V.
sjeda za sto gdje sjedi i I.T.. Vidio je da je nakon toga uslijedila prepirka
između I.V. i I.T., ali nije mogao čuti razgovor, a nakon toga je I.V. ustao
od stola i viknuo ,,Sram te bilo, treba sve da vas bude sramota", I.T. je
rekao ,,Molim", na šta mu je I.V. ponovo rekao ,,Sram te bilo", nakon čega ga
je I.T.  jednom ošamario, otvorenom šakom. Nakon toga on je ustao i uhvatio
I.T., da bi smirio situaciju. I.T. je nakon ovoga pošao, a I.V. je ostao u
lokalu.  
U izvještaju ljekara specijaliste hirurga od 19.11.2006. godine je
konstatovano da je pacijent došao u Urgentni blok zbog povrede nastale u
nasilju. Zadobio je udarac u regiji lijevog uva, po glavi. Nije gubio svijest,
rekonstruiše događaj, nije povraćao. Navodi bol i oslabljen sluh u lijevom
uvu, negira alergiju. Craniogram u dva pravca, uz uput ljekaru specijalisti
ORL i dijagnozu na latinskom jeziku.  
U izvještaju ljekara specijaliste ORL od 19.11.2006. godine je konstatovano da
je I.V. pregledan u 01,50 h zbog povrede lijevog uva nanijete od strane
poznate osobe, udarcem otvorenom šakom. Od povrijeđivanja slabo čuje na uvo.
OSK: Lijeva bubna opna sa sviježom perforacijom u centralnom dijelu,
podlivenih ivica i okolnom hiperemijom. Desno b.o., ostali nalaz b.o. Navedena
je data terapija i preporuka da se uputi u ORL Cetinje radi eventualne
repozicije i plastike bubne opne, uz dijagnozu na latinskom jeziku.  
Iz Otpusne liste sa epikrizom Opšte bolnice ,,Danilo I" Cetinje od 20.11.2006.
godine je utvrđeno da je I.V.  bolnički liječen od 19.11.2006. do 20.11.2006.
godine. U istoj je navedeno da je primljen zbog povrede lijevog uva udarcem,
da nije gubio svijest, da se događaja sjeća. Pri prijemu otomikroskopski
prisutna ruptura koja zahvata oba donja kvadranta, invertiranih rubova, sa
tragom krvi. Ostali ORL nalaz uredan. Konstatovano je da je nakon
preoperativne pripreme urađen operativni zahvat - repozicija lijevog bubnjića,
silastik, tamponada, dat antibiotik. Navedena je i data terapija, preporuka o
daljem liječenju, kao i dijagnoza na latinskom jeziku.  
Iz medicinske dokumentacije na ime oštećenog od 28.09.2007., 29.10.2008. i
10.11.2008. godine je utvrđeno da je I.V. obavio konrolni pregled 28.09.2007.
godine, dakle godinu dana nakon povrede lijevog bubnjića udarcem. Urađena je
repozicija, ali i dalje perzistira u zadnje donjim kvadrantima perforacija
(bubrežasta, suhih ivica). Po skali FS stepen oštećenja sluha 2%. Savjetovana
hirurška Myringoplastika, koja je po izvještaju ljekara specijaliste ORL od
29.10.2008. godine indikovana (operaciono postavljanje nove bubne opne), dok
je iz izvještaja ljekara specijaliste ORL od 10.11.2008. godine utvrđeno da je
pregled urađen za potrebe sudskog postupka i da je OMSK nalaz lijeva bubna
opna sa defektom bubrežastog oblika, epitelizovanih ivica, koja zahvata 1/3
ukupne površine. Sluznica kavuma ružičasta, nepromjenjena. Spontanog
nistagmusa nema, Rombergov znak negativan. Audiometrija lijevog uva je blaga
provodna redukcija sluha, a po FS nema oštećenja. Dijagnoza je data na
latinskom jeziku.  
Iz Nalaza i mišljenja sudskog vještaka medicinske struke prof. dr M.Š., koji
je vještak dao na osnovu medicinske dokumentacije, utvrđeno je da je u
predmetnom događaju I.V. zadobio rascjep bubne opne lijevog uha, te da je
navedena povreda posljedica dejstva tupog, teškog i jako zamahnutog mehaničkog
oruđa, na odgovarajući predio tijela - glave, i da ista predstavlja tešku
tjelesnu povredu. Na glavnom pretresu vještak je ostao kod datog Nalaza i
mišljenja, s tim što je pojasnio svoj Nalaz, pa je naveo da je predmetna
povreda moguće posljedica udarca dlanom, odnosno otvorenom šakom, a da ne
postoji otvoreni i zatvoreni dlan, već samo otvorena i zatvorena šaka, te da
se šaka sastoji od dlana, prstiju i nadlana. Predmetna povreda je obična teška
tjelesna povreda, jer nije došlo do znatnog oštećenja čula sluha, a bubna opna
predstavlja dio važnog organa, ali nije samostalni organ. Naveo je i da je
perforacija bubne opne uvijek i samo obična teška tjelesna povreda, dakle,
nikad nije laka tjelesna povreda, bez obzira na stav dr T. i autora iz Novog
Sada koji zastupaju to mišljenje, nasuprot mišljenju referentnih autora iz ove
oblasti, čijem se mišljenju i ovaj vještak priklanja, a nije ni osobito teška
tjelesna povreda, jer nije došlo do trajnog i znatnog oštćenja ili uništenja
važnog organa, niti do trajnog i teškog narušenja zdravlja povrijeđenog.  
Iz Nalaza i mišljenja sudskog vještaka medicinske struke spec. ORL dr M.P.
pregleda oštećenog I.V., utvrđeno je da je u predmetnom događaju I.V. zadobio
povredu - prsnuće lijeve bubne opne, te da navedena povreda predstavlja običnu
tešku tjelesnu povredu. Do povrede je došlo usled naglog dejstva zamahnute
sile na uvo, usled kojeg je došlo do sabijanja vazduha i povećanja vazdušnog
pritiska u spoljašnjem slušnom hodniku, što je dovelo do pucanja bubne opne.
Najčešći način povređivanja je udarac otvorenom šakom (dlanom) po uvu.
Zadobijena povreda ostavila je posledice trajnog karaktera u vidu defekta
bubne opne i sprovodnog oštećenja sluha u lakom stepenu. Na glavnom pretresu
je vještak ostao kod datog Nalaza i mišljenja, s tim što je pojasnio svoj
Nalaz, pa je naveo da se u konstataciji iz Nalaza ,,oštećen je organ koji se
ne smatra važnim" ne misli na uvo, već na bubnu opnu, koja nije organ nego dio
važnog organa.  
Vještaci medicinske struke prof. dr M.Š.  i spec. ORL dr M.P. na glavnom
pretresu su saglasno izjavili da termini rascijep i prsnuće bubne opne
predstavljaju prevod latinskog termina - ruptura, i da ti termini u našem
jeziku predstavljaju sinonime i suštinski ne mjenjaju karakter i prirodu
nastalog oštećenja, a takođe su saglasno izjavili da predmetna povreda
predstavlja običnu tešku tjelesnu povredu.  
Cijeneći provedene dokaze, kako pojedinačno, tako i u njihovoj međusobnoj
povezanosti i dovodeći ih u vezu sa odbranom optuženog, sud je nesumnjivo
utvrdio da je optuženi I.T., dana 18.11.2006. godine, u kafe baru ,,S".S., u
ul. ..., u P., drugog teško tjelesno povrijedio na način što je nakon kraće
rasprave sa oštećenim I.V. istog udario otvorenom šakom u predjelu lijeve
strane lica nanoseći mu tešku tjelesnu povredu u vidu rascijepa bubne opne
lijevog uha, čime je izvršio krivično djelo stavljeno mu optužbom na teret, pa
ga je sud oglasio krivim i izrekao mu kaznu kao u izreci presude, a ovo iz
sledećih razloga:  
Činjenično stanje iz izreke presude utvrđeno je iz iskaza svjedoka oštećenog
I.V., te iskaza svjedoka N.I., Z.R., S.R. i svjedoka V.B. koji je dala na
glavnom pretresu, te iz usaglašenih Nalaza i mišljenja sudskih vještaka
medicinske struke prof. dr M.Š. i spec. ORL dr  M.P. , kao i iz medicinske
dokumentacije na ime oštećenog, a koji dokazi su međusobno saglasni u pogledu
bitnih činjenica. Naime, svjedok oštećeni I.V. je naveo da je nakon kraće
rasprave sa optuženim od istog dobio udarac dlanom otvorene šake u predjelu
lijeve strane lica, tačnije po uvu, što su potvrdili svjedoci N.I., koji je
naveo da je nakon rasprave optuženi I.T. opalio šamar I.V., Z.R., koji je
izjavio da je optuženi I.T. nakon rasprave ustao i ošamario oštećenog I.V.
dlanom desne ruke u predjelu lica, te S.R., koji je rekao da je optuženi nakon
rasprave jednom ošamario oštećenog i to otvorenom šakom. Svjedok V.B.  je na
glavnom pretresu navela da je vidjela da je optuženi I.T. nakon rasprave sa
oštećenim I.V., istog ošamario jednom u predjelu lica. Takođe, ni optuženi ne
spori da je u kritičnoj situaciji bio izrevoltiran riječima oštećenog, te da
je ustao i ošamario  I.V., odnosno udario ga dlanom otvorene desne šake u
predjelu lijeve strane lica. Od navedenog udarca oštećeni I.V. je zadobio
povredu u vidu rascijepa bubne opne lijevog uha, koju povredu je sud
kvalifikovao kao tešku tjelesnu povredu, što je utvrđeno na osnovu medicinske
dokumentacije na ime oštećenog, te iz Nalaza i mišljenja sudskih vještaka
medicinske struke prof. dr M.Š. i spec. ORL dr M.P. i njihovih izjašnjenja na
glavnom pretresu u kojima su saglasno naveli da se u konkretnom slučaju radi o
teškoj tjelesnoj povredi, jer je trajno oštećena bubna opna kao dio važnog
organa, te da se iz tog razloga ne može govoriti o lakoj tjelesnoj povredi, a
takođe se ne radi ni o osobito teškoj tjelesnoj povredi, jer nije došlo do
trajnog i znatnog oštećenja ili uništenja važnog organa, kao ni do trajnog i
teškog narušenja zdravlja, niti je doveden u opasnost život povrijeđenog.
Navedene Nalaze i mišljenja i pojašnjenja data na glavnom pretresu sud je u
potpunosti prihvatio, te kako su isti saglasni u pogledu bitnih činjenica,
ocijenio ih kao jasne, objektivne i u svemu date shodno pravilima medicinske
struke.  
Optuženi je postupajući na prethodno opisani način bio svjestan da preduzima
djelatnost, odnosno da zadaje udarac oštećenom otvorenom šakom u predjelu
lijeve strane lica, kojim može povrijediti tjelesni integritet oštećenog, pa
je na to i pristao, u čemu se u konkretnom slučaju ogleda njegov eventualni
umišljaj. Ovakav zaključak suda je rezultat provedenog dokaznog postupka, a
nasuprot stavu odbrane da se radi o nehatnom izvršenju predmetnog krivičnog
djela, jer je za ovaj sud nesporno da je optuženi bio svjestan da udarcem koji
je uputio oštećenom može kod istog izazvati zabranjenu posledicu u vidu
povrjeđivanja tjelesnog integriteta, pa je na to pristao i zadao udarac, a ne
nikako da je olako držao da, usled njegovog udarca koji je bio usmjeren u
pravcu glave, odnosno lijeve strane lica i lijevog uha kod kojih je rizik od
nastupanja posledice veći u odnosu na druge djelove tjela, do zabranjene
posledice neće doći. Na ovaj način su se pored objektivnih stekli i
subjektivni elementi bića krivičnog djela teška tjelesna povreda iz čl. 151
st. 1 Krivičnog zakonika.  
Cijeneći iskaz svjedoka V.B.  koji je dala u prethodnom postupku navodeći da
je optuženi I.T. više puta udarao oštećenog pesnicama po glavi i tijelu, sud
je našao da je isti u suprotnosti sa ostalim provedenim dokazima i samim
iskazom istog svjedoka na glavnom pretresu u kom se izjasnila da može da tvrdi
da optuženi poslije šamara koji je zadao oštećenom, istog više nije udarao, te
da je tako izjavila, jer je iskaz davala neposredno poslije kritičnog
događaja, dok je još bila u šoku zbog svega što se desilo, pa ga iz tih
razloga sud nije prihvatio.  
Sud je cijenio i iskaze svjedoka M.B., M.K. i J.V., pa kako se navedeni
svjedoci nisu izjašnjavali u pogledu bitnih okolnosti i činjenica, jer u
vrijeme izvršenja predmetnog krivičnog djela nisu bili prisutni u lokalu gdje
se odigrao kritični događaj, sud je našao da isti nisu od značaja za drugačije
presuđenje.  
Prilikom odlučivanja o kazni, sud je u smislu čl. 42 st. 1 Krivičnog zakonika,
a imajući u vidu svrhu kažnjavanja, cijenio sve okolnosti koje su od uticaja
da kazna bude manja ili veća, pa je od olakšavajućih okolnosti na strani
optuženog uzeo u obzir njegov raniji neporočan život i s tim u vezi raniju
neosuđivanost, koju je sud utvrdio iz izvoda iz kaznene evidencije, njegovu
mladost, odnosno činjenicu da je u vrijeme izvršenja djela imao 22 godine,
njegovo držanje poslije izvršenja krivičnog djela, odnosno činjenicu da je
ispoljio iskreno kajanje i da se izvinio oštećenom, kao i da je priznao
izvršenje krivičnog djela stavljenog mu na teret i krivicu, a u sklopu
ličnosti optuženog sud je cijenio i činjenicu da je u međuvremenu diplomirao
na P. fakultetu i tim u vezi protek vremena od izršenja djela, kome optuženi
svojim ponašanjem nije doprinio, dok otežavajućih okolnosti na strani
optuženog sud nije našao. Sud je u konkretnom slučaju primjenio odredbe o
ublažavanju kazne iz čl. 45 st. 1 tač. 3 i čl. 46 st. 1 tač. 5 Krivičnog
zakonika, nalazeći da su olakšavajuće okolnosti naročite, te da će se i sa
ublaženom kaznom postići svrha kažnjavanja, pa je shodno čl. 36 Krivičnog
zakonika optuženom izrekao kaznu zatvora u trajanju od 40 (četrdeset) dana.
Imajući, uz navedeno, u vidu i stepen društvene opasnosti učinjenog krivičnog
djela i krivice optuženog kao izvršioca, sud je mišljenja da je ovako
odmjerena kazna zatvora neophodna i dovoljna za ostvarenje svrhe kažnjavanja,
kako u cilju generalne, tako i u cilju specijalne prevencije, te da će uticati
na optuženog da u buduće ne čini krivična djela, uticati na njegovo
prevaspitavanje i imati vaspitni uticaj na druge da ne čine krivična djela, te
da je njom izražena društvena osuda za krivično djelo i obaveza poštovanja
zakona, jačanja morala i uticaja na razvijanje društvene odgovornosti, čime će
u potpunosti biti ostvarena svrha kažnjavanja iz čl. 32 Krivičnog zakonika, a
u okviru opšte svrhe izricanja krivičnih sankcija iz čl. 4 st. 2 Krivičnog
zakonika.  
Sud je, shodno čl. 51 Krivičnog zakonika, optuženom u izrečenu kaznu zatvora
uračunao i vrijeme provedeno u pritvoru, kako je to predstavljeno u izreci
presude.  
Odluka o troškovima krivičnog postupka donijeta je shodno čl. 202 u vezi čl.
199 Zakonika o krivičnom postupku, pa je optuženi I.T. obavezan da ovom sudu
uplati iznos od 628,75 €, a koji se odnosi na ime nakade za vještačenje po
vještaku medicinske struke prof. dr M.Š. za dati Nalaz i mišljenje i
pojašnjenja istog na glavnom pretresu ukupni iznos od 344,50 €, na ime nakade
za vještačenje po vještaku medicinske struke spec. ORL dr M.P. za dati Nalaz i
mišljenje i pojašnjenja istog na glavnom pretresu ukupni iznos od 254,25 €, te
iznos od 30,00 €, na ime paušala kao dijela troškova krivičnog postupka, koji
je odmjeren shodno dužini trajanja postupka, složenosti predmeta i imovinskim
prilikama optuženog.  
U skladu sa čl. 212 Zakonika o krivičnom postupku oštećeni I.V. je radi
ostvarivanja imovinskopravnog zahtijeva upućen na parnični postupak.  
Sa svega izloženog, a na osnovu navedenih zakonskih odredbi, odlučeno je kao u
izreci presude.  
     OSNOVNI SUD U PODGORICI,

dana 30. 06. 2010.  godine  
   ZAPISNIČAR:                                    PREDSJEDNIK VIJEĆA – SUDIJA:

       Danijela Rajković,s.r.                                                                    Željka Jovović,s.r.



 PRAVNA POUKA:    Protiv ove presude dozvoljena je žalba u  
roku   od   15   dana   od   dana   prijema  
pismenog   otpravka   iste,   preko   ovog  
suda Višem sudu u Podgorici.

ZTO Danijela Rajković  