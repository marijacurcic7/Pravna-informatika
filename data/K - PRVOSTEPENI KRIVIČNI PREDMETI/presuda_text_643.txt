K. br. 10/633 
U IME NARODA
OSNOVNI SUD U PODGORICI, kao provostepeni, krivični u vijeću sastavljenom od
sudije Željke Jovović, kao predsjednika vijeća i sudija porotnika Lopičić Vasa
i Radević Angeline, kao članova vijeća uz učešće Rajković Danijele, kao
zapisničara u krivičnom predmetu protiv optužene G.M. iz Podgorice, zbog
krivičnog djela teška tjelesna povreda iz čl. 151 st. 1 Krivičnog zakonika,
odlučujući po optužnici ODT-a Podgorica Kt. br. 561/08 od 20. 10. 2008.
godine, koju je na glavnom pretresu zastupala Zorica Milanović, zamjenik ODT-a
Podgorica,  nakon javnog glavnog pretresa održanog dana 03. 11. 2010. godine u
prisustvu zastupnika optužbe i optužene, donio je i istog dana javno objavio
P R E S U D U
Optužena:
G.M., od oca ... i majke ..., rođene ..., rođene ... godine u B., sa
prebivalištem u P., Ulica ..., udata, majka troje mldb. djece, nezaposlena,
srednjeg imovnog stanja, neosuđivana.
Na osnovu čl. 363 st. 1 tač. 3 Zakonika o krivičnom postupku  
OSLOBAĐA SE OD OPTUŽBE
Da je:
Dana 05. 12. 2007. godine u P. u ul. ..., teško tjelesno povrijedila oštećenu
M.Š. na način što je nakon kraće svađe istu počupala za kosu, odgurnula, usled
čega je oštećena M.Š. pala na tlo, kojom prilikom je zadobila tešku tjelesnu
povredu u vidu potresa mozga, nagnječenja glave u potiljačnom predjelu,
oguljotinu kože usne školjke i iza ušne školjke lijevog uha.
- čime bi izvršila krivično djelo teška tjelesna povreda iz čl. 151 st.1
Krivičnog zakonika.  
Troškovi krivičnog postupka u iznosu od 110,00 € padaju na teret budžetskih
sredstava suda.  
O b r a z l o ž e nj e
Optuženicom ODT Podgorica Kt. br. 561/08 od 20. 10. 2008. godine, stavljeno je
na teret optuženoj G.M. izvršenje krivičnog djela teška tjelesna povreda iz
čl. 151 st. 1 Krivičnog zakonika.  
Presudom Osnovnog suda u Podgorici K. br. 08/1690 od 18. 02. 2010. godine,
optužena G.M. je oglašena krivom za krivično tjelo teška tjelesna povreda iz
čl. 151 st. 1 Krivičnog zakonika i izrečena joj je uslovna osuda 6 mjeseci
zatvora uslovno na 2 godine.  
Rješenjem Višeg suda u Podgorici Gž. br. 783/10 od 25. 05. 2010. godine,
ukinuta je presuda Osnovnog suda u Podgorici K. br. 08/1690 od 08. 02. 2010.
godine i predmet vraćen prvostepenom sudu na ponovno suđenje.  
Zastupnik optužbe je u završnoj riječi precizirao činjenični opis dispozitiva
optužnice, na način označen u izreci ove presude ne mijenjajući pri tom pravnu
kvalifikciju djela  i izjavio da je tokom postupka, iz dokaza provedenih na
glavnom pretresu nesumnjivo utvrđeno da je optužena izvršila krivično djelo
stavljeno joj na teret pa je predložio da je sud oglasi krivom i osudi po
zakonu.  
Optužena je u svojoj odbrani izjavila da nije učinila djelo za koje je
optužena i da ne priznaje krivicu. Brani se da je 05. 12. 2007. godine, M.Š.
sa kojoj se poznaje od djetinstava i sa kojom je komšinica, prosipala prašinu
iz usisivača preko puta ulice, paralelno sa njenom kućom - barakom. To je
najprije primijetila njena majka a zatim i ona nakon čega su obje izašle vani.
Rekla je M.Š. da to ne radi, tačnije da ne prosipa prašinu na tom mjestu,
našto joj je M.Š. odgovorila da je to ulica i da može prosipati prašinu gdje
god hoće. Objasnila je da je sa svojom majkom svo vrijeme stajala ispred kuće
a kada je M.Š. krenula put kuće, prolazeći pored njih dvije, naprašila je
prašinom iz usisivača njenu majku a i malo je odgurnula, jer joj je njena
majka možda nešto rekla, ali šta, nije se mogla sjetiti. Nakon toga M.Š. ju je
počupala za kosu, a odmah nakon toga i ona nju, s tim da između njih dvije
nije više bilo nikakvog fizičkog kontakta. Nije je udarala, niti gurala, niti
je padala na zemlju zbog čega se čudi odakle M.Š. povrede. Nakon toga M.Š. je
otišla kod supruga koji je kasnije došao da raspravlja sa njom o tome šta se
desilo. Na kraju je izjavila da je cio događaj vidjela njihova zajednička
komšinica M.Đ.  
U završnoj riječi je izajavila da ne zna kako da dokaže da se sve desilo onako
kako je ispričala, da je tačno da je oštećenu počupala za kosu ali je
prethodno oštećena počupala nju za kosu i da oštećena odnosnom prilikom nije
padala već je ista otišla kući i pozvala muža.  
Sud je u dokaznom postupku saslušao svjedoka - oštećenu M.Š., na saglasan
predlog stranaka pročitani su iskaz svjedoka M.Đ. 08. 02. 2010. godine, nalaz
i mišljenje vještaka medicinske struke dr. B.B. od 17. 03. 2008. godine, koji
je i neposredno saslušan na pretresu, pročitana je medicinska dokumentacija na
ime oštećene M.Š. i izvještaj Uprave policije PJ Berane na ime optužene od 28.
09. 2009. godine.  
Ocjenom navoda optužbe, odbrane kao i svih provedenih dokaza, uz savjesnu
provjeru odbrane optužene sud je na nesumnjiv način utvrdio da nema dokaza da
je optužena izvršila krivično djelo stavljeno joj na teret sa kojih razloga je
sud istu na osnovu čl. 363 st. 1 tač. 3 Zakonika o krivičnom postupku
oslobodio od optužbe.  
A ovo iz sledećih razloga.  
Svjedok - oštećena M.Š. je u svom svjedočkom iskazu izjavila da je 05. 12.
2007. godine u ul. ... gdje inače živi, a na nekoj udaljenosti oko 30-tak
metara od kuće optužene istresla prašinu iz svog usisivača. Čim je to uradila,
iz svoje kuće je istrčala majka optužene N.,  koja je počela da viče na nju, i
prišla joj govoreći da ne smije da baca smeće ispred njene kuće našta joj je
ona kazala da to nije smeće već prašina iz usisivača. Odmah za njom iz kuće je
izašla i njena kćerka G.M. koja joj je vičući uputila riječi "M. šta to radiš"
nakon čega se, preko ulice uputila ka G.M. i pitala je šta ona hoće od nje.
Optužena ju je tada uhvatila za kosu, čupala je, bacala je na zemlju, a kada
je ustala udarila je pesnicom u predjelu stomaka, koliko se sjeća više puta.
Ničim drugim  je nije udarala, a od udarca pesnicom u stomak nije padala već
se održala na nogama a odmah potom je pošla kući i plačući ispričala suprugu
šta se desilo. Događaj su prijavili policiji, a ona je pošla u bolnicu, ostala
na ispitivanjima dva dana, obzirom da je bila ugruvana. Objasnila je da je
nakon što je pala na zemlju, poslije čupanja od strane optužene na par sekundi
izgubila svijest i da se tom prilikom nije branila i nije čupala optuženu za
kosu niti joj je uzvratila udarac. Nije se pridružila krivičnom gonjenju i
nije postavila imovinsko pravni zahtjev.  
Na glavnom pretresu održanom dana 15. 10. 2010. godine, oštećena je ostala pri
izjavi koju je dala tokom postupka stim što je dodala da ju je optužena
kritičnom prilikom uhvatila za kosu na način što je uhvatila za rep u koji je
bila povezana kosa, čupala je a zatim je bacila na pod. Dok je padala izgubila
je svijest, na kratko, a pala je na zadnjicu, s tim da misli da nije glavom
udarila u tlo. Kada je ustala optužena je krenula da je udari pesnicom u
stomak ali je nije udarila. Objasnila je da je čupanje za kosu bilo toliko
jako da je od tog bola izgubila svijest i zbog toga sjela na zadnjicu da osim
čupanja za kosu optužena je više nije udarala osim što je krenula da je udari
pesnicom u stomak ali je nije udarila. Kada se osvijestila bila je u sjedećem
položaju. Razliku u kazivanju u odnosu na iskaze koje je dala pred istražnim
sudijom i na glavnom pretresu od 28. 10. 2009. godine, je objasnila time da je
tačno ono što je kazala na glavnom pretresu održanom dana 15. 10. 2009. godine
i ponovila da je optužena više nije udarala.  
U završnoj riječi oštećena M.Š. je izjavila da u svemu ostaje pri izjavi koju
je dala na glavnom pretresu od 15. 10. 2010. godine i potvrdila da ju je
optužena čupala za kosu, da je pala na tlo i tom prilikom izgubila svijest.  
Svjedok M.Đ. je izjavila da je komšinica sa M.Š. i G.M. Dana 05. 12. 2007.
godine, bila je u kući kada je njeno unuče utrčalo u kuću i reklo joj da se
ispred kuće tuku G.M. i M.Š. Ona je odmah izašla vani i vidjela da M.Š. čupa
za kosu G.M. koja je u tom trenutku u ruci držala dijete. Odmah potom je i
G.M. takođe počupala za kosu M.Š., te da drugih udaraca ona nije vidjela. U
jednom trenutku je M.Š. protrčala pored nje ka svojoj kući i rekla je G.M. da
će da vidi jer će joj dovesti svog muža.  Tako je i bilo pa je vrlo brzo sa
M.Š. iz kuće izašao njen muž koji je nešto razgovarao sa G.M. ali nije čula o
čemu su pričali, već je ušla u kuću. To je sve što je njoj bilo poznato za
predmetni slučaj. Istakla je da je bila u kući kada je iz dvorišta došlo njeno
unuče da joj kaže šta se dešava napolju da bi ona odmah pošto joj je on rekao
istrčala napolje, a razdaljina između njene kuće i mjesta gdje se odigravao
događaj je nekih 20 metara. Dodala je da, dok je bila u kući, nije čula ništa
napolju, a predmetno čupanje koje je ona vidjela je trajalo možda minut
vremena. Navela je da nije baš najbolje vidjela, ali da je mišljenja da su
oštećena i optužena stajale jedna naspram druge, kada je G.M. jednom rukom
negdje u potiljačnom dijelu počupala M.Š., koja je tada bila spuštene glave na
niže.  
Sudsko medicinski vještak dr B.B. je u svom nalazu i mišljenju obajsnio da je
oštećena M.Š. u predmetnom događaju zadobila povrede i to potrest mozga,
nagnječenje glave u potiljačnom predjelu, oguljotinu kože ušne školjke i iza
ušne školjke lijevog uha, koje povrede u svom zbiru predstavljau tešku
tjelesnu povredu.  
Vještak je neposredno na glavnom pretresu pojasnio, a što je uslijedio nakon
prigovora od strane optužene u smislu da od njenih radnji nijesu kod oštećene
mogle nastupiti povrede koje su konstatovane u medicinskoj dokumentaciji a
imajući u vidu i ukidne razloge Višeg suda u Podgorici, da nije moguće da se
povreda - potres mozga dobije čupanjem za kosu. Da bi došlo do potresa mozga,
na glavu mora djelovati takva zamahnuta sila kretanja koja će se nakon
kontakta sa glavom povrijeđene prenijeti i na dublje strukture glave tj. na
tkivo mozga i dovesti do poremećaja funkcije moždanog tkiva i dovesti do
potresa mozga. Objasnio je da su povrede glave kod oštećene nastale
djelovanjem sile u dva navrata i to jedanput na glavu povrijeđene sa njene
lijeve strane, slabim intezitetom djelovanja sile i drugi put od pozadi na
potiljačni dio glave silom srednjeg inteziteta djelovanja. Prilikom nastajanja
ovih povreda došlo je do oštećenja kože ušne školjke lijevog uha i kože iza
ove ušne školjke, te je ovakva povreda mogla nastati dijelom i povlačenjem
sile po koži ušne školjke i zaušnog predjela lijeve strane glave. Ova povreda
mogla je nastati djelovanjem zamahnute stisnute šake, njenim unutrašnjim
dijelom i mogla je nastati prilikom hvatanja povrijedjene za predio ušne
školjke lijevog uha i lijeve strane glave. Povreda potiljačnog predjela glave
mogla je nastati djelovanjem zamahnute tupotvrde sile, ravne površine sredneg
inteziteta sile koja je djelovala na glavu povrijedjene od pozadi, a ne može
se isključiti mogućnost nastanka ovakve povrede prilikom pada i udara o tvrdu
podlogu ali je u svakom slučaju morala biti sila kretanja. Navedene povrede
nijesu mogle nastati čupanjem za kosu povezanu u rep stim da su povreda
potiljačnog djela glave kao i povreda ušne školjke  mogle nastati udarom glave
u tlo ali to je malo vjerovatno jer je pri tome lice moralo dva puta udariti
glavom, a kod povrede ušne školjke je moralo doći i do naknadnog povlačenja
lijevom stranom glave po podlozi, da bi se dobile navedene povrede.  
Ovakav dati nalaz i mišljenje vještaka medicinske struke kao i pojašnjenje
dato na glavnom pretresu sud je u potpunosti prihvatio, kao jasan, stručan i
objektivan.  
Optužena ne priznaje izvršenje krivičnog djela i brani se da je oštećenu M.Š.
samo počupala za kosu, a što je uslijedilo nakon što je oštećena počupala nju,
negirajući da ju je bacala na pod, udarala pesnicom u stomak, tačnije da više
nikakvog fizičkog kontakta između njih dvije nije bilo te da joj nije jasno
odakle kod oštećene povrede. Ovakva odbrana optužene, nijednim provedenim
dokazom na glavnom pretresu nije dovedena u pitanje. Naime, svjedok M.Đ. koja
je događaj posmatrala sa strane, u istom nije učestovala, dakle, po ocjeni
suda  neutralna u čitavom događaju, a iz kojeg razloga sud nije imao razloga
da sumnja u istinitost njenih navoda  je potvrdila da je čupanje kose od
strane optužene prema oštećenoj uslijedilo nakon što je oštećena, optuženu
počupala za kosu i kazala da drugih udaraca nije bilo već da je oštećena M.Š.
odmah nakon toga utrčala u svoju kuću.  
Imajući u vidu naprijed navedeno, a kod činjenice da je oštećena tokom
postupka u nekoliko navrata mijenjala iskaz i da je na glavnom pretresu od 15.
10. 2010. godine, objasnila da je tačno jedino to da je optužena uhvatila za
rep u koji je bila povezana kosa i bacila na pod, da je od čupanja za kosu
koje je bilo toliko jako izgubila svijest i pala na pod, stim da misli da nije
udarila glavom od pod i da više nije bilo nikakvog fizičkog kontakta između
njih a pri činjenici da je vještak medicinske struke na glavnom pretresu
objasnio da od čupanja za kosu nije moguće zadobiti povredu - potres mozga, i
da ista može nastati u slučaju djelovanja na glavu zamahnute sile kretanja,
koja će se nakon kontakta sa glavom povrijeđene prenijeti i na druge strukture
glave tj. na tkivo mozga i dovesti do poremećaja funkcije moždanog tkiva i do
potresa mozga, a što u konkretnom nije slučaj obzirom da je optužena oštećenu
samo počupala za kosu, i krenula kako kaže oštećena da je udari pesnicom u
stomak, ali je nije udarila, sud je našao, da nema dokaza da je optužena
počinila krivično djelo stavljeno joj na teret.  
Sud je cijenio iskaz oštećene u dijelu da je dozvolila mogućnost da je udarila
glavom o pod, kada je kazala da misli da nije udarila glavom o pod, pa je
našao da je ta okolnost bez uticaja na drugačije odlučivanje u ovoj pravnoj
stvari a ovo sa razloga što je vještak objasnio da su druge povrede koje su
konstatovane kod oštećene i to povreda potiljačnog dijela glave kao i povreda
ušne školjke mogle nastati udarom glave o tlo ali da je to malo vjerovatno jer
bi pri tome lice moralo dva puta udariti glavom, a kod povrede ušne školjke je
moralo doći i do naknadnog povlačenja lijevom stranom glave po podlozi, pa je
sud našao da u postupku nije dokazano da je optužena M.G. učinila krivično
djelo teška tjelesna povreda iz čl. 151 st. 1 Krivičnog zakonika, na način
kako je to bliže predstavljeno u izreci presude, odnosno nema dokaza da je
optužena oštećenu teško tjelesno povrijedila na način što je nakon kraće svađe
istu počupala za kosu, odgurnula, usled čega je oštećena M.Š. pala na tlo,
kojom prilikom je zadobila tešku tjelesnu povredu u vidu potresa mozga,
nagnječenja glave u potiljačnom predjelu, oguljotinu kože usne školjke i iza
ušne školjke lijevog uha.  
U sumnji o postojanju svih činjenica koje čine obilježje krivičnog djela teška
tjelesna povreda iz čl. 151 st. 1 Krivičnog zakonika, sud je primijenio
odredbu čl. 3 st. 3 Zakonika o krivičnom postupku, rješavajući ovu krivično -
pravnu stvar na način koji je povoljniji za optuženu, pa je istu shodno čl.
363 st. 1 tač. 3 Zakonika o krivičnom postupku oslobodio od optužbe, jer nije
dokazano da je optužena učinila krivično djelo za koje se tereti.  
Kako je optužena oslobođena od optužbe, to troškovi krivičnog postupka u
iznosu od 110,00 €, a koji se odnose na nagradu vještaku medicinske struke za
izradu nalaza i mišljenja i pojašnjenje nalaza na glavnom pretresu, padaju na
teret budžetskih sredstava suda, shodno čl. 203 st. 1  Zakonika o krivičnom
postupku.  
Sa izloženog, u smislu citiranih zakonskih odredbi odlučeno je kao u izreci
presude.  
OSNOVNI SUD U PODGORICI,
dana  03. 11. 2010. godine  
         ZAPISNIČAR:                                            PREDSJEDNIK VIJEĆA – SUDIJA:

                 Danijela Rajković,s.r.                                                Željka Jovović,s.r.

PRAVNA POUKA: Protiv ove presude dozvoljena je žalba u roku od 15 dana od dana
prijema pismenog otpravka iste, preko ovog suda Višem sudu u Podgorici.  
ZTO Danijela Rajković  