OSNOVNI SUD U PODGORICI
K.br.07/1501
Dana, 19.05.2008. godine
U IME NARODA 
OSNOVNI SUD U PODGORICI, kao prvostepeni, krivični, u vijeću
sastavljenom od sudije Maje Zeković kao predsjednika vijeća i sudija porotnika
Lubarda Vojislava i Dragana Božovića kao članova vijeća, uz učešće Andrijane
Janković kao zapisničara, u krivičnom predmetu protiv  optuženog E.A. iz
Podgorice, zbog krivičnog djela teška krađa iz čl.240 st.1 tač.1 KZ-a, koga u
postupku brani M.R. adv. iz P., rješavajući po optužnici  ODT-a Podgorica
Kt.br.2487/06 od  05.11.2007. godine, koju je  na glavnom pretresu zastupao
Saša Čađenović-zamjenik ODT-a  Podgorica, u prisustvu stranaka a nakon
održanog glavnog, javnog pretresa, dana 16.05.2008. godine, donio je a dana
19.05.2008. godine  javno objavio  
P R E S U D U 
Optuženi:
E.A. , od  oca Š. i majke F., rođene  D., rođenog ... godine u P., sa
prebivalištem u P..., razveden, otac dvoje mldb. djece, nezaposlen, srednjeg
imovnog stanja, osuđivan presudom Osnovnog suda u Podgorici za krivično djelo
iz čl. 388 st.4 KZ RCG na 2 (dva) mjeseca zatvora uslovno na 1 (jednu) godinu
sa izrečenom mjerom  bezbjednosti liječenje narkomana u bolnici u Kotoru.  
K R I V     J E 
Zato što je:
U noći između 23.11.2006. i 24.11.2006. godine u naselju T. u P., u namjeri da
sebi pribavi protivpravnu imovinsku korist u iznosu preko 150 €, obijanjem
oduzeo drugom tuđu pokretnu stvari, na način što je podesnim sredstvom i
upotrebom fizičke snage odvalio aluminijske lajsne i stakla sa prozora
ugostiteljskog objekta "J.", vlasništvo Đ.J., a potom kroz napravljen otvor
unutar objekta ubacio malodobnog M.Lj., dijete starosti 12 godina, koje je iz
plastične kutije iza šanka oduzeo 80,00 €, koje je po izlasku iz objekta
predao  A., u kom iznosu je pribavio protivpravnu imovinsku korist,  
- čime je izvršio krivično djelo teška krađa iz čl.240 st.1 tač.1KZ-a.  
Pa mu Sud primjenom citiranih zakonskih propisa i čl. 2, 4, 5, 15, 42, 45, 46,
52, 53, 54 i 71 KZ-a kao i čl. 199, 202, 212 i  364 ZKP-a  i z r i č e
USLOVNU OSUDU
Kojom mu  prethodno utvrđuje kaznu zatvora u trajanju od 6 (šest) mjeseci i
istovremeno određuje da se ista neće izvršiti ukoliko optuženi za vrijeme od 2
(dvije) godine ne počini novo krivično djelo.  
Na osnovu čl.71 KZ-a optuženom se  izriče   mjera bezbjednosti 
OBAVEZNO LIJEČENJE NARKOMANA
Kojom mu se određuje obavezno liječenje kao narkomana i to ambulantnog tipa.
Navedena mjera će se izvršavati u odgovarajućoj zdravstvenoj ili  drugoj
specijalizovanoj ustanovi u trajanju dok postoji potreba za liječenjem, ali ne
duže od tri godine. Ukoliko se optuženi, bez opravdanih razloga ne podvrgne
ovom liječenju ili ga samovoljno napusti odrediće se mjera prinudnog izvršenja
u odgovarajućoj zdravstvenoj ili drugoj specijalizovanoj ustanovi.  
Dužan je optuženi da na ime imovinsko pravnog zahtjeva plati oštećenom Đ. J.
novčani iznos od 80,00 €.  
Dužan je optuženi na ime troškova krivičnog postupka uplatiti ovom Sudu iznos
od 650,00 €, od čega na ime sudskog paušala iznos od 30,00 €, sve u roku od 15
dana po pravosnažnosti ove presude, pod prijetnjom prinudne.  
O b r a   z l o ž e nj e
Optužnicom ODT-a Podgorica Kt.br.2487/06 od 05.11.2007. godine stavljeno je na
teret optuženom krivično djelo teška krađa iz čl. 240 st.1 tač.1 KZ-a. U
završnoj riječi na glavnom pretresu zastupnik optužbe je u cjelosti ostao pri
podignutoj optužnici, predložio Sudu da ga oglasi krivim i osudi po zakonu kao
i da shodno nalazu vještaka neuropsihijatrijske struke izrekne mjeru
bezbjednosti obavezno psihijatrijsko liječenje na način kako je to predloženo
u nalazu vještaka.  
U svojoj odbrani od 24.11.2006. godine datoj u pretkrivičnom postupku,
optuženi je naveo da je dana 23.11.2006. godine u kasnim večernjim časovima
sreo lice koje zna po prezimenu M., a koje je inače albanski državljanin i
dolazi kod svojih stričeva u posjeti, a radi se o maloljetnom licu. S tim
licem se dogovorio da kada kafana "J." završi sa radom, da istoj priđu sa
sjeverne strane i razbiju staklo od toaleta, našta je to lice i pristalo.
Nakon što je kafana prestala da radi oni su došli sa sjeverne strane do
prozora od toaleta, kada je on odvalio  aluminijumsku lajsnu, zatim odvalio
staklo, podigao malog  M. koji je ušao u unutrašnjost lokala kroz prozor.
Nakon 5 - 6  minuta M. je izašao iz lokala i kod sebe je imao 80 €. Taj novac,
koji je  bio u metalnim apoenima  M. mu je dao a on je  M. dao oko 12-13 € dok
je ostali  novac uzeo za  sebe i potrošio na drogu-heroin jer je zavisnik od
narkotika.  
U svojoj odbrani u istrazi, od 30.10.2007. godine optuženi je u svemu ostao
pri svojoj odbrani datoj na zapisnikuo ispitivanju optuženog od  24.11.2006.
godine.  
U svojoj odbrani sa glavnog pretresa od 07.04.2008. godine optuženi je izjavio
da ne priznaje izvršenje krivičnog djela koje mu se stavlja na teret. Izjavio
je da obzirom da se liječi od narkomanije i da je bio na liječenje u bolnici u
Kotoru, a po izrečenoj mjeri bezbjednosti ovog Suda, ne sjeća se predmetnog
događaja iz novembra 2006. godine. Izjavio je da misli da je tu krađu izvršilo
neko drugo lice dok ostavlja mogućnost  da je pod uticajem tableta ipak
izvršio krivično djelo. Nakon što su mu predočene prethodne dvije odbrane, u
kojima je u potpunosti priznao izvršenje krivičnog djela optuženi je izjavio
da je sigurno tačno to što je ranije izjavio, ali da se vjerovatno zbog
uticaja  terapije, događaja ne sjeća.  
U završnoj riječi branilac optuženog je izjavio da slijedeći odbranu optuženog
ukazuje da se isti nije mogao sjetiti detalja izvršenja krivičnog djela ali da
nije ni negirao predočene zapisnike koji su vjerodostojni u kom cilju je i
dozvolio mogućnost da je djelo izvršeno na način kako je to navedeno. Uputio
je molbu Sudu da shodno nalazu neuropsihijatra izađe u susret optuženom
obzirom na činjenicu da je mlad čovjek, oženjen i da ima dvoje djece, te da mu
pruži šansu u smislu liječenja, koje bi trebalo da bude ambulantno kako
optuženi ne bi bio odvojen od  porodice, a  ako to ne bi ispoštovao, onda u
cilju njegovog zdravlja, preinačiti taj uslov bolničkog liječenja u liječenje
u odgovarajućoj ustanovi.  
Optuženi je u završnoj riječi prihvatio  završnu riječ svog branioca.  
U dokaznom postupku je saslušan svjedok-oštećeni Đ.J. i vještak
neuropsihijatrijske struke S. M., pročitan je zapisnik o uviđaju Uprave
policije Ku.br.2417/06 od 14.11.2006. godine, službena zabilješka CB-a
Podgorica Ku.br. 2417/06 od  24.11.2006. godine i izvod iz KE na ime optuženog
izdat od strane  Uprave policije PJ P. br.29-245/08-1377/2-378 od 30.01.2008.
godine.  
U svjedočkom iskazu Đ.J. je naveo da je u toku noći 23/24 11.2006. godine
obijen njegov kafić "J." na način što su odvaljene aluminijske lajsne sa
prozora, na koji način je provalnik ušao unutar kafića i iz jedne plastične
kutije, koja je bila iza šanka, uzeo 80,00 €, a koji novac se ostavlja za
sledeću jutarnju smjenu. Kao oštećeni nije se pridružio krivičnom gonjenju ali
je postavio imovinsko pravni zahtjev u iznosu od 80,00€.  
Iz zapisnika o uviđaju MUP-a CB P. od 24.11.2006. godine proizilazi da je u
toku noći 22/23. 11.2006. godine NN počinilac ili više njih podesnim sredstvom
odvalio aluminijske lajsne oko stakla na duplom prozoru kupatila kafane, nakon
čega je  demontirao stakla i kroz tako napravljen otvor ušao u kafanu tj.
kupatilo kafane. Potom je prešao u unutrašnjost kafane, došao iza šanka i po
izjavi oštećenog iz plastične kutije prisvojio 80,00 € u metalnim apoenima.  
Iz usmeno datog nalaza vještaka neuropsihijatra S.M., na pretresu od
16.05.2008. godine se utvrđuje da se u konkretnom slučaju kod optuženog E.A.
utvrđuje da se radi o narkomanu a na osnovu priložene medicinske dokumentacije
i neposrednog  pregleda. Vještak je mišljenja da u vrijeme  izvršenja djela
kod optuženog nije došlo do takvog stepena intoksikacije drogom ili krize zbog
neuzimanja droge da bi njegov a sposobnost za rasuđivanje bila  poremećena u
znatnoj mjeri. Naveo je i to da je krivično djelo koje se optuženom stavlja na
teret spada u takozvana specifična krivična djela narkomana. Vještak je
zaključio da u odnosu na optuženog ima osnova za izricanje mjere bezbjednosti
obaveznog liječenja narkomanije ambulantnog tipa, a koje se prema nalazu i
praćenju nadležnog psihijatra može preinačiti u bolničko liječenje ukoliko se
isti ne bude pridržavao ovog liječenja.  
Iz izvoda iz KE na ime optuženog se utvrđuje da je isti ranije osuđivan i to
presudom Osnovnog suda u Podgorici K.br.05/608 od 19.02.2007. godine za
krivično djelo iz čl. 388 st.4 KZ RCG na kaznu zatvora u trajanju od 2 (dva)
mjeseca uslovno na 1 (jednu) godinu sa mjerom bezbjednosti liječenje narkomana
liječenje u bolnici u Kotoru.  
Nakon ocjene provedenih dokaza i odbrane optuženog, kako pojedinačno tako i u
njihovoj međusobnoj vezi Sud je utvrdio da je optuženi E.A. izvršio krivično
djelo teška krađa iz čl.240 st.1 tač.1 KZ-a. Obzirom da je optuženi priznao
izvršenje krivičnog djela, a našta upućuje i utvrđeno činjenično stanje, to je
Sud odbranu istog prihvatio kao istinitu. Naime, Sud je utvrdio da je optuženi
počinio krivično djelo stavljeno mu na teret u svemu na način, mjesto i u
vrijeme kako je to predstavljeno dispozitivom  presude.  
Naime, optuženi je na glavnom pretresu isprva negirao izvršenje predmetnog
krivičnog djela da bi nakon predočenih ranijih odbrana u kojima je isti u
potpunosti priznao izvršenje djela stavljenog mu na teret, optuženi ipak ostao
pri svojim ranijim odbranama, tj. u krajnjem je ostao pri ranijem datom
priznanju o izvršenju djela. Treba imati u vidu i činjenicu da se sam optuženi
nije mogao sjetiti samog spornog događaja, najvjerovatnije zbog ,kako je sam
naveo, uticaja terapije obzirom da je liječeni narkoman. U navedenim
priznanjima optuženi je ne samo priznao izvršenje krivičnog djela stavljenog
mu na teret već je i dao detaljan opis načina izvršenja sa svim detaljima
istog. Potvrdu ovih priznanja optuženog nalazimo u zapisniku o uviđaju od
24.11.2006. godine gdje je prikazan način obijanja kafića "J." a koji se
poklapa  sa opisom načina obijanja tog kafića datog od strane optuženog.
Takođe je u zapisniku konstatovano da je otuđena upravo onolika suma novca
koliko je naveo i sam optuženi. Takođe i iskaz  oštećenog J. potvrđuje
prethodno navedeno. Naime, ovaj oštećeni je, na način kako je to prikazano u
pomenutom zapisniku i na način kako je prikazao optuženi u svojim ranijim
odbranama-priznanjima, opisao način obijanja svog kafića i oštećenja na istom,
pri tom navodeći kao otuđenu sumu novca iz kase svog kafića upravo sumu od
80,00 € a koja suma je navedena i u zapisniku o uviđaju i u priznanju
optuženog.  
Obzirom da je ranije dato priznanje optuženog, u najbitnijem dijelu, potvrđeno
navedenim dokazima, to je  Sud mišljenja da je ovakvo priznanje optuženog
istinito, s kojih razloga ga je kao takvo i prihvatio.  
Dalje, vještak neuropsihijatar je u svom nalazu, u bitnom, naveo da se u
slučaju optuženog  radi o narkomanu, kao i da kod istog u vrijeme izvršenja
predmetnog krivičnog djela sposobnost za rasuđivanje nije bila poremećana u
znatnoj mjeri. Na osnovu ovoga se može zaključiti da i pored očigledne
činjenice da je optuženi dugogodišnji narkoman, što je bio i u periodu
izvršenja ovog krivičnog djela, u vrijeme izvšrenja istog nije bio u stanju
bitno smanjene uračunljivosti, tj. njegova sposobnost za rasuđivanje nije bila
poremećena u znatnoj mjeri. To znači da je kod optuženog u vrijeme vršenja
ovog krivičnog djela bila prisutna svijest o radnjama koje preduzima, o
njihovom značaju, kao i to da je u vrijeme izvršenja optuženi mogao upravljati
svojim postupcima.  
U navedenim radnjama optuženog se stiču sva obilježja krivičnog djela teška
krađa iz čl.240 st.1 tač.1 KZ-a jer je tuđu pokretnu stvar-prisvojeni novac
oduzeo oštećenom J. u namjeri da njenim prisvajanjem pribavi sebi protivpravnu
imovinsku korist na način što je obijanjem lokala oštećenog J. došao do
pomenutog novca. Kako je optuženi bio svjestan svog djela i htio njegovo
izvršenje, uz evidentnu namjeru da prisvajanjem oduzetog novca pribavi sebi
protivpravnu imovinsku korist, to je Sud  mišljenja da je psihički odnos
optuženog prema izvršenom djelu manifestvovan u direknom umišljaju.  
Odlučujući o krivičnoj sankciji Sud je cijenio sve okolnosti u smislu čl.42
KZ-a, pa je od olakšavajućih okolnosti na strani optuženog cijenio činjenicu
da je otac dvoje djece, loše zdravstveno stanje, nezaposlenost,
nepridruživanje oštećenog krivičnom gonjenju kao i činjenicu da se  radi o
dugogodišnjem narkomanu sa veoma lošim zdravstvenim stanjem, dok  otežavajućih
okolnosti nije bilo, a koje olakšavajuće okolnosti po nalaženju suda su takvog
karaktera da predstavljaju osobito olakšavajuće okolnosti i opravdavaju
primjenu instituta ublažavanje kazne ispod zakonskog minimuma, primjenom
odredbi čl.45 i 46 KZ-a, pa je sud optuženom E.A. za krivično djelo teška
krađa iz čl.240 st.1 tač.1 KZ-a utvrdio kaznu zatvora u trajanju od 6 (šest)
mjeseci i istovremeno odredio da se ona neće izvršiti ukoliko optuženi za
vrijeme provjeravanja od 2 (dvije) godine po pravosnažnosti ove presude ne
počini novo krivično djelo. Ubjeđenje je Suda da će imajući u vidu okolnosti
koje se odnose na ličnost optuženog i one pod kojima je djelo učinjeno,
naročito činjenicu da je optuženi dugogodišnji narkoman, da se zadnjih godina
podvrgavao liječenju-odvikavanju, da se predmetno krivično djelo svrstava u
tkz. specifična krivična djela narkomana, kao i činjenicu da bi bilo
nesvrsishodno njegovo odvajanje od porodice i upozorenje uz prijetnju kazne
(uslovna osuda) dovoljno uticati na optuženog da više ne čini krivična djela i
da će se u okviru opšte svrhe izricanja krivičnih sankcija propisanih čl.4
st.2 KZ-a CG sa uspjehom ostvariti svrha izricanja uslovne osude propisane
čl.52 st.2 KZ-a CG, a prednje na osnovu procjene ličnosti okrivljenog i
uvjerenje suda da se njegovo popravljanje može izvršiti i izricanjem uslovne
osude.  
Temeljem odredbe čl.71 KZ-a optuženom je izrečena mjera bezbjednosti -
obavezno liječenje narkomana ambulantnog tipa, kojom je određena obaveza
optuženog da se podvrgne liječenju od narkomanije a u odgovarajućoj
zdravstvenoj ili drugoj specijalizovanoj ustanovi. Ovakva mjera bezbjednosti
je izrečena obzirom da je optuženi predmetno krivično djelo učinio usled
zavisnosti od upotrebe opojnih droga pri čemu postoji ozbiljna opasnost da će
isti usled ove zavisnosti i dalje vršiti krivična djela. Naime, nesporno je da
je optuženi višegodišnji uživalac opojnih droga, da je u više navrata
pokušavao sa liječenjem - odvikakavanjem kao i da je, faktički,  usled
navedene zavisnosti i učinio predmetno krivično djelo, koje i spada u grupu
tkz. specifičih krivičnih djela karakterističnih za narkomane, pri čemu se
osobito imala u vidu stav vještaka - pshijatra da u konkretnom slučaju postoi
osnov za izricanje ovakve mjere bezbjednosti. Obzirom da je navedena mjera
bezbjednosti izrečena uz uslovnu osudu to će se ista izvršavati na slobodi u
vremenu ne dužem od 3 (tri) godine, uz ograničenje da će Sud u slučaju
neopravdanog i samovoljnog napuštanja liječenja od strane optuženog odrediti
prinudno izvršenje ove mjere.  
Sud je oštećenom Đ.J. dosudio novčani iznos od 80,00 € a na ime postavljenog
imovinsko pravnog zahtjeva, obzirom da podaci ovog krivičnog postupka pružaju
pouzdan osnov za njegovo potpuno presuđenje, shodno čl. 212 st.2 ZKP-a.  
Shodno čl.202 st. 1 ZKP-a Sud je optuženog obavezao na isplatu troškova
krivičnog postupka u iznosu od  650,00 €, od čega na ime  medicinskog
vještačenja iznos od 220,00 €, na ime troškova  branioca po službenoj dužnosti
400,00 € i na  ime sudskog paušala  iznos od 30,00 €, koji je određen shodno
složenosti predmeta, dužini  trajanja postupka i imovinskim prilikama
optuženog.  
Na osnovu svega izloženog u smislu čl.364 ZKP-a CG, odlučeno je kao u izreci
presude.  
 ZASPISNIČAR,
PREDSJEDNIK VIJEĆA - SUDIJA,
Andrijana Janković,s.r.
Maja Zeković,s.r.  
PRAVNA POUKA:
Protiv ove presude može se izjaviti žalba u roku
od 15 dana od dana prijema pismenog otpravka iste,
Višem sudu u Podgorici, a preko ovog suda. 
ZTO- Ana Ajković 