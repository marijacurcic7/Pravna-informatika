K.br.429/11
U   IME  NARODA 
OSNOVNI SUD U P. , u vijeću sastavljenom od sudije Maje Zeković, kao
predsjednika vijeća, sudija porotnika Lubarda Vojislava i Božović Dragana, kao
članova vijeća, uz učešće Janković Andrijane kao zapisničara, u krivičnom
predmetu protiv optuženog M.M.iz P., kojeg u ovom postupku brani branilac
B.M., advokat iz P., zbog krivičnog djela razbojništvo iz čl.242 st.1
Krivičnog zakonika, postupajući po optužnici ODT-a P. Kt br.820/11 od
24.05.2011. godine, nakon održanog glavnog i javnog pretresa dana 05.07.2011.
godine u prisustvu zastupnika optužbe Maje Jovanović, zamjenika ODT-a u P.,
optuženog i njegovog branioca, nakon tajnog vijećanja i glasanja donio je, a
dana 08.07.2011.godine javno objavio  
P R E S U D U 
OPTUŽENI: 
M.M. , od oca D. i majke M., rodjene K., rodjen ... godine u P., sa
prebivalištem u mjestu rodjenja Ul..., završio srednju trgovinsku školu,
nezaposlen, neoženjen, lošeg imovnog stanja, u pritvoru od 12.05.2011. godine,
osudjivan presudama Osnovnog suda u P. K.br.02/6960 od 12.05.2005. godine,
zbog krivčnog djela iz čl.240 st.1 KZ RCG, na tri mjeseca zatvora, Osnovnog
suda u P. K.br.13/05 od 02.11.2006. godine, zbog krivičnog djela iz čl. 240
st.1 KZ CG, na 6 mjeseci zatvora, Osnovnog suda u P. K.br.7/336 od 30.03.2009.
godine, zbog krivčnog djela iz čl. 399 KZ CG, na tri mjeseca zatvora, Osnovnog
suda u P. K.br.09/471 od 10.07.2009. godine, zbog krivičnog djela iz čl.239
st.1/čl.49 KZ-a, na tri mjeseca zatvora i Višeg suda u P. K.br.284/09 od
30.11.2010. godine, zbog krivčnog djela iz čl.242 st.1 KZ, na tri godine i 6
mjeseci zatvora.  
KRIV JE 
Zato što je:
Dana 12.05.2011. godine oko 12,30 časova u P., u ulici..., prijetnjom da će
neposrednom napasti na život i tijelo oštećene Dj.L., oduzeo tudju pokretnu
stvar u namjeri da njenim prisvajanjem sebi pribavi protivpravnu imovinsku
korist, na način što je ušao u prodavnicu "T. s.", gdje je izvadio i
repertirao pištolj, a zatim ga uperio u pravcu oštećene i rekao joj: "daj pare
pucaću", a zatim je oštećenom kada mu je rekla da nema novca uputio prijetnje
"daj pare pucaću ti u glavu" nakon čega je oštećena otvorila kasu iz koje je
oduzeo i prisvojio novac u iznosu od 155,00 eura,  
                   -čime je izvršio krivično djelo razbojništvo iz čl. 242 st.1 Krivičnog zakonika.

Pa ga sud primjenom navedenih zakonskih odredbi i čl.2,4,5,13,15,32,36,42 i 51
Krivičnog zakonika CG i čl. 199 i 364 Zakonika o krivičnom postupku CG.  
OSUĐUJE 
Na kaznu zatvora u trajanju od 4 (četiri) godine, u koju kaznu mu se uračunava
i vrijeme provedeno u pritvoru od 12.05.2011. godine, pa nadalje.
Obavezuje se optuženi da na ime paušala uplati ovom sudu iznos od 30,00 eura,
u roku od 15 dana od dana pravnosnažnosti presude.  
Na osnovu čl.71 st.2 u vezi st.1 KZ-a optuženom se izriče: 
M J E R A     B E Z B J E D N O S T I 
OBAVEZNO    LIJEČENJE   NARKOMANA
Navedena mjera  će se izvršiti u ustanovi za izvršenje kazne ili u
specijalizovanoj psihijatrijskoj bolnici Dobrota u Kotoru, i ista će trajati
dok traje potreba za liječenjem, ali ne duže od 3 godine. Vrijeme provedeno u
ustanovi za liječenje uračunava se u kaznu zatvora.  
O b r a z l o ž e nj e 
Optužnicom ODT P. Kt br. 820/11 od 24.05.2011. godine, optuženom M.M.
stavljeno je na teret izvršenje krivičnog djela razbojništva iz čl.242 st.1
Krivičnog zakonika. U završnoj riječi zastupnik optužbe je imajući u vidu
provedene dokaze i priznanje optuženog u cjelosti ostala pri istoj predlažući
sudu da optuženu olasi krivim i osudi po zakonu.  
Optuženi je u svojoj odbrani pred policijom u prisustvu branioca po službenoj
dužnosti na zapisnik o saslušanju osumnjičenog 12.05.2011. godine, izjavio je
da je dana 12.05.2011. godine negdje oko 12 i 30 časova izašao iz svoje kuće i
šetao bez nekog cilja u dijelu grada preko M., a kada se našao u ulici J. T.
ugledao je jedan T. s. koji se nalazi u pomenutoj ulici i pošto je bio veoma
gladan i pod jakom terapijom, kao i bez novca i razmišljao je kako bi
iskoristio povoljan trenutak i opljačkao ovaj T. s.. Naveo je da se vratio
kući po pištolj, hirušku masku, kao i kačket i krenuo prema ovom T. s. sa
ciljem da ga opljačka. Kada je došao ispred pomenute radnje ne gledajući da li
ima nekog unutra ili ne, sa hiruškom maskom preko lica, kačketom na glavi i
pištoljem u ruci, ušao je unutra i obratio se radnici riječima "otvori kasu
ovo je pljačka" gdje mu tom prilikom radnica otvara registar kasu iz koje
otudjuje papirni novac, i nakon toga izlazi iz radnje i kreće u pravcu E.
fakulteta. Istakao je da je tu ušao u jedan ulaz od zgrade, presvukao
garderobu koja je bila na njemu i istu u rancu ostavio u pomenutom ulazu, dok
pištolj koji je imao ostavlja u metalnim vratima pored električnih osigurača.
Iz ulaza je otišao preko mosta M. u pravcu centra grada. Istakao je da se kaje
što je izvršio ovo krivično djelo, a to je uradio zbog loše materijalne
situacije u kojoj se nalaze on i  njegova majka, i da u tom trenutku nije
vidio drugog načina da dodje do novca. Takodje je naveo da je ovo krivčno
djelo izvršio u pripitom stanju tj. nekoliko sati prije izvršenja krivčnog
djela konzumirao je alkohol, kombinaciju pelinkovac i pivo sa tabletama koje
koristi za smirenje jer je u apstinenciji, tj. liječi se od narkotika koje je
ranije uzimao, dodao je da ovo krivično djelo koje je izvršio, desilo se
neplanirano.  
Na zapisnicima o saslušanju osumnjičenog Kri.br.11/647 od 14.05.2011. godine i
Ki.br.11/165 od 17.05.2011. godine, pred istražnim sudijom dodao je da je
odbranu u policiji dao u prisustvu branioca po službenoj dužnosti, a sa kojim
je prethodno obavio povjerljivi razgovor, da je u toj odbrani detaljno opisao
čitavi predmetni dogadjaj, odnosno sve čega se sjeća, da je bilo tog dana, što
se tiče količine novca koju je otudjio zna da je bilo više papirnih novčanica,
dakle nije bilo kovanica, a svota je bilo nešto oko 110,00 eura. Istakao je da
je više puta pravnosnažno osudjivan, a izmedju ostalog za krivično djelo
razbojništvo, za koje mu je sudjeno pred Višim sudom u P., i u tom predmetu je
osudjen na zatvorsku kaznu od 3 ipo godine, a koju kaznu je izdržao u ZIKS-u u
Spužu. Naveo je da je zadnjih 10 godina uživalac opojne droge heroin, a u
nedostatku droge obezbijedi neke tablete za smirenje i alkohol, a tako je bilo
i predmetnog dana. Istakao je da je nekoliko sati prije nego je izvršio
razbojništvo popio čitavu tablu od 10 komada lijeka za smirenje dijazepam od 5
mg, a pored pomenutih tableta popio je 3-4 flaše piva od 0,5 l, i tri ili
četiri čašice likera pelinkovca. Naveo je da je ovakvom stanju u kombinaciji
popijenih talbeta za smirenje i alkohola izvršio krivično djelo. Krivično
djelo je izvršio da bi došao do novčanih sredstva za izmirenje osnovnih
potreba porodice, odnosno njega i njegove majke M. sa kojom živi. Istakao je
da je startni pištolj sa kojim je izvršio razbojništvo kupio u prodavnici
"L.", a nije ga kupio da bi njime izvršio razbojništvo, već mu je bio potreban
iz razloga lične bezbjednosti jer je imao više svadja na izdržavanju kazne u
ZIKS-u.  
Na glavnom pretresu od 22.06.2011. godine, optuženi je ponavljajući svoju
odbranu priznao izvršenje krivičnog djela koje mu se stavlja na teret, i
pojasnio da se liječio od ovisnosti narkomanije u B., kao i to da je prije 10
godina počeo da konzumira drogu i da je koristio heroin i sintetičke droge.  
Branilac optuženog je u završnoj riječi izjavio da smatra da postoji jedna
okolnost koja isključuje protivpravnost djela, a to je da je okrivljeni djelo
učinio zbog osjećaja gladi, kao i dvije posebno olakšavajuće okolnosti na
strani optuženog, a to je priznanje i da je djelo učinio u stanju psihičke i
fizičke zavisnosti opojnih droga. Bez obzira koji su uzroci koji su doveli
optuženog do ovakvog stanja nesporno je da se radi o iznudjenom delikventu, o
iznudjenim radnjama, tako da smatra ukoliko ga sud oglasi krivim da će
postupak resocijalizacije biti uspješan utolikoj mjeri koliko bude uspješno
liječenje, a kao olakšavajuću okolnost istakao je i to da sredstvo kojim je
prijetio nije mogao da izazove posljedice za život i tijelo ljud, stoga moli
da ga sud što blaže kazni.  
Optuženi je u završnoj riječi izjavio da prihvata završnu riječ svog branioca
i dodao da se kaje i da mu je žao.  
Sud je u dokaznom postupku proveo sledeće dokaze: saslušanje svjedoka oštećene
Dj.L. i svjedoka K.N., izvršio uvid u fotodokumentaciju koja je sastavni dio
spisa predmeta br.17-28-244-906/1490 od 12.05.2010. godine, pročitao
evidenciju prodatih start pištolja L., pročitao zapisnik o prepoznavanju lica
od strane svjedoka N. K. od 13.05.2011. godine, pročitao izvod iz KE na ime
optuženog izdat od strane UP PJ P. br. 29-245/11-15583/2-2501 od 13.06.2011.
godine, pročitao nalaz i mišljenje vještaka neuropsihijatra S. M. od
30.06.2011. godine, pročitao zapisnik o prepoznavanju KU.br.466/11 od
14.05.2011. godine, potpisan od strane M. M1.  
Svjedok oštećena Dj.L. je u svom svjedočkom iskazu pred istražnim sudijom na
zapisniku o saslušanju svjedoka Ki.br. 11/165 od 20.05.2011. godine, kao i na
glavnom pretresu od 22.06.2011. godine navela je da radi u T. s. kao prodavac,
koji se nalazi u ulici ... Istakla je da je dana 20.05.2011. godine počela
smjenu u 7 časova, bila je sama u radnji, i negdje oko 12 sati i 35 minuta
nalazila se iza naplatnog pulta, kada je u radnju ušlo jedno NN maskirano lice
sa pištoljem u ruci, a to lice je repertiralo pištolj i obratilo joj se
riječima, "daj pare pucaću", na šta je ona odgovorila da nema para, nakon čega
joj se optuženi obratio riječima "daj pare pucaću ti u glavu". Istakla je da
ne zna da li je bila otvorena kasa ili je ona otvorila ali zna da je ovo lice
preko naplatnog pulta iz kase rukom uzelo novac koji je bio u kasi, izašao iz
radnje i pobjegao ulicom ... u pravcu E.fakulteta. Čim je došla sebi pozvala
je policiju, pa je došao prvo jedan policajac a poslije njega je došla ekipa
policije koja je izvršila uvidjaj. Navela je da je lice koje je izvršilo
razbojništvo muškarac visine oko ... cm, ... gradje, a na sebi je imao gornji
dio trenerke crne boje sa kapuljačom, a na glavi je imao kačket, a preko lica
medicinsku masku bijele boje, da je na ledjima imao ruksak crvene boje. Nevela
je da danas ne bi mogla da prepozna razbojnika s obzirom da su mu glava ali i
lice skoro u potpunosti bili prekriveni. Prodavnica u kojoj radi nema video
nadzor, a predmet koje je ovo lice držalo u ruci njoj je ličilo na pravi
pištolje, kao i zvuk repertiranja istog njoj je zvučalo kao pravi pištolj.
Istakla je da je iz kase ukupno nestalo 155 eura novca i to papirnih
novčanica, apoena 5,10 i 20 eura, kao i to da je vlasnik predmetne prodavnice
Bar-kod. Pojasnila je da je riječi koje je razbojnik uputio ozbiljno shvatila
kao prijetnje za njen život i tijelo i pretrpjela je strah i doživjela stres
usled predmetnog dogadjaja. Dodala je da je optuženog dobro razumijela što je
pričao i da je osjetila strašan strah od pištolja i od prijetnji koje joj je
uputio, tako da je i danas pod stresom i želi da se ovo što prije završi. Na
pitanje branioca, svjedok oštećena je pojasnila da njoj ovaj pištolj nije
ličio na plašljivac, već na pravi, čak je čula i zvuk zveketa od repertiranja.
U konačnom je izjavila da se kao oštećena ne pridružuje krivičnom gonjenju i
ne postavlja imovinskopravni zahtjev.  
Svjedok K.N. je u svom svjedočkom iskazu na glavnom pretresu od 22.06.2011.
godine u bitnom naveo da je dana 12.05.2011. godine, bio na pultu T. s. u
ulici ..., da bi dopunio vaučer za telefon, i kako je prišao pultu primijetio
je Dj. L. koju inače zna, da plače, i u istom trenutku je primijetio čovjeka
koji istrčava iz ove prodavnice i on se odmah uputio za njim. Istakao je da je
trčao neko vrijeme za njim i stigao ga, medjutim, on mu je tada uperio pištolj
pa je zastao nakon čega je nastavio da trči, kao i on, i onda se našao iza
neke zgrade i u ulazu je našao njegov crveni ruksak koji mu je prethodno bio
na ledjima i neku majicu. Nakon toga se vratio do T. s. i tamo je već bila
policija i on je policajce doveo do ovog mjesta gdje je našao ruksak, a dok je
trčao za ovim čovjekom on je imao medicinsku masku preko usana i dijela nosa,
a na očima je imao naočare, a zna i da je na prepoznavanju njega prepoznao i
zbog visine i zbog bradice koju mu je primijetio tog dana iako je imao
medicinsku masku. Na pitanje zastupnika optužbe, svjedok je pojasnio da kada
je krenuo prema njemu da ga je ščepao s ledja, a on je odmah okrenuo poštilj u
njegovom pravcu da bi on stao i da se nije okretao licem put njega dok je on
trčao za njim, kao i to kada je on izlazio iz T. s. to je bio trenutak kada mu
je prišao i tada su se čeono sreli, i on ga je čak udario po ramenu ruksakom.
Na pitanje branioca optuženog, svjedok je pojasnio da misli da je u policiji
bilo pet lica tokom prepoznavanja. Na pitanje predsjednika vijeća svjedok je
pojasnio da se sjeća da je ovom čovjeku kosa bila ...boje.  Na pitanje
zastupnika optužbe pojasnio je da i danas ovo lice može sa sigurnošću da
prepozna, pokazujući na prisutnog optuženog.  
U evidenciji prodatih start pištolja "L.", utvrdjuje se da je naveden izmedju
ostalih i M.M. sa ličnim podacima i to matičnim brojem, da je navedeni datum
kupovine i to 25.10.2010. godine i tip pištolja F92-crni 9.  
Iz zapisnika o prepoznavanju lica od strane svjedoka N.K. od 13.05.2011.
godine, proizilazi da  je isti prepoznao okrivljenog kao lice pod rednim
brojem 4.  
Iz zapisnika o prepoznavanju lica potpisan od strane M. M1. proizilazi da je
ista kao učinioca ovog krivičnog djela označila lice pod rednim brojem 3,
odnosno optuženog M. M.  
U fotodokumentaciji br.1728244-906/1490 od 12.05.2011. godine, su zabilježene
fotografije T. s., zatim crvenog ruksaka, predmetnog pištolja i ličnih stvari
optuženog, odnosno dukserice.  
Iz  izvoda iz KE na ime optuženog izdat od strane UP PJ P. br.
29-245/11-15583/2-2501 od 13.06.2011. godine proizilazi daje isti osudjivan
presudama Osnovnog suda u P. K.br.02/6960 od 12.05.2005. godine, zbog krivčnog
djela iz čl.240 st.1 KZ RCG, na tri mjeseca zatvora, Osnovnog suda u P.
K.br.13/05 od 02.11.2006. godine, zbog krivičnog djela iz čl. 240 st.1 KZ CG,
na 6 mjeseci zatvora, Osnovnog suda u P. K.br.7/336 od 30.03.2009. godine,
zbog krivčnog djela iz čl. 399 KZ CG, na tri mjeseca zatvora, Osnovnog suda u
P. K.br.09/471 od 10.07.2009. godine, zbog krivičnog djela iz čl.239
st.1/čl.49 KZ-a, na tri mjeseca zatvora i Višeg suda u P. K.br.284/09 od
30.11.2010. godine, zbog krivčnog djela iz čl.242 st.1 KZ, na tri godine i 6
mjeseci zatvora  
Iz nalaza i mišljenja vještaka neuropsihijatra S. M. od 30.06.2011. godine,
proizilazio da je optuženi M.M. osoba prosječnih intelektualnih kapaciteta, da
ne boluje od trajnog duševnog oboljenja niti pokazuje simptome težeg duševnog
oboljenja. U osnovi se radi o poremećaju ličnosti sa karakteristikama
emocionalno nestabilne ličnosti. Pokazuje politoksmanski tip zavisnosti
(zavisnost od više psihoaktivnih supstanci, pretežno o heroinu, te o
alkoholu).Ko i to  da je u vrijeme izvršenja krivičnog djela okrivljeni mogao
da shvati značaj svoga djela i da upravlja svojim postupcima. Obzirom da je
optuženi politoksikomanski zavisnik od više psihoaktivnih supstanci (pretežno
o heroinu, i alkoholu) a dosadašnje liječenje ambulantnog tipa nije dalo
rezultate, to sa medicinskopg aspekta je potrebno primjeniti mjere obaveznog
liječenja od narkomanije u Specijalnoj bolnici za psihijatriju u Dobroti Kotor
ili drugoj ustanovi.  
Ovakav nalaz i mišljenje vještaka, sud je ocijenio kao argumentovan,
objektivan i u svemu baziran na pravilima struke, iz kojeg razloga je isti u
cjelosti prihvatio.  
Nakon ocjene svih provedenih dokaza, kako pojedinačno, tako i dovodeći ih u
međusobnu vezu, kao i dovođenjem istih u vezi sa analiziranom i cijenjenom
odbranom optuženog, sud je nedvosmisleno zaključio da je optuženi M.M. izvršio
krivično djelo razbojništvo iz čl. 242 st.1 Krivičnog zakonika CG u svemu na
način, vrijeme i mjesto kako je to činjenično opisano u izreci ove presude.  
Naime optuženi je kako pred policijom tako i pred istražnim sudijom i na
glavnom pretresu načelno priznao izvršenje krivičnog djela koje mu se stavlja
na teret precizno i do detalja opisujući izvršenje krivičnog djela, osim u
dijelu izrečenih prijetnji. Dalje, sud je prihvatio ovakvo priznanje optuženog
kao iskreno, logično i istinito, budući je isto potkrijepljeno i ostalim
provedenim dokazima i to prije svega iskazima svjedoka-oštećene, koja je iz
svog ugla takodje dosljedno, precizno i do detalja posvjedočila o samom načinu
izvršenja djela, apostrofirajući pri tom da je optuženog dobro razumjela što
je pričao i osjetila strašan strah od pištolja i prijetnji koje joj je uputio,
pa sud nije nikakvog razloga imao da ovom svjedočenju ne pokloni punu vjeru, a
iz kojeg iskaza se sa sigurnošću utvrdjuje da je optuženi ovom prilikom istoj
uputio prijetnje "daj pare pucaću" i "daj pare pucaću ti u glavu". I pored
toga što je oštećena istakla da ne bi mogla da prepozna izvršioca ovog
krivičnog djela nema sumnje da je u pitanju optuženi M.M., a ovo imajući u
vidu kako njegovo priznanje, tako i činjenicu da je takvo priznanje svoj
oslonac i potporu našlo u iskazu svjedoka K.N., koje povezujući sa opisom od
strane oštećene u pogledu visine izvršioca djela i u dijelu izjašnjavanja o
postojanju crvenog ruksaka, bezrezervno i neprikosnoveno ukazuje na
postojanost zaključka suda u pogledu krivice optuženog. Naime, i svjedok K. N.
istinito i slikovito je posvjedočio o svim detaljima koji su mu neposredno
poznate, a njegovo svjedočenje provjereno je i potkrijepljeno samim
fotografijama u fotodokumentaciji koje se tiču vjerno opisanog crvenog
ruksaka, kao i startnog pištolja, a što je u konačnom potvrdu našlo i u
evidenciji prodatih start poštolja od strane L., kao i u zapisniku o
prepoznavanju od strane ovog svjedoka, koji je u svemu sačinjen u skladu sa
zakonom, i sagledan u kontekstu sa ovim svjedočenjem pouzdano i izvjesno
pogoduje činjeničnom utvrdjenju koje je rezultat ovog postupka.  
Postupajući na ovakav način, u radnjama optuženog ostvarena su sva subjektivna
i objektivna obilježja bića krivičnog djela razbojništva iz čl.242 st.1 KZ-a,
iz koje zakonske odredbe proizilazi da se predmetno djelo sastoji u upotrebi
sile ili prijetnje da će se neposredno napasti na život i tijelo, koja
prethodi oduzimanju tuđe pokretne stvari u namjeri da njenim prisvajanjem
pribavi sebi ili drugom protivpravnu imovinsku korist. Treba napomenuti, da za
postojanje zakonskog obilježja sile, odnosno prijetnje kod krivičnog djela
razbojništva, potrebno je da je sila upravljena protiv osobe, i da sila,
odnosno prijetnja po svom intenzitetu bude jasno izražena i podesna za
sprječavanje i savladjivanje otpora obzirom na upotrijebljeno sredstvo, način
primjene i okolnost pod kojima je primijenjena i sl., što sve primjenjujući na
konkretan slučaj bez dileme upućuje na zaključak da su u radnjama optuženog
ostvarena sva subjektivna i objektivna bića krivično djela u pitanju.  
U odnosu na navedeno krivično djelo optuženi je bio svjestan da postupajući na
prednje opisani način, odnosno da upotrebom prijetnje da će pucati zahtijeva
predaju tuđe pokretne stvari – novca, vrši krivično djelo, što je isti i htio,
postupajući sa direktnim umišljajem, dok mu je namjera bila pribavljanje
protivpravne imovinske koristi.  
U ovom dijelu zaključivanja, sud je imao u vidu i navode okrivljenog u kojima
je isti izmedju ostalog isticao da je djelo izvršio u pripitom stanju, da je
konzumirao alkohol u kombinaciji sa pelinkovcem, pivom i tebletama koje
koristi za smirenje jer je u apstinenciji, odnosno liječi se od narkotika koje
je ranije uzimao, pa djelo koje je izvršio desilo se neplanirano, nalazeći da
uračunljivost okrivljenog, a isto tako njegov psihički odnos prema krivičnom
djelu u pitanju, ničim nijesu dovedeni u sumnju budući da se kao najpozvaniji
u ovom segmentu izjasnio vještak neuropsihijatar, koji je decidno istakao da
je optuženi u vrijeme izvršenja krivčnog djela mogao da shvati značaj svog
djela i da je mogao da upravlja svojim postupcima.  
Kako je krivica optuženog na pouzdan način utvrdjenja, to je sud odlučujući o
krivičnoj sankciji cijenio sve okolnosti od znčaja za njen izbog i visinu, u
smislu čl. 42 Krivičnog zakonika, pa je tako od otežavajućih okolnosti na
strani optuženog našao njegovu višestruku osudjivanost presudama Osnovnog suda
u P. K.br.02/6960 od 12.05.2005. godine, zbog krivčnog djela iz čl.240 st.1 KZ
RCG, na tri mjeseca zatvora, Osnovnog suda u P. K.br.13/05 od 02.11.2006.
godine, zbog krivičnog djela iz čl. 240 st.1 KZ CG, na 6 mjeseci zatvora,
Osnovnog suda u P. K.br.7/336 od 30.03.2009. godine, zbog krivčnog djela iz
čl. 399 KZ CG, na tri mjeseca zatvora, Osnovnog suda u P. K.br.09/471 od
10.07.2009. godine, zbog krivičnog djela iz čl.239 st.1/čl.49 KZ-a, na tri
mjeseca zatvora i Višeg suda u P. K.br.284/09 od 30.11.2010. godine, zbog
krivčnog djela iz čl.242 st.1 KZ, na tri godine i 6 mjeseci zatvora, i u tom
pravcu činjenicu da je optuženi specijalni povratnik za krivično djelo
razbojništvo, dok mu je od olakšavajućih okolnosti cijenio imovinske prilike,
odnosno činjenicu da je lošeg imovnog stanja, osudjujući ovog optuženog na
kaznu zatvora u trajanju od 4 (četiri) godine. Mišljenje je suda da je
izrečena kazna u navedenom trajanju adekvatna i primjerena optuženom kao
učiniocu, i da je u svemu ekvivalentna krivičnom djelu u pitanju, sa kojom će
se u okviru opšte svrhe krivičnih sankcija propisane čl. 4 st. 2 KZ-a CG sa
uspjehom ostvariti svrha kažnjavanja propisana čl. 32 istog zakona u smislu
sprječavanja optuženog da čini krivična djela i uticanje na njega da ubuduće
ne čini krivična djela, izražavanje društvene osude za krivično djelo i
obaveza poštovanja zakona.  
U izrečenu kaznu optuženom se uračunava i vrijeme provedeno u pritvoru od
12.05.2011. godine, pa nadlje, shodno čl. 51 KZ-a CG.  
Sud je rješenjem sa glavnog pretresa opozvao procesno rješenje saslušanjem
svjedoka M.M., a ovo imajući u vidu da je činjenično stanje na pouzdan način
utvrdjeno, pa bi provodjenje ovog dokaza bespotrebno odugovlačilo postupak,
pri čemu je samim tim zapisnik o prepoznavanju potpisan od strane ove
svjedokinje cijenjen kao bez uticaja na odlučivanje.  
Na osnovu odredbe čl.71 KZ-a optuženom je izrečena mjera bezbjednosti -
obavezno liječenje narkomana zatvorenog tipa, koja mjera će se izvršiti u
ustanovi za izvršenje kazne ili u specijalizovanoj psihijatrijskoj bolnici
Dobrota u Kotoru. Ovakva mjera je izrečena obzirom da je vještak
neuropsihijatar u svom nalazu istakao da je optuženi politoksikomanski
zavisnik o više psihoaktivnih supstanci i to pretežno o heroinu i alkoholu, a
dosadašnje liječenje ambulantnog tipa nije dalo razultata, pa je sa
medicinskog aspekta potrebno primijeniti mjere obaveznog liječenja od
narkomanije u specijalizovanoj bolnici za psihijatriju u Dobroti Kotor ili u
drugoj ustanovi, pa je ovakav zaključak suda u svemu razložan, adekvatan i
neophodan. Obzirom da je navedena mjera bezbjednosti izrečena uz kaznu
zatvora, to će se vrijeme provedeno u navedenoj zdravstvenoj ustanovi ukoliko
se liječenje bude obavljalo u istoj, uračunati u kaznu zatvora.  
Sud je shodno čl. 199 Zakonika o krivičnom postupku CG obavezao optuženog na
isplatu paušala u iznosu od 30,00€, dok ostalih troškova nije bilo, koji je
odmjeren shodno dužini trajanja postupka, složenosti predmeta i imovinskim
prilikama optuženog.  
Na osnovu izloženog u smislu odredbe čl. 364 ZKP-a CG kao u izreci presude.  

PREDSJEDNIK VIJEĆA - SUDIJA

Maja Zeković,s.r. 
PRAVNA POUKA:
Protiv ove presude može se  izjaviti žalba u roku
od 15 dana od dana   prijema  pismenog otpravka iste, 
Višem  sudu u P., a preko ovog suda. 
ZTO- Janković Andrijana                          