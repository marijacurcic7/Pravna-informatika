K. br. 10/975 
U IME NARODA
OSNOVNI SUD U PODGORICI, kao prvostepeni, krivični, po sudiji Jovović Željki,
kao sudiji pojedincu, uz učešće Rajković Danijele, kao zapisničara, u
krivičnom predmetu protiv okrivljenog B.P., zbog krivičnog djela nasilje u
porodici ili porodičnoj zajednici iz čl. 220 st. 2 u vezi st. 1 Krivičnog
zakonika, rješavajući po optužnom predlogu ODT-a Podgorica Kt. br. 1780/09 od
03. 02. 2010. godine, nakon održanog glavnog, javnog pretresa, dana 25. 03.
2011. godine u prisustvu zastupnika ODT Podgorica Marije Kažić i okrivljenog,
donio je i istog dana javno objavio  
P R E S U D U
Okrivljeni: 
B.P.,  od oca ... i majke ..., rođene ..., rođen ... godine u V., opština P.,
sa prebivalištem u P., M., po zanimanju mašinski tehničar, razveden, otac
dvoje djece, lošeg imovnog stanja, neosuđivan  
Na osnovu čl. 363 st. 1 tač. 3 Zakonika o krivičnom postupku.  
OSLOBADJA SE OD OPTUŽBE 
Kojom je predstavljeno da je:
Dana 10. 11. 2009. godine, u P., u porodičnoj kući, primjenom grubog nasilja
narušio tjelesni i duševni integritet člana svoje porodice-supruge oštećene
J.P., na način što je oštećenu uhvatio za kosu i stavio joj nož pod grlo
prijeteći joj da će je ubiti  
- čime bi izvršio krivično djelo nasilje u porodici ili u porodičnoj
zajednici iz čl.  220 st.2 u vezi st.1 Krivičnog zakonika.  
Troškovi krivičnog postupka  padaju na teret budžetskih sredstava suda.  
O b r a z l o ž e nj e
Optužnim predlogom ODT-a Podgorica, Kt. br. 1780/09 od 03. 02. 2010. godine,
stavljeno je na teret okrivljenom B.P. da je izvršio krivično djelo nasilje u
porodici ili porodičnoj zajednici iz čl. 220. st. 2 u vezi st.1. Krivičnog
zakonika. Zastupnik optužbe Marija Kažić je prije davanja završne riječi
precizirala činjenični opis optužbe, na način kako je to predstavljeno izrekom
presude i pri tako preciziranom optužnom predlogu u cjelosti ostala,
predlažući sudu da okrivljenog oglasi krivim i kazni po zakonu.  
Okrivljeni B.P., u svojoj odbrani datoj u prethodnom postupku, koju odbranu je
u cjelosti ponovio na glavnom pretresu, nije priznao izvršenje krivičnog djela
stavljenog mu na teret i svoju krivicu. Naveo je da je dana 10. 11. 2009.
godine došlo do žučne rasprave izmedju njega i njegove supruge vezano za
brakorazvodnu parnicu, jer je on molio suprugu da odgode ročište koje je bilo
zakazano, dok se njihov sin D., koji se u medjuvremenu odselio sa svojom
porodicom iz kuće ne vrati, ali da nikakvog fizičkog kontakta nije bilo
izmedju njega i njegove supruge, da nije uzimao nikakav nož, koji joj je
stavljao pod grlo, niti joj na bilo koji način prijetio. Rasprava se nastavila
sve do 16. 11. 2009. godine, kada je iritiran ponašanjem svoje supruge popio
tablete "bromazepam", od kojih mu je pozlilo, nakon čega je prebačen u
bolnicu, gdje se i probudio nakon 40 sati. Naveo je da je njegova supruga
imala ranije psihičkih problema i da joj je ljekar propisao te tablete koje je
ona donijela kući. Dogadjaj od 10.11.2009. godine, kada joj je navodno
prijetio i kada joj je život bio ugrožen,  supruga je prijavila
18.11.2009.godine iako joj je policijska stanica na 300 m od kuće, što mu je
bilo vrlo čudno, da bi nakon izlaska iz bolnice, umjesto da ode kući, bio
dočekan od strane policije, koja ga je privela i nakon davanja izjave pustila
kući, gdje nije zatekao suprugu. Otprilike posle mjesec dana se vratila iz
S.Ž.K., gdje je boravila i gdje je posjećivao. Jednom prilikom mu je pokazala
prostorije S.Ž.K. a čini mu se da su tom prilikom i kafu pili zajedno.
Okrivljeni je, takodje naveo, da to nije prvi put da ga supruga lažno
prijavljuje policiji, da je to uradila i u aprilu mjesecu 2009. godine, da je
on navodno ugurao na silu u automobil, zbog čega se vodio postupak pred
sudijom za prekršaj, u kom postupku je oslobodjen, jer se utvrdilo da to nije
bila istina.  
U završnoj riječi je naveo da nije izvršio krivično djelo koje mu je stavljeno
na teret, a da ga je najbolje odbranila bivša supruga, koja je na prethodnom
glavnom pretresu tvrdila da je dana 10.11.2009. godine nije udarao, niti
podnosio nož pod grlo. Takodje, smatra da postoji više razloga zbog kojih ga
je bivša supruga prijavila da je izvršio djelo, a izmedju ostalih koje nije
htio da navodi zbog svog i dostojanstva svoje djece, je i razlog što je protiv
njene volje u kuću primio svoju majku koja je izbjegla sa Kosova i što nije
htio da učestvuje u njenim svađama sa njenim snahama.  
Sud je u dokaznom postupku saslušao svjedoka oštećenu J.P.  i pročitao izvod
iz Kaznene evidencije za okrivljenog. Svjedoci V.P., D.P. i D.P. su, shodno
čl. 97 Zakonika o krivičnom postupku, iskoristili zakonsko pravo i nisu
svjedočili, s obzirom na blisko srodstvo sa okrivljenim.  
Svjedok oštećena J.P.  je u svom iskazu u prethodnom postupku i na zapisniku
od 03. 02. 2010. godine navela da je dana 10. 11. 2009. godine, sjedjela sa
svojim suprugom u dnevnoj sobi, kada mu je saopštila da će da podnese tužbu za
razvod braka, nakon čega je revoltiran time, ustao i uhvatio je jednom rukom
za kosu, dok je u drugoj ruci držao nož, koji joj je primakao na 2 cm od vrata
i prijetio joj da će je ubiti ukoliko podnese tužbu, a što je bio razlog da
ona sutradan podje u Osnovni sud u Podgorici i podnese tužbu za razvod braka.
Dana 16. 11. 2009. godine trebalo je da se pojave u sud povodom te tužbe i
kada je krenula da se sprema, suprug joj je ušao u sobu i počeo da joj prijeti
da će je ubiti, a koje prijetnje ona nije ozbiljno shvatala, jer je znala da
nema oružja, jer je pištolj i pušku odavno sklonila. Okrivljeni je molio da ne
ide na sud, a pored sebe je imao kuhinjski nož koji je prethodno uzeo iz fioke
i neke tablete koje je popio. Nakon toga je izgubio svijest i ona je izašla
vani i pokucala na prozor kuće njegovog brata, koji živi odmah tu pored, i
došla je hitna pomoć koja ga je povela u bolnicu gdje je ostao do uveče, nakon
čega je vraćen kući, ali mu je bilo loše i ponovo su pošli u Urgentni centar i
to na njenu inicijativu. Navodi da je u bolnici bio do 24. 11. 2009. godine a
ona je, nakon toga pošla u S.Ž.K., gdje su joj i sugerisali da prijavi
dogadjaj, što je ona i uradila. Na glavnom pretresu od 17.03.2011 je navela da
se dogadjaj nije desio dana 10. 11. 2009. godine, već 16. 11. 2009. godine,
kada je imala prvi poziv za razvod braka. Tom prilikom  je suprug uzeo nož i
stavio joj pod grlo i nije joj bilo svejedno, a nakon toga je uzeo tablete i
pokušao da se ubije, nakon čega je bio u bolnici. Toga dana, kada je zadržan u
bolnici, ona je ostala s njim cijeli dan i noć, i ležala je s njim u krevetu.
Navela je da je ostala dobrovoljno jer je to željela, čak se i sin malo
iznenadio. Nije se pridružila krivičnom gonjenju i nije postavila
imovinskopravni zahtjev.  
Nakon ukazanih razlika u kazivanju na glavnom pretresu i na prethodnom
pretresu od 03.02. 2010. godine svjedok je navela da se dogadjaj koji je
predmet optuženja sigurno desio 16. 11. 2009. godine i da joj je taj dan
suprug prijetio nožem a nije tačno da joj je tog dana prijetio oružjem, niti
je prijetio da će je ubiti. Ne može objasniti zašto je renije navela
drugačije, vjerovatno je tada bila pod stresom, a sad više nije pod stresom.
Nakon ukazanih razlika u kazivanju na glavnom pretresu i na zapisniku kod
istražnog sudije oštećena je navela da je dana 16. 11. 2009. godine suprug
uzeo nož i stavio ga na kuhinjski sto u dnevnoj sobi dok je ona sjedjela pored
njega, i da joj je tada rekao da je ne može ubiti jer je voli i nakon toga je
popio tablete. Nakon ukazanih razlika tokom glavnog pretresa oštećena se
izjasnila da joj suprug dana 16. 11. 2009. godine nije prijetio samo je stavio
nož na sto, već da joj je prijetio 10. 11. 2009. godine. Dalje je navela da je
u periodu od dana 10. 11. 2009. godine kada se desio taj dogadjaj do dana 16.
11. 2009. godine bila sa suprugom u istoj kući i da nisu imali problema,
gledala je da što manje komuniciraju i odgovarala samo ako je on što pita, tih
dana je izlazila iz kuće, kontaktirala sa djecom a nije se javljala ljekaru.  
Iz izvoda iz kaznene evidencije za okrivljenog Uprave policije PJ Pogorice
od dana 12. 02. 2010. godine, utvrdjuje se da okrivljeni B.P. nije osudjivan.  
Cijeneći provedene dokaze, pojedinačno i u njihovoj međusobnoj vezi i
dovodeći ih u vezu sa odbranom okrivljenog, sud nalazi da nema dokaza da je
okrivljeni izvršio krivično djelo stavljeno mu na teret.  
Naime, iz izjave oštećene i odbrane okrivljenog, sud je na nesumljiv način
utvrdio da je dana 10. 11. 2009. godine došlo do žučne rasprave između
okrivljenog i njegove supruge povodom brakorazvodne parnice, jer je okrivljeni
tražio da odloži ročište dok se sin D. ne vrati kući sa svojom porodicom.
Okrivljeni tokom cijelog postupka negira da je svoju suprugu uhvatio za kosu,
da joj je stavljao nož pod grlo i da joj je prijetio da će da je ubije ali
priznaje da je tog dana došlo do žučne rasprave, koja je trajala sve do 16.
11. 2009. godine, kada je popio tablete.  
Okrivljenom se na teret stavlja da je primjenom grubog nasilja narušio
tjelesni i duševni integritet svoje supruge, na način što je oštećenu uhvatio
za kosu i stavio joj nož pod grlo prijeteći joj da će da je ubije. Okrivljeni
negira izvršenje krivičnog djela a činjenično stanje iz izreke presude, sud na
nesumljiv način nije mogao da utvrdi ni iz iskaza svjedoka oštećene J.P., jer
je sud u njenom iskazu pronašao niz bitnih kontradiktirnosti i nelogičnosti, a
koje se prvenstveno ogledaju u tome što kritični dogadjaj različito
predstavlja, tvrdeći da se dogadjaj desio dana 10. 11. 2009. godine, pa 16.
11. 2009. godine. Takodje,  ako se dogadjaj desio dana 10. 11. 2009. godine,
sudu bi sasvim bilo logično da je oštećena dogadjaj prijavila istog dana, s
obzirom da se policijska stanica nalazi na 300 m od kuće, a ne 13 dana kasnije
i ako se bojala za svoj život i bila ugrožena odmah pošla u S.Ž.K. a ne tek
24. 11. 2009. godine, gdje su joj i sugerisali da podje u policiji i da
supruga prijavi, kako to sama navodi. Iz iskaza svjedoka oštećene utvrdjeno je
da je oštećena ostala sa suprugom u kući od 10. 11. 2009. godine do 16. 11.
2009. godine i da za to vrijeme nije bilo problema, a dana 16. 11. 2009.
godine, nakon što je popio tablete i završio u bolnicu, ona dobrovoljno ostala
s njim u bolnici i ležala s njim u krevetu, da bi tek kad je on izašao iz
bolnice pošla u S.Ž.K. Sud smatra, da ako je oštećenoj, usled radnji
okrivljenog, bio narušen tjelesni ili duševni integritet, nije logično da je
čekala toliko dana da supruga prijavi, za koje vrijeme nije tražila pomoć
stručnog lica zbog nasilja odnosno posledice djela- narušenog tjelesnog ili
duševnog integriteta, a takvo ponašanje je i potpuno neuobičajeno za žrtve
predmetnog krivičnog djela.  
Okrivljenom se na teret stavlja krivično djelo nasilje u porodici ili u
porodičnoj zajednici iz čl. 220 st. 2 Krivičnog zakonika, koje čini onaj ko
primjenom grubog nasilja naruši tjelesni ili duševni integritet članova svoje
porodice ili porodične zajednice korišćenjem oružja, opasnog oruđa ili drugog
sredstva podobnog da tjelo teško povrijedi ili zdravlje teško naruši. Bitno
obilježje krivičnog djela  je primjena grubog nasilja, pri čemu se pojam
nasilja treba uzeti u značenju primjene prinude, dakle u prinuđavanju drugog
lica da nešto učini, ne učini ili trpi, upotrebom sile ili ozbiljne prijetnje
što sud nije mogao da utvrdi u konkretnom slučaju, a takođe iz provedenih
dokaza, prvenstveno iskaza oštećene, nije utvrđeno ni da je kao posledica,
narušen tjelesni i duševni integritet oštećene J.P.  
Polazeći od naprijed navedenog, po ocjeni ovog suda, nije dokazano da je
okrivljeni izvršio krivično djelo stavljeno mu na teret, zbog čega je
okrivljenog, shodno čl. 363 st. 1 tač. 3 Zakonika o krivičnom postupku
oslobodio od optužbe. Kako je okrivljeni oslobođen od optužbe, to troškovi
krivičnog postupka padaju na teret budžetskih sredstava suda, shodno čl. 203
st. 1 Zakonika o krivičnom postupku.  
Sa svega izloženog, sud je odlučio kao u izreci presude.  
OSNOVNI SUD U POGORICI,
dana, 25. 03. 2011. godine.
Zapisničar
Sudija
Danijela Rajković, s.r.
Željka Jovović, s.r.  
PRAVNA POUKA: Protiv ove presude dozvoljena je žalba u roku od 8 dana od dana
prijema pismenog otpravka iste, preko ovog suda Višem sudu u Podgorici.  
ZTO: Danijela Rajković  