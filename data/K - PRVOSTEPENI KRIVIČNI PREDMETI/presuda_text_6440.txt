OSNOVNI SUD U P.
K.br.06/470
Dana, 20.02.2009. godine 
U IME NARODA
OSNOVNI SUD U P., kao prvostepeni, krivični, u vijeću sastavljenom od
sudije Maje Zeković kao predsjednika  vijeća, i sudija porotnika Vojislava
Lubarde i Dragana Božovića kao članova vijeća, uz učešće Andrijane Janković u
svojstvu zapisničara, u krivičnom predmetu protiv optuženog H.A., koga u
postupku branio Z. B., advokat iz P., zbog produženog krivičnog djela kradja
iz čl.240 st.1 tač.1 u vezi čl.49, odlučujuči po optužnici ODT u P.
Kt.br.785/05 od 01.04.2006. godine, koju je na glavnom pretresu zastupala
zamjenik ODT-a Ana Radović, nakon održanog glavnog i javnog pretresa u
prisustvu zastupnika optužbe, okrivljenog i njegovog branioca, dana
18.02.2009. godine, nakon tajnog vijećanja i glasanja je donio, a dana
20.02.2009. godine, i javno objavio,  
PRESUDU 
OPTUŽENI: 
H.A., od oca K. i majke Z., rodjene V., rodjen ... godine u P. sa
prebivalištem u P. Ul..., završio srednju elektro tehničku školu, nezaposlen,
neožnjen, vojsku nije služio, lošeg imovnog stanja, crnogorac, državljanin CG,
neosudjivan.  
KRIV JE 
Zato što je:  
1. U noći 31.01/01.02.2006. godine u P., na..., provaljivanjem tudju pokretnu
stvar oduzeo drugom u namjeri da njenim prisvajanjem sebi pribavi protivpravnu
imovinsku korist, na način što je uptrebom podesnog sredstva otključao prednja
lijeva vrata, vozila marke "VW Caddy", registarskih oznaka PG ..., vlasništvo
oštećenog preduzeća "P.", zatim ušao u njega, u namjeri da oduzme i prisvoji
sve vrijednije stvari koje bi našao, kojom prilikom je oduzeo i prisvojio AR
CG NN marke, u vrijednosti od 72,00 €,  
2. U noći 11/12. februar 2006. godine, u P., Ul..., provaljivanjem tudju
pokretnu stvar oduzeo drugom u namjeri da njenim prisvajanjem sebi pribavi
protivpravnu imovinsku korist, na način što je upotrebom podesnog sredstva
otključao prednja lijeva vrata, vozila marke "Jugo" registarskih oznaka PG
..., vlasništvo oštećenog L.M., a zatim je ušao u vozilo, odakle je oduzeo i
prisvojio kasetofon marke "Sonaši" i 120,00 €, sve u vrijednosti od 155,00 €,  
3. Dana 16. februara 2006. godine u P., u Ul..., obijanjem tudju pokretnu
stvar oduzeo drugom u namjeri da njenim prisvajanjem sebi pribavi protivpravnu
imovinsku korist, na način što je upotrebom podesnog sredstva polomio staklo
na prednjim desnim vratima vozila marke "Opel Korsa", registarskih oznaka PG
..., vlasništvo oštećene T.B., a zatim ga je otključao i ušao u njega, u
namjeri da oduzme i  prisvoji sve vrijednije stvari koje bi našao, kojom
prilikom je oduzeo i prisvojio CD marke "Denver" u vrijednosti od 76,50 €,  
4. U noći 17/18. mart 2006. godine u P., u Ul..., provaljivanjem tudju
pokretnu stvar oduzeo drugom u namjeri da njenim prisvajanjem sebi pribavi
protivpravnu imovinsku korist, na način što je upotrebom podesnog sredstva -
šrafcigera i krickalice za nokte, otključao prednja lijeva vrata vozila marke
"Land Rover Defender" registarskih oznaka Pg..., vlasništvo organizacije
"S.t.c." a zatim ušao u njega, odakle je oduzeo i prisvojio kasetofon marke
"Sony", koji je prodao K.Ž. za 5,00 €, nakon čega se vratio i iz vozila oduzeo
i prisvojio sajlu za vuču, aparat za gašenje požara, prvu pomoć, 0,5 L ulja i
zavoje, sve u vrijednosti od 81,75 €,  
- čime je izvršio produženo krivično djelo teška kradja iz čl.240 st.1 tač.1
u vezi čl.49 KZ CG.  
Pa ga sud primjenom citiranih zakonskih propisa i
čl.2,4,5,8,15,32,33,36,42,45,46,49 i 51 Krivičnog zakonika kao i
čl.199,202,212 st.2 i 364 ZKP-a CG.  
O S U Đ U J E 
Na kaznu zatvora u trajanju od 8 (osam) mjeseci, u koju kaznu mu  se uračunava
vrijeme provedeno u pritvoru u periodu od  18.03.2006.godine do
03.07.2006.godine.  
Na  osnovu čl. 71 i čl.536 ZKP-a optuženom  se  izriče :  
MJERA BEZBJEDNOSTI 
-OBAVEZNO LIJEČENJE   NARKOMANA-
U ustanovi za izvršenje kazne, dok postoji potreba za liječenjem, ali ne duže
od 3 godine.  
Oštećeni ovlašćeni predstavnik "P.", svjedok L.M. i ovlašćeni predstavnik
organizacije "S.T.H.", se upućuju da svoje imovinsko pravne zahtjeve ostvare u
parničnom postupku.  
Okrivljeni  H.A. je dužan da na ime troškova krivičnog postupka uplati ovom
sudu iznos od 218,50 €, a koji troškovi se odnose na vještačenje od strane
vještaka neuropsihijatra dr S.M.iznosu od 148,50€ i vještačenje od strane
vještaka komercijalne struke D. Dj. u iznosu od 70,00€, a na ime paušala iznos
od 30,00 €, a koji je odmjeren shodno  dužini trajanja postupka, složenosti
predmeta i imovinskim prilikama optuženog, sve u roku od 15 dana od dana
pravnosnažnosti presude pod prijetnjom prinudnog izvršenja.  
II 
Na osnovu odredbe čl.363 st.1 tač.3 Zakonika o krivičnom postupku CG, 
Optuženi H.A., 
OSLOBADJA SE OD OPTUŽBE 
Kojom je predstavljeno da je: 
1. Dana 25.04.2004. godine oko 11,00 časova, u prodavnici prehrane "E.p.",
vlasništvo oštećenog J. R., u Ul... u P., u namjeri da sebi pribavi
protivpravnu imovinsku korist veće vrijednosti, oduzeo tudju pokretnu stvar na
način što iskoristivši odsustvo prodavačice B. D., koja se nalazila ispred
prodavnice, uslužujući sa tezgi drugu mušteriju, iz kutije pored kase, oduzeo
i prisvojio 4 seta vaučera u vrijednosti od po 5,00 € "P.", sve ukupne
vrijednosti od 200,00 €,  
        \- čime bi izvršio krivično djelo kradja iz čl.239 st.1 Krivičnog zakonika CG.

III 
Na osnovu čl. 362 st.1 tač.1 Zanonika o krivičnom postupku CG, 
U odnosu na optuženog H.A. 
OPTUŽBA SE ODBIJA 
Kojom je predstavljeno da je: 
1. Dana 22.04.2004. godine oko 19,10 časova u STR "M.", vlasništvo oštećenog
P.M., Ul ...u P., ozbiljnom prijetnjom da će neposredno napasti    na život i
tijelo oštećene J. M., pokušao da oduzme tudju pokretnu stvar u namjeri da
njenim prisvajanjem sebi pribavi protivpravnu imovinsku korist, na način što
je nakon ulaska u pomenutu radnju, kada mu se oštećena J. obratila riječima
"izvolite", izvadio nož koji mu je bio iza pojasa i okrenuo se u pravcu
oštećene govoreći joj "hoću pare", da bi ga oštećena Joličić uhvatila za ruku,
uspjela da mu istrgne nož iz ruke i izgurala ga iz radnje,  
        \- čime bi izvršio krivično  djelo razbojništvo u pokušaju iz čl.242 st.1 u vezi čl.20 Krivičnog zakonika CG.

Troškovi krivičnog postupku iz stava II i III izreke ove presude padaju na
teret budžetskih sredstava suda.  
O b r a z l o ž e nj e 
Optužnicom ODT-a Kt.br.785/04 od 01.04.2006. godine optuženom H.A. stavljeno
je na teret izvršenje produženog krivičnog djela teška kradja iz čl. 240.st. 1
tač.1 KZ. U završnoj riječi zastupnik optužbe odustao je od gonjenja optuženog
zbog krivičnog djela razbojništvo u pokušaju iz čl.242. st.1 u vezi čl. 20
KZ-a stavljenog mu na teret tačkom 1 optužnice, jer nema dokaza da je izvršio
predmetno krivično djelo, dok je u odnosu na ostale tačke optužnice u
cijelosti ostao pri istim i predložio sudu da optuženog oglasi krivim i osudi
po zakonu.  
Optuženi H.A. je u svojoj odbrani datoj u predkrivičnom postupku 26.04.2004.
godine u prisustvu branioca istakao da nije uradio djelo koje mu se stavlja na
teret jer je 22.04.2004. godine, čitav dan bio kod svoje majke Z. u naselju
Z., navodeći da njegovi roditelji ne žive zajedno od avgusta mjeseca, kao i da
su predmetnog dana osim njegove majke u kući bili i njegova najmladja sestra
A. kao i komšinica M. kojoj ne zna prezime, ali je siguran da je sjedjela sa
njegovom majkom, dodajući da on živi sa njom iako mu roditelji još nisu
razvedini.  
Optuženi H.A. je u svojoj odbrani datoj na zapisniku o saslušanju osumnjičenog
Ku.br. 660/2006 od 19.03.2006. godine priznao da je dana 18.03.2006. godine u
ul... u ...i, izvršio provalnu kradju u vozilo marke „Land rover“ koje je bilo
parkirano pored puta a način što je upotrebom šrafcigera i male britvice
odnosno noktoreza otključao bravu na tom vozilu iz kojeg je otudjio a.r.k.
marke „Soni“ nakon čega ga je na taksi stajalištu kod Direkcije pošta prodao
divljem taksisti Ž. K. za 5 €, nakon čega se opet vratio do predmetnog vozila
i iz istog otudjio protivpožarni aparat, prvu pomoć, sajlu za vuču i zavoj što
je pronašao u zadnjem djelu vozila a nakon što je izvršio premetačinu po
istom. Sve te stvari je iznio iz džipa i stavio ih na 3,4 m od vozila, kad su
naišli službenici policije, legitimisali ga, a nakon što su vidjeli stvari
koje je ostavio pored puta, priveli ga u CB P.. Takodje je izjavio da je tačno
da je krajem januara mjeseca, ne može se tačno sjetiti datuma, u dijelu
grada... otudjio jedan CD iz vozila marke „VW CADDY“, na način što je isto
pomoću šrafcigera otvorio, a predmetni kasetofon je prodao za iznos od 10 €
divljem taksisti čijeg se imena nije mogao sjetiti. Istakao je i to da je toku
februara mjeseca otudjio a.r.k. marke „Sonašai“ i 120 € iz vozila marke „Jugo"
koje je bilo parkirano u dijelu grada... u blizini T. škole, na način što je
ovo vozilo otvorio pomoću šrafcigera, a nakon toga pomenuti kasetofon prodao
na T. pijaci nepoznatom licu za iznos od 5 eura. Takodje je priznao i da je
negdje u februaru mjesecu u blizini R. otudjio CD marke Denver iz jednog
parkiranog vozila marke "Opel corsa" teget boje, na način što je kamenom
polomio staklo na prednjim vratima, a navedeni kasetofon je proda na ...
pijaci za iznos od 10 eura njemu nepoznatom licu.  
Optuženi je u svojoj odbrani od 20.03.2006. godin i 22.03.2006. godine pred
istražnim sudijom ponovio odbranu ranije datu u predkrivičnom postupku,
posebno naglašavajući da je zavisnik od droge, korisnik heroina i da je sve
ovo učinio da bi došao do para za drogu.  
Optuženi H.A.  je u svojoj odbrani datoj na glavnom pretresu 16.05.2006.
godine ponovio svoje iskaze sa zapisnika iz prethodnog postupka  a posebno
ističući da u cjelosti priznaje izvršenje krivičnih djela pod tačkom 3,4,5 i 6
optužnice  na način kako su opisani u optužnici. Dodao je da ne priznaje
izvršenje krivičnih djela pod tačkom 1 i 2 optužnice. Istakao je da je
krivična djela uradio pod uticajem droge, jer je u tom periodu bio ovisnik dok
se sada zbog vremena provedenog u pritvoru na neki način osvijestio, i žali
zbog izvršenja krivičnih djela. Na pitanje branioca okrivljeni je odgovorio da
je sav novac od prodatih stvari utrošio kupujući heroin za sebe. Na pitanje
suda okrivljeni je izjavio da je njegova visina ... cm, a da sada ne koristi
nikakve tablete niti narkotike.  
Optuženi H.A.  je u svojoj odbrani datoj na glavnom pretresu 15.10.2008.
godine izjavio doslovice i u svemu kao u svojim ranije datim iskazima iz
predkrivičnog postupka i sa zapisnika iz istražnog postupka i sa glavnog
pretresa od 16.05.2006. godine.  
Optuženi H.A. je u svojoj odbrani datoj na glavnom pretresu 11.02.2009. godine
izjavio doslovice i u svemu kao u svojim iskazima iz predkrivičnog postupka i
sa zapisnika iz istražnog postupka i sa glavnog pretresa od 16.05.2006. godine
i 15.10.2008. godine.  
Branilac okrivljenog advokat Z. B. u svojoj završnoj riječi istakao da je kod
činjenice da je zastupnik optužbe odustao od tačke 1 očekivao da će  odustati
od tačke 2 optužnice, jer po nalaženju odbrane u konkretnom slučaju nije
dokazano da je njegov branjenik počinio krivično djelo koje mu se stavlja na
teret tač.2 optuženice, a sve to prvenstveno imajući u vidu da je svjedok
oštećena B. D. dala u potpunosti suprotne svjedočke iskaze u istražnom
postupku i na glavnom pretresu, pri čemu se po odbrani odluka može zasnivati
isključivo po iskazu svjedoka, gdje je ona do detalja opisala način postupanja
policije prilikom prepoznavanja iz čega se bez sumnje zaključuje da je
prepoznavanje u policiji obavljeno povredom odredaba ZKP-a, tj. da su
ovlašćena lica policije prošla sa okrivljenim pored oštećene prije
prepoznavanja, dok je ona počinioca ovog djela opisala sasvim drugačije nego
što izgleda H.A., pa je rekla da se radi o visočijoj osobi duže kose, što su
sve okolnosti koje ukazuju da se na ovkavom iskazu svjedoka ne može temeljiti
osudjujuća presuda pa je predložio sudu da njegovog branjenika oslobodi od
optužbe za ovo krivično djelo opisano poda tačkom 2, a što se tiče krivičnog
djela pod tač.3,4,5 i 6 tu je nesporno postojanje istih i to prvenstveno
slijedeći odbranu njegovog branjenika koji je priznao djela, a u saglasnosti
sa ostalim provedenim doakzima, pri čemu je napomenuo da sud ima u vidu i
nalaz i mišljenje vještaka neuropsihijatra pa da mu u skladu sa zaključkom
istog izrekne mjeru bezbjednosti liječenje zatvorenog tipa, a budući da je u
pitanju osoba koja je sklona povremenom konzimiranju narkotika, a našto je
moguće uticalo i odrastanje njegovog branjenika uz roditelje koji su bili
razvedeni, pa irzicanjem takve mjere bezbjednosti smatra da bi se u cjelosti
mogla ostvariti svrha kažnjavanja.  
Optuženi H.A.  je u svojoj završnoj riječi izjavio da  prihvata završnu riječ
svog branioca i da nema ništa da doda.  
Na glavnom pretresu u dokaznom postupku sud je proveo sljedeće dokaze:
saslušao svjedoka B. D., pročitao iskaz svjedoka V. N. datog  u istražnom
postupku na zapisniku od 31.03.2006. godine i na glavnom pretresu od
15.10.2008. godine, pročitao iskaz svjedoka S. V. datog na zapisniku o glavnom
pretresu od 15.10.2008. godine, pročitao iskaz svjedoka oštećene J.M. dat na
zapisniku pred istražnim sudijom  od 06.05.2004. gdoine i 16.05.2006. godine,
pročitao iskaz svjedoka T.B. datog na zapisniku o glavnom pretresu od
16.05.2006. godine, pročitao iskaz svjedoka Š. N. sa zapisnika o saslušanju od
06.05.2004.godine, pročitao iskaz svjedoka J. P. sa zapisnika o saslušanju od
15.05.2004. godine, pročitao iskaz svjedoka Z. S. sa zapisnika o saslušanju iz
istražnog postupka od 31.03.2006. godine, pročitao zapisnik o uvidjaju MUP-a
CB Podgoric Ku.br.239/04 od 27.04.2004. godine, pročitao zapisnik CB P. Ku.br.
739/04 od prepoznavanju lica H.A. od strane J. M. od 26.04.2004 godine,
pročitao zapisnik CB-a P. Ku.br. 739/04 o prepoznavanju lica H.A. od
26.04.2004 godine od strane N. Š., pročitao zapisnik CB-a P. Ku.br. 739/04 o
prepoznavanju lica A. H. od 26.04.2004 godine od strane B.D., pročitao
zapisnik CB-a P. Ku.br. 660/06 od 19.03.2004 godine o saslušanju osumnjičenog
u prisustvu branioca po službenoj dužnosti adv. Z. R., pročitao službenu
zabilješku MUP-a RCG CB P. OP Zabjelo Ku.br. 660/06 od 19.03.2004 godine,
pročitao zapisnik o uviđaju MUP-a RCG CB P. Ku.br. 283/06 od 02.02.2006
godine, pročitao zapisnik o uviđaju MUP-a CB P. Ku.br. 388/06 od 14.02.2006
godine, pročitao zapisnik o uviđaju CB P. Ku.br. 435/06 od 21.02.2006 godine,
pročitao zapisnik o uviđaju MUP-a CB P. Ku.br. 660/06 od 19.03.2006 godine,
pročitao potvrda MUP-a CB P. od 18.03.2006 godine o privremenom oduzimanju
predmeta od okrivljenog H.A., pročitao potvrda CB P. Ku.br. 660/06 od
19.03.2006 godine o privremeno oduzetim predmetima od K. Ž., pročitao potvrdu
CB P. od 18.02.2006 godine o vraćanju  privremeno oduzetih predmeta V. B.,
pročitao nalaz i mišljenje vještaka komercijalne  struke D. Đ. Ki.br. 04/322
od 26.03.2006 godine, pročitao nalaz i mišljenje vještaka neuropsihijatra
prof. dr S. M. od 31.10.2008. godine, izvršio uvid u fotodokumentaciju MUP-a
RCG CB P.  br. 44-18-244/455/742 od 27.04.2004 godine, pročitao izvod iz KE
izdat na ime okrivljenog od strane Uprave polcije CB P. br.
19-245/06-7887/6-1126 od 03.05.2006. godine.  
Svjedok B.D. je u svom svjedočkom iskazu datom na zapisnik pred istražnim
sudijom dana 14.05.2004. godine izjavila da je zaposlena u prodavnici prehrane
„E. p.“ u ul... u P. i da je 25.04.2004.godine radila u prvoj smjeni. Negdje
oko 11, 00 časova u prodavnicu je ušao jedan momak koji je tražio odredjenu
vrstu čokolade koji oni nisu imali pa mu je ona pokazala neke druge. Dok je on
razgledao čokolade ušla je druga mušterija koja je tražila voće koje se nalazi
u spoljašnjem djelu prodavnice. Dok je usluživala drugu mušteriju ovaj momak
koji je tražio čokoadu je krenuo da izlazi. To joj je bilo sumnjivo i počela
je da viče a on je prošao pored nje i rekao „sad ću doć“. Dodala je da kada je
izašao iz prodavnice nije ništa primjetila kod njega ali joj je bilo sumnjivo
jer je dugo stajao i na čudan način izašao iz prodavnice. Tada je nazvala
koleginicu koja je pozvala policiju pred kojom je ona opisala kako je taj
momak izgledao. Sjutradan je pozvana da prepozna lice koje je ovo uradilo.
Prilikom prepoznavanja po drugi put je opisala ovo lice a inspektori su joj
pokazali sliku H.A. i rekli da je to taj momak, na šta je ona rekla da ima
sličnosti ali da je kosa momka koji je izvršio kradju duža, medjutim oni su je
ubjedjivali da je to taj momak samo je slika starija. Dodala je da je
sjutradan na prepoznavanju na kom je prisustvovao tužilac i inspektor MUP-a,
iza stakla  bilo poredjano pet lica od kojih je jedno momak sa slike a ostali
su bili stariji, i mnogo krupniji i visočiji. Dodala je da ona nije tvrdila da
se radi o tom licu ali da je on nasličniji. Na posebno pitanje izjavila je da
je iz radnje odnjeto 4 pakovanja „Pro monte“ vaučera a u svakom pakovanju se
nalazilo 10 komada u vrijednosti od po 5 €.  
Na glavnom pretresu dana 11.02.2009. godine svjedok je izjavila da ostaje pri
svom svjedočkom iskazu datom u istražnom postupku na zapisniku o saslušanju
svjedoka od 14.05.2004. godine,  dok što se tiče prepoznavanja u prostorijama
MUP-a svjedok je izjavila da nakon što je došla u prostorije policije, opisala
je ovo lice, na način što je rekla da se radi o osobi njene visine, ... kose,
... očiju, I da je istog na prepoznavanju odmah prepoznala, a to je bilo dva
dana nakon ovog dogadjaja, dakle, prilikom prepoznavanja sigurna je da je to
bio H.A.. Upitana da objasni razlike u svojim svjedočkim iskazima u dijelu
opisivanja radnji u prostorijama MUP-a, date u istražnom postupku u odnosu na
današnje svjedočenje na glavnom pretresu izjavila je da je  kod istražnog
sudije dala identičnu izjavu kao i danas, tako da ne zna da objasni kako je
moglo ući u zapisnik ono što joj je pročitano, iako je tačno da je njen potpis
na kraju zapisnika. Tvrdi da govori istinu i da je to radila i 2004. godine
prilikom ispitivanja kod istražnog sudije, a ne umije da objasnim ovaj dio
iskaza. Na pitanje zastupnika optužbe svjedok je odgovorila da budući da je
ovo lice predmetnog dana bilo sigurno 20 minuta u njenoj radnji ona je  imala
vremena i da ga dobro vidi, i da mu upamti sve karakteristične crte lica, s
tim što je isti bio  znatno mladji i čini joj se da je imao oko ... godina. Na
pitanje branioca okrivljenog, zašto je svjedok kod istražnog sudije rekla da
je ovo lice bilo 2-3 minuta u prodavnici, svjedok je odgovorila da je njena
jedina greška što je kod istražnog sudije potpisala zapisnika, a da ga
prethodno nije pročitala.  Bila je sigurna  kada su joj u policiji pokazali
fotografiju ovog lica da se radi o licu koje je bilo u njenoj radnji, i isti
joj je u potpunosti ličio na fotografiji na lice koje je bilo u radnji, dok se
u pogledu različitosti izjašnjava, da na pretresu nije pominjala da su joj
pokazivali fotografiju jer je mislila da to nije važno, a činjenica je da su
joj u policiji pokazali fotografiju H. Sjeća se da su lica koja su bila u redu
za prepoznavanje sa H. bila znatno starija od njega, kao i krupnije gradje.  
Branilac okrivljenog je u cijelosti   prigovorio iskazu ovog svjedoka.  
Svjedok V. N. je u svom svjedočkom iskazu datom na zapisnik pred istražnim
sudijom dana 31.03.2006. godine , izjavio da mu je u sjećanju da je optuženi
napravio dva krivična djela i to jedno razbojništvo na Z. u STR „M.“ i jednu
kradju u prodavnici kod S. k.. Dodao je da ima saznanje da su oba lica na
prepoznavanju rekla da se radi o optuženom. Na jednom prepoznavanju bio je
medju kolegama zajedno sa osumnjičenim iza ogledala i tada je H. prepoznat, a
ne zna šta se dogodilo sa licem koje je vršilo prepoznavanje jer je bio sa
druge strane ogledala. Dodao je i to  da mu je u sjećanju da se zaposlena iz
prodavnice kod S. k.bojala da vrši prepoznavanje, ali da je to ipak učinjeno.
Posebno je objasnio da se postupak prepoznavanja vrši na način što se
oštećenom pokažu fotografije, a što je vjerovatno učinjeno i u ovom konkretnom
slučaju, nakon čega oštećeni a na osnovu prethodno datog opisa prepozna
sumnjivo lice na fotografiji, a nakon čega službenici MUP-a operativnim
radnjama privode isto, nakon čega se na osnovu tog opisa vrši prepoznavanje na
opisani način, a posebno se vodi računa o tome da kolege iz MUP-a koje staju u
red sa osumnjičenim po uzrastu, godinama života i fizičkoj konstituciji u
bitnom odgovaraju osumnjičenom, naglasivši da to uvijek nije lako sprovesti.
Na glavnom pretresu od 15. 10.2008. godine svjedok je izjavio da se zbog
proteka vremena od izvršenja ovih djela ne sjeća nijedne pojedinosti. Nakon
što mu je predočen iskaz iz istrage izjavio je da se ne može sjetiti
pojedinsoti.  
Svjedok J. P. je u svom svjedočkom iskazu datom na zapisnik pred istražnim
sudijom dana 14.05.2004. godine izjavio da je suvlasnik prodavnice „E. p.“
koja se nalazi u ul...sa rodjenim bratom J. R. a koji mu je rekao, što i on
sam zna da nije bio u radnji kada se kritični dogadjaj desio, već su u to
vrijeme bili u kafani na autobuskoj stanicu gdje su pili kafu, iz koji razloga
nijedan od njih dvojice nije mogao vidjeti okrivljenog, već su o svemu što se
dogodilo saznali od zaposlene prodavačice B.D.. Istakao je da se ne pridružuje
krivičnom gonjenu i ne postavlja imovinskopravni zahtjev.  
Svjedok oštećena T.B.  je na glavnom pretresu dana 16.05.2006. godine izjavila
da je jedino što joj je poznato jeste da joj je obijeno auto marke "opel
korsa" PG ... i to 16.02.2006 godine, i da je to prijavila. Međutim kako joj
nije poznato ko je učinilac ovog djela dodala je da se ne pridružuje krivičnom
gonjenju i ne postavlja imovinskopravni zahtjev. Na pitanje zastupnika optužbe
svjedok je odgovorila da joj nije vraćen CD koji joj je odnosnom prilikom
oduzet, kao i da joj nije nestalo odnosnom prilikom ništa osim CD-a, s tim što
joj je oštećena brava i polomljeno staklo na autu.  
Svjedok S. V. je u svom svjedočkom iskazu datom na glavnom pretresu od
15.10.2008. godine izjavio da se sjeća, da je u pitanju bio Land Rover i da je
bio u patroli sa L. P., da su se kretali Ulicom ... put S. k., i to od T., i
da su primijetili jedno lice da bježi, nakon čega su to lice i lišili slobode
i sačinili službenu zabilješku povodom obijanja ovog "Land Rovera". Na pitanje
zastupnika optužbe, svjedok je izjavio da su nakon što su pozvali ekipu za
uvidjaj  koja je izvršila pregled vozila, nastavili svoje redovne dužnosti i
predali lica koja smo lišili slobode.  
Iz zapisnika o uvidjaju Ku.br.435/06 od 21.02.2006. godine utvrdjeno je da je
na vozilu marke “Opel korsa” reg.br. PG ...vlasništvo T.B. dana 16.02.2006.
godine u vremenskom intervalu od 09,00 do 16,15 NN počinilac ili više njih
upotrbom podesnog sredstva polomili stakla prednjih desnih vrata vozila, iz
kojih su potom oduzeli CD marke”Denver” crno sive boje.  
Iz zapisnika o uvidjaju Ku.br.388/06 od 14.02.2006. godine utvrdjeno je da je
na vozilu marke “Jugo” reg.br. PG ... vlasništvo L.M. u toku noći
11/12.02.2006. godine NN izvršilac podesnim sredstvom otključao prednja lijeva
vrata na vozilu, ušao i otudjio ark „Sonaši“ i 120,00 € koji su se nalazili u
dokumentima.  
Iz zapisnika o uvidjaju Ku.br.283/06 od 02.02.2006. godine utvrdjeno je da su
na vozilu marke “Caddy“ ” reg.br. PG ... vlasništvo P., koje je bilo parkirano
na zemljanom parkingu koji se nalazi na cetinjskom putu preko puta poslovnog
centra K., zatečena otključana vozačeva vrata,  dok su u unutrašnjosti
zatečeni počupani kablovi od AR CD. Iz ovog vozila NN počinilac je otudjio CD
NN marke, digitalni, sive boje.  
Iz zapisnika o uvidjaju Ku.br.660/2006 od 19.03.2006.godine utvrdjuje se da je
u noći 17/18.03.2006.godine NN izvršilac podesnim sredstvom djelovao u
predjelu brave prednjih lijevih vrata vozila marke "Landrover Defender"
reg.br. PG ..., vl. humanitarne organizacije "S.T.H. ", parkiranog u ul...,
ista otvorio, ušao u vozilo i iz istog otudjio a.r.k.marke "Sony", PP aparat i
sajlu za vuču, a pregledom vozila utvrdjeno je oštećenje na bravi prednjih
lijevih vrata.  
Iz službene zabilješke Ku.br.660/2006 od 19.03.2006.godine, a koja je
sačinjena oko 03.00 časa, povodom provalne kradje u vozilo  marke "Landrover
Defender" reg.br. PG..., vl.humanitarne organizacije "S.T.H", parkirano u
ul..., utvrdjuje se da je H.A. predmetne večeri zatečen u ul... sa alatom i
priborom iz pomenutog vozila, a prilikom prilaska ovom licu isto je odbacilo
šrafciger i grickalicu za nokte koja je bila otvorena i deformisana. Sve ove
stvari su oduzete, a lice je lišeno slobode, bez primjene službene palice i
sredstava za vezivanje.  
Iz nalaza i mišljenja vještaka finansijske struke D. Dj. od 26.03.2006. godine
utvrdjeno je da vrijednost protivpravno oduzetih i prisvojenih pokretnih
stvari, po cijenama koje su važile na dan izvršenja krivičnog djela iznosi
465,25€, i to vrijednost oduzetih vaučera (40x5,00 €) je 200,00 €, vrijednosti
ARK CD NN marke je 72,00 €, ARK "Sonšai" 35,00 €, CD marke "Denver" 76,50 €,
ARK "Sony" 60,00 €, sajla za vuču 2,00 €, aparat za gašenje požara 9,00 €,
prva pomoć 9,00 € i ulje za kola 1,75 €, što je ukupna vrijednost od 265,25 €.  
Nalaz i  mišljenje ovog vještaka, sud je cijenio  kao jasan, precizan i
zasnovan na pravilima struke, pa ga je sud prihvatio u dijelu koji se odnosi
na iznos protivpravno oduzetih stvari opisanih u osudjujućem dijelu presude, u
iznosu od 265,25 €.  
Iz nalaza i mišljenja sudkog vještaka neuropsihijatra dr S. M. od
31.10.2008.godine, utvrdjuje se da okrivljeni H.A. spada u kategoriju osoba
koja upotrebljava više psihoaktivnih supstanci, od alkohola do povremenog
konzumiranja heroina, kao i to da se u vrijeme izvršenje krivičnog djela
stavljenog mu na teret nije nalazio u stanju teže intoksikacije psihoaktivnim
supstancama niti u manifestnoj kliničkoj slici apstinencijalnog sindroma, ali
se dozvoljava mogućnost straha od apstinencijalne krize, zbog čega je vještak
mišljenja da su sposobnost shvatanja značaja djela i mogućnost upravljanja
sopstvenim postupcima kod okrivljenog u  vrijeme izvršenja krivičnog djela
bili smanjeni, ali ne bitno, ali je obzirom da se radi o osobi sklonoj
konzumiranju psihoaktivnih supstanci (heroina, vjerovatno i alkohola)
mišljenja da je istom potreban nadzor i terapijski postupak od strane
neuropsihijatra u penalnoj ustanovi ili eventualno po tipu mjera bezbjednosti
u psihijatrijskoj ustanovi, shodno stavu suda.  
Ovakav nalaz i mišljenje vještaka, sud je u cjelosti prihvatio, kao
objektivan, jasan i stručan, a na isti ni stranke nijesu imale primjedbi.  
Nakon ocjene provedenih  dokaza kako pojedinačno tako i dovodeći ih u
međusobnu vezu, kao i  dovodjenjem istih u vezu sa analiziranom i cijenjenom
odbranom okrivljenog, sud je tokom postupka našao da je optuženi H.A. izvršio
produženo krivično djelo teška krađa iz čl.240 st.1 tač.1 u vezi čl.49 KZ-a CG
u svemu na način, mjesto i u vrijeme kako je to činjenično opisano stavom I
izreke ove presude.  
Naime, optuženi je u istražnom postupku do detalja priznao izvršenje krivičnog
djela koja su predstavljena stavom I izreke ove presude, koju odbranu je
ponovio na glavnom pretresu, dok je njegovo priznanje na kvalitetan i potpun
način potvrdjeno iskazima saslušanih svjedoka, kao i brojnim provedenim
materijalnim dokazima.  
Imajući ovakvo utvrdjenje u vidu, bez imalo dileme je u ovom postupku
utvrdjeno da je optuženi H.A. u noći 31.01/01.02.2006. godine u P., na...,
provaljivanjem tudju pokretnu stvar oduzeo drugom u namjeri da njenim
prisvajanjem sebi pribavi protivpravnu imovinsku korist, na način što je
uptrebom podesnog sredstva otključao prednja lijeva vrata, vozila marke "VW
Caddy", registarskih oznaka PG ..., vlasništvo oštećenog preduzeća "P.", zatim
ušao u njega, u namjeri da oduzme i prisvoji sve vrijednije stvari koje bi
našao, kojom prilikom je oduzeo i prisvojio AR CG NN marke, a na što ukazuje
kako potpuno priznanje okrivljenog  tako i  zapisnik o uvidjaju Ku.br.283/06
od 02.02.2006. godine, zatim da je noći 11/12. februar 2006. godine, u P.,
Ul..., provaljivanjem tudju pokretnu stvar oduzeo drugom u namjeri da njenim
prisvajanjem sebi pribavi protivpravnu imovinsku korist, na način što je
upotrebom podesnog sredstva otključao prednja lijeva vrata, vozila marke
"Jugo" registarskih oznaka PG..., vlasništvo oštećenog L.M., a zatim je ušao u
vozilo, odakle je oduzeo i prisvojio kasetofon marke "Sonaši", što se
potvrdjuje priznanjem okrivljenog i zapisnikom o uvidjaju Ku.br.388/06 od
14.02.2006. godine, zatim da je dana 16. februara 2006. godine u P., u Ul...,
obijanjem tudju pokretnu stvar oduzeo drugom u namjeri da njenim prisvajanjem
sebi pribavi protivpravnu imovinsku korist, na način što je upotrebom podesnog
sredstva polomio staklo na prednjim desnim vratima vozila marke "Opel Korsa",
registarskih oznaka PG ..., vlasništvo oštećene T.B., a zatim ga je otključao
i ušao u njega, u namjeri da oduzme i  prisvoji sve vrijednije stvari koje bi
našao, kojom prilikom je oduzeo i prisvojio CD marke "Denver", a na što sa
izvjesnošću ukazuje kako priznanje okrivljenog tako i precizan iskaz svjedoka
oštećene T.B. i zapisnik o uvidjaju Ku.br.435/06 od 21.02.2006. godine, te da
je u noći 17/18. mart 2006. godine u P., u Ul..., provaljivanjem tudju
pokretnu stvar oduzeo drugom u namjeri da njenim prisvajanjem sebi pribavi
protivpravnu imovinsku korist, na način što je upotrebom podesnog sredstva -
šrafcigera i krickalice za nokte, otključao prednja lijeva vrata vozila marke
"Land Rover Defender" registarskih oznaka PG ..., vlasništvo organizacije
"S.t.h." a zatim ušao u njega, odakle je oduzeo i prisvojio kasetofon marke
"Sony", koji je prodao K. Ž. za 5,00 €, nakon čega se vratio i iz vozila
oduzeo i prisvojio sajlu za vuču, aparat za gašenje požara, prvu pomoć, 0,5 L
ulja i zavoje, a što potvrdjuje priznanje okrivljenog, zapisnik o uvidjaju
Ku.br.660/2006 od 19.03.2006.godine, službena zabilješka Ku.br.660/2006 od
19.03.2006.godine, kao i potvrda MUP-a CB P. od 18.03.2006 godine o
privremenom oduzimanju predmeta od okrivljenog H.A.,  potvrda CB P. Ku.br.
660/06 od 19.03.2006 godine o privremeno oduzetim predmetima od K. Ž. i
potvrda CB P. od 18.03.2006 godine o vraćanju  privremeno oduzetih predmeta V.
B.  
Obzirom na sve iznijeto u radnjama optuženog se stiču sva obilježja produženog
krivičnog djela teška kradja iz čl.240 st.1 tač.1 u vezi sa čl.49 KZ-a CG, jer
je isti u više navrata otudjio tudje pokretne stvari, a u namjeri da njihovim
prisvajanjem sebi pribavi protivpravnu imovinsku korist. Predmetne kradje su
vršene obijanjem ili provaljivanjem zatvorenih prostora ili drugim
savladavanjem većih prepreka, dok sa stanovišta običnog životnog i logičkog
rezonovanja izmedju radnji optuženog postoji vremenski kontinuitet, tj,
relativno kratki vremenski razmaci, a radnje izvršenja karakteriše u bitnom
istovjetan način, sa istim oblikom vinosti, pa ove radnje predstavljaju
jedinstvenu prirodnu cjelinu i bile su obuhvaćene jedinstvenim umišljajem,
zbog čega su po mišljenju suda ispunjeni svi uslovi potrebni za postojanje
produženog krivičnog djela teška kradja.  
Na osnovu prihvaćenog mišljenja vještaka neuropsihijatara utvrdjeno je da i
pored očigledne činjenice da optuženi spada u kategoriju osoba koje
upotrebljavaju više psihoaktivnih supstanci, što je po sopstvenom kazivanju
činio i u periodu izvršenja ovog krivičnog djela, u predmetnom periodu nije
bio u stanju bitno smanjene uračunljivosti, tj. njegova sposobnost za
rasuđivanje nije bila poremećena u znatnoj mjeri. To znači da je kod optuženog
u vrijeme vršenja ovog krivičnog djela bila prisutna svijest o radnjama koje
preduzima, o njihovom značaju, kao i to da je u vrijeme izvršenja optuženi
mogao upravljati svojim postupcima.  
Imajući ovo u vidu, sud je mišljenja da je optuženi bio svjestan da
konzumiranjem opijata može dovesti sebe u stanje da izvrši krivično djelo, pa
je na to pristao, postupajući u odnosu na krivično djelo u pitanju, sa
umišljajem, i to eventualnim, a namjera mu je bila pribavljanje protivpravne
imovinske koristi.  
Prilikom odlučivanja o vrsti i visini krivične sankcije sud je imao u vidu sve
okolnosti od značaja za njen izbor i visinu pa je u odsustvu otežavajućih
okolnosti na strani optuženog, od olakšavajućih okolnosti cijenio najprije
njegovo jasno priznanje izvršenja krivičnih djela predstavljenih u stavu I
izreke ove presude i u tom smislu izraženo kajanje zbog istih, zatim njegovo
neporočno vladanje, tj. raniju neosudjivanost, a što se utvrdjuje uvidom u
izvod iz KE, koji je izdat na ime okrivljenog od strane Uprave polcije CB P.
br. 19-245/06-7887/6-1126 od 03.05.2006. godine, u okviru imovinskih prilika
njegovo loše imovno stanje, kao i mladost optuženog u vrijeme izvršenja
predmetnih krivičnih djela (...godine) i činjenicu da se svjedoci oštećeni
saslušani tokom ovog postupka T.B. i J. P. nisu pridružili krivičnom gonjenju
protiv okrivljenog, koje okolnosti su, sagledane u svojoj ukupnosti u
konkretnom slučaju, takvog karaktera da predstavljaju osobito olakšavajuće
okolnosti, i opravdavaju primjenu odredbi čl. 45 i 46 KZ-a CG o ublažavanju
kazne, osudjujući ovog okrivljenog na kaznu zatvora u trajanju od 8(osam)
mjeseci, nalazeći da je upravo izrečena kazna adekvatna i primjerena učinjenom
krivičnom djelu i okrivljenom kao počiniocu, i da se sa istom u okviru opšte
svrhe krivičnih sankcija propisanih čl.4 st.2 KZ-a CG, sa uspjehom može
ostvariti svrha kažnjavanja propisana čl.32 istog zakona,  i to sprječavanje
ovog učinioca da  vrši krivična djela,  uticanje na istog da ubuduće ne čini
krivična djela kao i uticanje na druge da  ne čine krivična djela, izražavanje
osude za ista kao i obaveza poštovanja zakona.  
Shodno odredbi čl.71 KZ-a optuženom je izrečena mjera bezbjednosti - obavezno
liječenje narkomana u ustanovi za izvršenje kazne dok postoji potreba za
liječenjem, ali ne duže od 3 godine, a polazeći od predloga vještaka
neuropsihijatra dr S.M.  
U izrečenu kazne zatvora shodno odredbi čl.51 KZ-a CG okrivljenom H.A. se
uračunava i vrijeme provedeno u pritvoru i to od 18.03.2006. do
03.07.2006.godine.  
Sud je rješenjem prihvatio odustanak zastupnika optužbe pa se u dokaznom
postupku nisu saslušavali svjedoci L. P., K. Ž., L.M., kao ni ovlašćeni
predstavnici ovlašćeni predstavnik "P." i ovlašćeni predstavnik organizacije
"S.t.c.", cijeneći da njihovo saslušanje kod utvrdjenog činjeničnog stanja
nije od značaja, i isto bi vodilo samo bespotrebnom i necjelishodnom
odugovlačenju postupka  
Iskazi svjedoka J.M., P. M., Š. N. i S. Z., kao i zapisnik o uvidjaju MUP-a CB
Podgoric Ku.br.239/04 od 27.04.2004. godine,zapisnik CB P. Ku.br. 739/04 od
prepoznavanju lica H.A.  od strane J. M. od 26.04.2004 godine i zapisnik CB-a
P. Ku.br. 739/04 o prepoznavanju lica H.A. od 26.04.2004 godine od strane N.
Š., kao i izvršeni uvid u fotodokumentaciju MUP-a RCG CB P.  br.
44-18-244/455/742 od 27.04.2004 godine, cijenjeni su kao bez uticaja na
odlučivanje, a imajući u vidu činjenicu da se isti odnose na izvršenje
krivičnog djela kradje, bliže opisanog stavom III izreke presude, od koga je
nadležni tužilac odustao.  
Za osudjujući dio presudjenja, shodno odredbi čl.199 i 202 ZKP-a okrivljeni
H.A. je dužan da na ime troškova krivičnog postupka uplati ovom sudu iznos od
218,50 €, a koji troškovi se odnose na vještačenje od strane vještaka
neuropsihijatra dr S.M. u iznosu od 148,50€ i vještačenja od strane vještaka
komercijalne struke D. Dj. u iznosu od 70,00€, a na ime paušala iznos od 30,00
€, a koji je odmjeren shodno  dužini trajanja postupka, složenosti predmeta i
imovinskim prilikama optuženog.  
Kako se odluka o imovinskopravnom zahtjevu može promijeniti sve do okončanja
ovog postupka to sud oštećene, ovlašćenog predstavnika "P.", svjedoka L.M. i
ovlašćenog predstavnika organizacije "S.t.c.", radi eventualnog ostvarivanja
istog upućuje na redovnu gradjansku parnicu.  
Nasuprot prednjem, po zaključivanju ovog suda,  tokom postupka nije dokazano
da je H.A. izvršio krivično djelo opisano stavom II izreke ove presude, iz
kojih razloga je isti za navedeno krivično djelo osobodjen od optužbe i to na
osnovu čl.363 st.1 tač.3 ZKP-a CG.  
Naime, okrivljenom H. stavljeno je na teret da je dana 25.04.2004. godine oko
11,00 časova, u prodavnici prehrane "E. p", vlasništvo oštećenog J. R., u Ul..
u P., u namjeri da sebi pribavi protivpravnu imovinsku korist veće
vrijednosti, oduzeo tudju pokretnu stvar na način što iskoristivši odsustvo
prodavačice B.D., koja se nalazila ispred prodavnice, uslužujući sa tezgi
drugu mušteriju, iz kutije pored kase, oduzeo i prisvojio 4 seta vaučera u
vrijednosti od po 5,00 € "P.a", sve ukupne vrijednosti od 200,00 €,čime bi
izvršio krivično djelo kradja iz čl.239 st.1 Krivičnog zakonika CG.  
Okrivljeni je sve vrijeme negirao izvršenje ovog krivičnog djela, ističući da
je predmetnog dana bio u kući svoje majke u naselju Z., a tu su bile i njegova
sestra A. i komšinica M.. Sud je u dokaznom postupku saslušao svjedoka očevica
predmetnog dogadjaja B. D., čiji iskaz je cijenjen kao nepouzdan i nesiguran,
a na ovakvu ocjenu njenog iskaza su od naročitog uticaja navodi ovog svjedoka
iz istražnog postupka od 14.05.2004. godine, u kojima ista navodi da su joj
inspektori MUP-a prije izvršenog prepoznavanja lica koje je izvršilo kradju u
prodavnci "E. p" pokazali sliku i rekli joj da se radi o H.A. i da je to momak
koji je počinilac predmetnog krivičnog djela, našta im je ona odgovorila da
ovo lice ima neke sličnosti sa momkom koji je bio u prodavnici, ali da je
momku koji je izvršio kradju kosa bila duža, nakon čega su je inspektori
počeli ubjedjivati da se radi o istom licu, navodeći da je slika koju su joj
pokazali slika upravo tog lica, ali godinu dana stara. Nakon toga je, kako je
istakla, na prepoznavanju kojem su prisustvovali tužilac i inspektor MUP-a iza
stakla gdje su poredjali 5 lica od kojih je jedan bio momak sa slike koju su
joj dan ranije pokazali, a ostala 4 lica su bila mnogo visočija i krupnija,
kao i starijih godina, ona ne tvrdeći da se radi o licu koje je izvršilo
kradju u radnji "E. p." izjavila da je H.A. koji je predmetnom prilikom bio
pod rednim brojem 2, najsličniji licu koje je izvršilo predmetnu kradju.  
Iskaz svjedoka očevica B.D., je takodje i kontradiktoran, a imajući u vidu
različitosti u pogledu izjašnjavanja ovog svjedoka u istražnom postupku i na
glavnom pretresu, kada je izjavila da je na prepoznavanju odmah prepoznala
H.A. kao izvršioca predmetnog krivičnog djela, a na pitanje da objasni razlike
u svojim iskazima, istakla je da ne umije da objasni kako je moglo ući u
zapisnik ono što joj je pročitano da je izjavila kod istražnog sudije, ali je
tačno da na kraju ovog zapisnika stoji njen potpis.  
Imajući gore navedene činjenice u vidu neophodno je istaći da se shodno
odredbi čl.103 ZKP-a prepoznavanje u predkrivičnom postupku obavlja u
prisustvu Državnog tužioca, što znači da ga obavlja policija i da u smislu
navedene zakonske odredbe, ukoliko je potrebno da se utvrdi da li svjedok
prepoznaje odredjeno lice, pokazaće mu se to lice zajedno sa drugim njemu
nepoznatim licima, čije su osnovne osobine slične onima kakve je opisao, a što
dovodeći u vezi sa iskazom svjedoka B.D., izvjesno ukazuje da ovo
prepoznavanje nije obavljeno u duhu citirane zakonske odredbe, dodajući ovom
činjenicu da je svjedok prethodno ubjedjivan da je lice koje mu je pokazano na
fotografiji upravo lice koje je izvršilo predmetno krivično djelo, a takodje
posebno ističući da prepoznavanje nije dokazno sredstvo, niti dokazni osnov,
već samo mjera za utvrdjivanje vjerodostojnosti iskaza svjedoka.  
U dokaznom postupku, povodom ovog konkretnog krivičnog djela su saslušani i
svjedoci J.P. i V. N. Sud je iskaz svjedoka J. P. cijenio kao bez uticaja na
odlučivanje, a imajući u vidu činjenicu da isti nije bio prisutan kada se
predmetni dogadjaj desio, već je o svemu obaviješten, od B.D., koja je bila
zaposlena u njegovoj prodavnici, dok iskaz svjedok V. N., u kome on naglašava
da je prepoznavanje u prostorijama MUP-a izvršeno u skladu sa zakonskim
propisima, sud nije prihvatio, a imajući u vidu detaljno cijenjen iskaz
svjedoka B.D., i u tom pravcu stavljene primjedbe na predmetno prepoznavanje,
dok je na ovakvu ocjenu od uticaja i činjenica da je svjedok policajac pa je
potpuno logično da će on svojim iskazima podržati svaku radnju koja se
sprovodi u okviru djelatnosti MUP-a, iz čega proizilazi da ovakav iskaz ne
može biti objektivan.  
Imajući sve izloženo u vidu u ovom postupku je ostalo nedokazano da je
okrivljeni H.A. izvršio krivično djelo kradje iz čl.239 st.1 KZ-a, na način
kako je to opisano stavom II izreke ove presude, a imajući u vidu da nadležni
tužilac, zaključak o njegovoj krivici izvodi iz iskaza saslušanih svjedoka, a
koji po mišljenju suda nijesu na dovoljno jasan način rasvijetlili okolnosti
pod kojima se konkretno krivično djelo dogodilo i to na način, mjesto i
vrijeme, kako je to optužnicom predstavljeno.  
Shodno navedenom, a imajući u vidu čl.3 st.3 ZKP-a CG, kojim se definiše
načelo "in dubio pro reo", tj. sumnju o postojanju činjenice, koja čine
obilježje krivičnog djela ili od koje zavisi primjena neke odredbe Krivičnog
zakonodavstva, sud rješava na način koji je povoljni za okrivljenog, odlučeno
je kao u stavu II izreke presude, oslobadjajući istog od optužbe za navedeno
krivično djelo.  
Polazeći od izloženog sud je odbio dokazni predlog zastupnika optužbe za
ponovno saslušanje svjedoka B.D., a ovo imajući u vidu prednje iscrpno
obrazložene razloge, pa provodjenje ovog dokaza ni u jednom dijelu, ne bi
uticalo na rasvjetljavanje niti jedne okolnosti važne za odlučivanje, a isto
bi vodilo samo daljem i bespotrebnom odugovlačenju postupka.  
Nadalje, u odnosu na krivično djelo opisano stavom III izreke ove presude
kojim je predstavljeno da je dana 22.04.2004. godine oko 19,10 časova u STR
"M.", vlasništvo oštećenog P. M., Ul...., ozbiljnom prijetnjom da će
neposredno napasti na život i tijelo oštećene J. M., pokušao da oduzme tudju
pokretnu stvar u namjeri da njenim prisvajanjem sebi pribavi protivpravnu
imovinsku korist, na način što je nakon ulaska u pomenutu radnju, kada mu se
oštećena J. obratila riječima "izvolite", izvadio nož koji mu je bio iza
pojasa i okrenuo se u pravcu oštećene govoreći joj "hoću pare", da bi ga
oštećena J. uhvatila za ruku, uspjela da mu istrgne nož iz ruke i izgurala ga
iz radnje, čime bi izvršio krivično djelo razbojništvo u pokušaju iz čl.242
st.1 u vezi čl.20 Krivičnog zakonika CG, optužba se odbija, a imajući u vidu
da je tužilac u završnoj riječi odustao od krivičnog gonjenja za djela opisana
pod ovim tačkama budući da u ovom postupku nije dokazano da je okrivljeni
izvršio djela stavljena mu na teret istim, a sve shodno čl.362 st.1 tač.1
ZKP-a CG.  
Troškovi krivičnog postupka shodno odredbi čl.203 ZKP-a CG u dijelu stava II i
III  izreke presude padaju na teret budžetskih sredstava suda.  
Na osnovu izloženog u smislu citiranih zakonskih odredbi, odlučeno je kao u
stavu I, II i III izreke ove presude.  
PREDSJEDNIK VIJEĆA - SUDIJA

Maja Zeković 