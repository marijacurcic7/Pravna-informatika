U IME CRNE GORE!
Posl.br.K. 156/11
OSNOVNI SUD U  HERCEG NOVOM, po sudiji Leković Branislavu, kao sudiji
pojedincu, uz učešće zapisničara Milović Tereze, u krivičnom predmetu protiv
okrivljenog B.S., zbog krivičnog djela prevare iz čl. 244 st.3 u vezi st.1 KZ,
povodom optužnice ODT Herceg Novi Kt.br.147/2011 od 31.08.2011. godine, nakon
održanog javnog glavnog pretresa, u prisustvu  zamjenika ODT Herceg Novi
Samardžić Nikole, branioca okrivljenog adv. P.Z., oštećene K.M., dana
03.02.2012. godine donio je i javno objavio  
P R E S U D U
Okrivljeni: B.S., JMBG ..., od oca M. i majke D., rođene G., rođen ... godine
u mjestu P., opština P., Bosna i Hercegovina, sa prebivalištem u P., ..., BIH,
državljanin Bosne i Hercegovine, oženjen, otac dvoje djece, sa završenom SSS,
osuđivan presudom Osnovnog suda Sarajevo K.br.35/02 od 15.04.2003. godine,
zbog krivičnog djela falsifikovanje isprave, na kaznu zatvora u trajanju od 3
mjeseca.  
K r i v     j e
Što je :  
u toku septembra i oktobra mjeseca 2009. godine u HN u namjeri da sebi pribavi
protivpravnu imovinsku korist, lažnim prikazivanjem činjenice da će izvesti
građevinske radove prema utvrđenom predračunu radova na placu oštećenih K.M. i
K.D. u Z., iste doveo u zabludu i time ih naveo da mu dana 5.10.2009.godine u
HN na štetu svoje imovine isplate iznos od 11.000 eura na ime akontacije za
izvođenje ugovorenih građevinskih radova,od kog iznosa je kupio građevinski
materijal za 1.260,75 eura i predao Š.D. iznos od 1.500 eura na ime avansa za
zemljane radove na placu,te zatim nije započeo izvođenje ugovorenih radova već
je otišao za Bosnu i na taj način sebi pribavio protivpravnu imovinsku korist
u iznosu od 8.239,25 eura,  
- čime je izvršio krivično djelo prevara iz čl.244 st.3 u vezi st.1 Krivičnog
Zakonika.  
pa ga sud, na osnovu čl.244 st.3 u vezi st.1 KZ, i primjenom čl. 4, 32, 36 i
42 KZ  
OSUĐUJE  
Na kaznu zatvora u trajanju od 1 (jedne) godine.  
Na osnovu čl.239 st.2 ZKP-a okrivljeni se obavezuje da na ime imovinsko
pravnog zahtjeva plati oštećenim K.M. i K.D. iznos od 8.239,25 eura.  
Na osnovu čl.229.stav  1. ZKP-a okrivljeni se da plati troškove postupka,o
čijem iznosu će sud odlučiti posebnim rješenjem obzirom da u vrijeme
presuđenja nijesu postojali podaci o istim,kao i da plati  paušalni iznos  od
50,oo eura.  
O b r a z l o ž e nj e:
Osnovni tužilac Herceg Novi podnio je optužnicu Kt.br.356/09 dana 31.08.2011.
godine protiv okrivljenog B.S. zbog krivičnog djela  prevare iz čl.244 st.3 u
vezi st.1 KZ, a u završnoj riječi je ostao pri podnijetoj optužnici i
predložio sudu da okrivljenog oglasi krivim i da ga osudi na kaznu zatvora.  
Rješenjem vijeća ovog suda Kv.br.172/11 od 13.10.2011. godine, određeno je da
se okrivljenom B.S. sudi u odsustvu, pa je na osnovu tog rješenja glavni
pretres održan u odsustvu okrivljenog.  
Branilac okrivljenog je u završnoj riječi naveo da je u toku predmetnog
postupka utvrđeno da je okrivljeni izvodio građevinske radove na zemljištu
početkom okrobra 2009. godine, te da je ugovorio sa oštećnim da će radove
izvršiti za iznos od 11.000,oo eura, a da je sa Šiljegovićem ugovorio i
isplatio mu 1.500,oo eura na ime izvođenja radova na placu, što je sve
određeno po slobodnoj procjeni, jer se u to vrijeme nije radio neki predraćun
i iz tog ugovaranja se vidi da okrivljeni nije imao nikakvu namjeru da prevari
oštečenog  kako bi uzeo novac i napustio te radove. Napomenuo je da se iz
izvoda iz kaznene evidencije može konstatovati da je okrivljeni otišao na
izdržavanje kazne zatvora u vremenu od 26.10.2009. godine do 24.01.2010.
godine, te se s toga nije ni mogao javiti oštećenima. Dodao je da se u
konkretnom slučaju radi o obligaciono pravnom odnosu, a ne o krivično pravnoj
odgovoronosti, te je predložio sudu da donese presudu kojom će optužbu odbiti
ili da izrekne blažu mjeru uslovne osude.  
U dokaznom postupku sud je proveo dokaze saslušanjem oštećene u svojstvu
svjedoka K.M., svjedoka V.R., J.LJ., Š.D., Š.M., te uz sagalsnost stranaka
čitanjem iskaza oštećenog u svojstvu svjedoka K.D., te čitanjem predračuna
br.30 izdavaoca „G.“ DOO od 06.10.2009. godine, čitanjem predračuna radova za
fazu A potpisanog od strane okrivljenog B., oštećenog K.D. i B.R., zatim
vršenjem uvida u priznanicu br.19/09 od 01.11.2009.godine, vršenjem uvida u
priznanicu br.9 od 05.10.2009.godine o predaji novca okrivljenom, vršenjem
uvida u Otpusni list Okružnog zatvora Doboj, R. Srpska od 22.01.2010. godine.  
Nakon tako provedenih dokaza ocjenom svakog pojedinačno i u njihovoj
međusobnoj vezi, sud je utvrdio da je okrivljeni B.S. izvršio krivično djelo
za koje se tereti, pa ga je oglasio krivim i osudio ga na kaznu zatvora u
trajanju od 1 (jedne) godine.  
Sud je prihvatio iskaze oštećenih u svojstvu svjedoka K.D. i K.M., jer su
saglasni, uvjerljivi i logični, a potvrđeni su materijalnim dokazima u spisu –
predračunom br.30 izdavaoca „G.“ DOO od 06.10.2009. godine, predračunom radova
za fazu A, priznanicom br. 19/09 od 01.11.2009. godine, priznanicom br.9 od
05.10.2009. godine o predaji novca okrivljenom, te iskazima svjedoka V.R.,
J.LJ., Š.D. i Š.M..
Naime, oštećeni K.D. je u bitnom izjavio da je njegova žena vlasnik placa
veličine 750 m2 u Zelenici koju su kupili 2007. godine, na kom placu su
namjeravali da izgrade porodičnu kuću za koju su napravili projekat. Dalje je
naveo da im je prijatelj V.R., preporučio privatnog preduzimača B.S., koji
nema svoju registrovanu firmu, jer je isti radio na njegovoj kući, pa ga je
preporučio kao stručnog i poslovnog čovjeka. Dalje je objasnio da se dana
03.10.2009. godine sastao sa okrivljenim B.S., kao preduzimačem, V.R.m i B.R.,
koji bi bio nadzorni organ radova na placu, na kom sastanku su dogovorili
posao. Naveo je da je tom prilikom okrivljeni predočio već pripremljeni
predračun građevinskih radova i iznio ponudu za vrijednost radova u iznosu od
15.700,oo eura, od kog iznosa je trebao da mu plati 11.000,oo eura prije
početka radova, a ostatak od 4.700,oo kasnije, koji predlog je on prihvatio,
pa su svojim potpisima ovjerili predračun koji je okrivljeni sastavio.
Objasnio je da je navedeni predračun i ponudu smatrao ugovorom o gradnji, te
da je obaveza okrivljenog bila da izvede određene građevinske radove i da
obezbijedi materijal za gradnju. Istakao je da je okrivljenom predao novac
dana 05.10.2009. godine u svom stanu u iznosu od 11.000,oo eura na ime prve
rate i to u prisustvu svjedoka K.V. i J.LJ., kojom prilikom su sačinili
priznanicu koja je glasila na navedeni iznos, a koju su potpisali njegova žena
K.M. i okrivljeni B.S..Dalje je naveo da je okrivljeni nakon nekoliko dana
angažovao Š.D. i Š.M., koji su svojim mašinama započeli radove na placu, a
njima je okrivljeni za te radove unaprijed dao avans od 1.500,oo eura, te kada
su Š. izvršili radove za primljeni iznos novca, obratili su se njemu jer su
čuli da je okrivljeni od dobijenog avansa izmirio dugove prema drugim ljudima.
Nakon toga se obratio okrivljenom koji ga je uvjeravao da nema problema sa
isplatom i da će mu novac donijeti neki ljudi iz Budve ili Bara. Istakao je da
se krajem oktobra našao sa B. u kafani „A.“ koji mu je rekao da će sjutradan
biti sve u redu, a sjutradan je saznao da je okrivljeni prethodne noći
otuptovao za Bosnu.Objasnio je da je nakon toga braći Š., za radove koje su
izveli on doplatio iznos od 4.110,oo eura, te da je okrivljeni, dok je izvodio
radove, na plac dovezao željezo u vrijednosti od 1.260,75 eura, a da je njemu
usmeno rekao da je za to željezo platio iznos od 2.800,oo eura. Istakao je da
je nakon poslednjeg susreta sa okrivljenim više puta pokušao stupiti u kontakt
sa njim, ali bezuspješno, te da je čuo da se isti nalazi u zatvoru. Posebno je
istakao da je okrivljeni od samog početka imao namjeru da prvari njega i
njegovu suprugu, obzirom da je u oktobru 2009. godine napustio opštinu HN, a
da o tome nije obavjestio ni njega ni njegovu suprugu, te da od tada ne mogu
ostvariti kontakt sa njim, a posebno je naglasio da ih okrivljeni nikada nije
kontaktirao radi rješavanja nastale situacije, kako bi eventualno nastavio
dogovorene građevinske radove, ili vratio novac.  
Oštećena K.M. je u bitnom izjavila da je vlasnik placa u Z. kupljenog 2007.
godine, na kome je zajedno sa svojim suprugom namjeravala da izgradi porodičnu
kuću. Navela je da su u septembru 2009. godine planirali početne radove na
izgradnji objekta, pa im je V.R., sa kojim se poznaju petnaestak godina,
preporučio privatnog preduzimača okrivljenog B.S., te da se 03.10.2009. godine
njen suprug sastao u kafani „O.“ na T., sa B.R. i okrivljenim, gdje su
dogovorili posao, a okrivljeni je tom prilikom napravio predračun građevinskih
radova, pregledao projekat i vidio plac, nakon čega je njen suprug prigvatio
ponudu za vrijednost radova u iznosu od 15.700,oo eura, od čega je morao da
isplati avans u iznosu od 11.000,oo eura okrivljenom, a ostatak od 4.700,oo
eura po završetku posla. Objasnila je da su predračun okrivljenog ovjerili
svojim potpisom okrivljeni, te K.D. i B.R. u ul ..., a koji predračun i ponudu
su smatrali ugovorom o gradnji, te da je njen suprug u njihovom stanu dana
05.10.2009. godine okrivljenom predao novac u iznosu od 11.000,oo eura na ime
avansa za pomenute radove, i to u prisustvu svjedoka K.V. i J.LJ.. Dalje je
navela da je nakon toga okrivljeni započeo radove na placu i angažovao Š.D.,
koji je svojim rovokopačem i kamionom vršio iskop i odvoz zemlje, a ona i njen
suprug su za izvođenje tih radova doplatili iznos od oko 4.000,oo eura. Navela
je da je okrivljeni dovezao na plac željezo u vrijednosti od 1.260,75 eura, a
nakon toga je prestao sa radom, a da se nakon toga njen suprug vidio jednom sa
okrivljenim koji mu se žalio na zdravstvene probleme, a kasnije je bezuspješno
pokušavao da stupi u kontakt sa njim, ali mu je telefon stalno bio isključen,
pa su izgubili svaki kontakt sa njim, a od njegovih radnika su saznali da je
isti otišao u svoje rodno mjesto – selo Dobanovci, Prnjavor, Rep. Srpska, te
da se on nalazi u zatvoru. Dodala je da je dana 05.03.2011. godine kontaktirao
poznanik J.V. i rekao joj da okrivljeni i njemu duguje novac u iznosu od oko
2.000,oo eura, te da je napustio opštinu HN. Istakla je da ih okrivljeni nije
nikad kontaktirao, odnosno izrazio želju da završi građevinske radove ili
eventualno vrati novac. Precizirala je da je okrivljeni, u toku rada na placu
od neposrednih izvršilaca posla angažovao jedino Šiljegovića za iskop i
uklanjanje zemlje.
Konačno, u završnoj riječi se pridružila krivičnom gonjenju protiv okrivljenog
B.S., te precizirala imovinsko pravni zahtjev u iznosu od 8.239,25 eura na ime
pričinjene štete,te objasnila da je okrivljeni taj iznos ostao dužan njoj i
njenm suprugu jer je od primljenih 11.000,oo eura prlatio izvođaču radova
1.500,oo eura, i kupio građevinski materijal za 1.260,75 eura.  
Svjedok V.R. je u bitnom naveo da je prijatelj sa oštećenim desetak godina, te
da je krajem avgusta ili početkom septembra oštećeni D. došao kod njega i
pitao ga da mu da broj telefona kako bi stupio u kontakt sa radnikom koji je
radio građevinske radove na njegovoj kući, jer su mu se svidjeli, a namjeravao
je da pravi kuću u Z., pa mu je on dao broj telefona izvjesnog S. iz Bosne
koji je unazad dvije godine sa svojim radnicima obavljao radove na njegovoj
kući. Nakon toga, oštećeni D. ga je obavjestio da je stupio u kontakt sa njim,
te ga pozvao da se nađe sa njima u kafani „O.“, gdje su se sastali sa
okrivljenim i B.R., koji je inžinjer građevinarstva, kom prilikom su
razgovarali o poslu i potpisali neke papire, te je on pretpostavio da su
ugovorili posao. Dalje je naveo da ga je oštećeni D. nakon desetak dana nazvao
i rekao mu da je okrivljenom isplatio novac za račun radova na placu, ali mu
nije rekao koliko i da je okrivljeni dovezao na plac mreže i neki drugi
građevinski materijal, te da je nakon toga izgubio svaki kontakt sa njim.
Dodao je da mu je oštećeni D. rekao da okrivljeni duguje novac radnicima koji
su ravnali mehanizacijom plac i da je isti pobjegao u Bosnu.  
Svjedok J.LJ., je u bitnom navela da je prijatelj K.M. i D. 15-tak godina, te
da joj je poznato da su oni 2007. godine kupili plac u Z. gdje su htjeli da
izgrade porodičnu kuću, te da su početkom oktobra 2009. godine, kada je bila u
posjeti u njihovom stanu, a u posjeti je bio i K.V., kao i jedan nepoznati
čovjek koga su angažovali za izvođenje radova, te da je tom prilikom vidjela
da je oštećeni D. tom nepoznatom čovjeku dao određenu sumu novca, koju je isti
izbrojao na licu mjesta. Dalje je navela da joj je oštećena kasnije, u
neformalnom razgovoru rekla da su mu dali iznos od 11.000,oo eura na ime
avansa za izvođenje radova na placu u Z., te joj je pokazala i priznanicu i
rekla da se taj čovjek zove S. i da je porijeklom iz Bosne. Dodala je da je
kasnije saznala od oštećenih da je okrivljeni angažovao izvjesne Šiljegoviće
za izvođenje predmetnih radova, ali da nije lično dolazila na gradilište, pa
joj nisu poznati detalji.  
Svjedok Š.D. je u bitnom naveo da posjeduje građevinsku firmu „OD D-Š“, a da
ga je negdje u drugoj polovini 2009.godine kontaktirao B.S., pa se sa njim i
sa oštećenim K.D. sastao na građevinskom placu u Zelenici, gdje su ga obojica
angažovali da svojim mašinama izvede radove na iskopu zemlje na predmetnom
placu. Naveo je da su se tom prilikom dogovorili da ove radove izvodi za cjenu
od 4 ili 4,5 eura po m3 iskopane zemlje, a da su ga okrivljeni i oštećeni K.D.
zajedno angažovali za taj posao, s tim što je pregovore oko cijene vodio
okrivljeni i na kraju prihvatio cijenu koju im je ponudio. Dalje je naveo da
mu je nedugo zatim okrivljeni isplatio na ime avansa 1.500 eura, što je bilo
poznato oštećenom K., jer je konstantno bio na gradilištu tokom izvođenja
radova, a okrivljeni se povremeno pojavljivao na gradilištu i to najviše dva
puta. Dalje je naveo da su nakon 4-5 dana uklonili oko 1.500 m3 zemlje, pa je
kontaktirao oštećenog K. radi isplate druge rate novca kako bi nastavili
radove, te ga je oštećeni uputio da se za novac obrati okrivljenom, te da je
nakon toga pokušavao telefonom dobiti okrivljenog, koji se nije javljao na
telefonski poziv, o čemu je obavjestio oštećenog, koji takođe nije uspjevao da
uspostavi kontakt njim. Istakao je da se za svo vrijeme okrivljeni samo u dva
ili tri navrata pojavio na gradilištu, gdje bi se zadržao najviše 15 minuta i
apsolutno nije radio ništa kao neki nadzornik ili izvođač radova, niti je
uvažavao njegove sugestije da treba oivičiti plac i tome slično. Objasnio je
da, nakon što je oštećeni shvatio da je okrivljeni nestao i da neće plaćati
započete radove, dogovorio je sa njim da mu oštećeni isplati novac za izvedeni
posao, te mu je za do tada izvedene radove oštećeni platio ukupno 4.100 eura,
nakon čega nisu nastavili saradnju. Napomenuo je da se njegov brat M. u
poslijepodnevnim časovima uključivao pomažući mu na tom gradilištu, ali da
nije upoznat oko detalja plaćanja i dogovaranja sa okrivljenim i oštećenim,
jer nije bio prisutan. Dodao je da je kasnije čuo da je okrivljeni još nekim
mještanima Zelenike duguje novac u vezi nekih radova.Istakao je da je izdao
priznanicu okrivljenom o prijemu avansa na ime započetih radova u iznosu od
1.500 eura, koja priznanica se vjerovatno nalazi u knjigovodstvu njegove
firme.  
Svjedok Š.M. je u bitnom naveo da je zaposlen u brodogradilištu u B., te da je
u popodnevnim časovima pomagao svom bratu D. koji ima privatnu firmu i
građevinske mašine, te da nije detaljnije upoznat o tome šta je njegov brat
dogovarao sa okrivljenim i oštećenim, jer nije prisustvovao tim sastancima.
Naveo je da mu je poznato samo da je Darko primio avans od 1.500 eura za
početak radova, te da ga je za ostatak novca koji je bio potreban za nastavak
radova oštećeni uputio okrivljenom, koji je od primljenog novca trebao
nadoknaditi i te radove, ali da ga njegov brat nije mogao pronaći. Dodao je da
je kasnije od oštećenog saznao da je okrivljenom dao 11.000,oo eura za radove
na placu, a da je okrivljeni nestao sa tim novcem. Istakao je da je  na
gradilište dolazio tri ili četiri dana i pomagao bratu, a da je okrivljenog
par puta vidio na gradilištu, te da su i oštećeni i njegov brat više puta
pokušavali da stupe u kontakt sa okrivljenim, ali da nisu uspjeli.  
Sud je prihvatio iskaze svjedoka V.R., J.LJ., Š.D. i Š.M.na jer su isti
uvjerljivi, logični, međusobno saglasni u odnosu na odlučne činjenice, a
saglasni su i sa izjavama oštećenih. Naime, isti su od značaja jer se njima
potvrđuju navodi optužbe da je okrivljeni u konkretnom slučaju, postupao sa
namjerom da pribavi za sebe imovinsku korist na način opisan u izreci presude,
jer je primio od oštećnih novac u iznosu od 11.000,oo eura, na ime avansa, od
kog novca je za radove na predmetnom placu uložio ukupno iznos od 2.760,75
eura, te nakon toga napustio Herceg Novi sa preostalim iznosom i prekinuo
svaki kontakt  sa oštećenim, te da je odmah po zaključenju posla na predmetno
gradilište dolazio najviše tri puta i veoma kratko se zadržavao, pri čemu nije
radio ni kao nadzornik, ni kao izvođač radova, niti je uvažavao sugestije
izvođača radova da treba oivičiti plac i tome slično.  
Iz predračuna br.30 izdavaoca „G.“ DOO od 06.10.2009. godine, proizilazi da je
navedeno preduzeće izdalo račun okrivljenom za uplatu iznosa od 1.260,75 eura,
za armirane mreže, armirano željezo , kreč i cement.
Iz predračuna radova za fazu A potpisanog od strane okrivljenog B., oštećenog
K.D. i B.R., proizilazi da materijal za dogovorenu granju obezbjeđuje izvođač
radova, te da vrijednost opisanih radova sa materijalom iznosi 15.700,oo eura,
od kojih je iznos od 11.000,oo eura na ime avansa, dok preostali dio iznosi
4.700,oo eura. Predračun je potpisan od strane B.S. kao izvođača radova,
investitora K.D. i nadzornika B.R..
Uvidom u  priznanicu br. 19/09 od 01.11.2009. godine, utvrđeno je da je
oštećena K.M. isplatila iznos od 4.110,oo eura D.Š., na ime isplate duga za
građevinski mašinski iskop, čime je dug prema njemu u potpunosti izmiren.
Uvidom u priznanicu br.9 od 05.10.2009. godine o predaji novca okrivljenom,
uvrđeno je da je K.M. dana 05.10.2009. godine dala okrivljenom B.S. iznos od
11.000,oo eura na ime avansa za gradnju.  
Sud je prihvatio navedene pismene dokaze kao vjerodostojne jer nisu u
suprotnositi sa izvedenim dokazima – iskazima oštećenih i svjedoka. Naime,
navedeni pismeni dokazi su od značaja jer se istim potvrđuje da je okrivljeni
B.S. od oštećenih primio na ime avansa za nabavku materijala  i izradu
građevinskih radova na placu oštećenih iznos od 11.000,oo eura, od kog iznosa
je preduzeću „Gavrić“ DOO Herceg Novi isplatio iznos od 1.260,75 eura za
građevinski materijal, te braći Šiljegović koje je angažovao isplatio na ime
avansa iznos od 1.500,oo eura, a preostali iznos zadržao za sebe iako nije
izvršio svoju obavezu izvođenja radova na placu oštećenih.  
Uvidom u Otpusni list Okružnog zatvora Doboj, R. Srpska od 22.01.2010. godine
utvrđeno je da je okrilvljeni B.S. izdržao kaznu zatvora u trajanju od 90
dana, po presudi Osnovnog suda Sarajevo K.br.35/02 od 15.04.2003. godine, zbog
krivičnog djela falsifikovanje isprave, u periodu od 26.10.2009. do
15.04.2010. godine.  
Sud nije prihvatio stav branioca okrivljenog da se u konkretnom slučaju radi o
obligaciono pravnom odnosu, a ne o krivično pravnoj odgovornosti, te da se
okrivljeni nije mogao javiti oštećenima jer je otišao na izdržavanje kazne
zatvora u periodu od 26.10.2009 do 24.01.2010. godine. Ovo iz razloga što je
takav stav obezvrjeđen izvedenim dokazima – iskazom oštećenih i svjedoka, iz
kojih proizilazi da je oštećeni nedugo nakon postizanja dogovora o izvođenju
radova na placu oštećenih, napustio Crnu Goru i prekinuo svaki kontakt sa
oštećenim, a da ni nakon više od dvije godine nije vratio novac koji je primio
za izvođenje radova, niti izvršio ugovoreno. Takođe na to ukazuju i okolnosti
da je odmah po zaključenju posla na predmetno gradilište dolazio najviše tri
puta i veoma kratko se zadržavao, pri čemu nije radio ni kao nadzornik, ni kao
izvođač radova, niti je uvažavao sugestije izvođača radova da treba oivičiti
plac i tome slično.  
Stranke nisu imale prijedloga za izvođenje daljiih dokaza, a po mišljenju ovog
suda činjenično stanje je u pogledu svih bitnih elemenata djela dovoljno
utvrđeno i iz tako utvrđenog činjeničnog stanja proizlazi da su u ponašanju
okrivljenog ostvarena sva obiležja krivičnog djela prevare iz čl.244 st.3 u
vezi st.1 KZ, jer je sa namjerom da sebi pribavi protivpravnu imovinsku korist
doveo drugog lažnim prikazivanjem činjenica u zabludu, te ga naveo da na štetu
svoje imovine nešto učini, a pričinjena šteta prelazi iznos od 3.000 €, pa ga
je sud za navedeno djelo oglasio krivim i kaznio.  
Ovo zbog toga jer je okrivljeni u namjeri da sebi pribavi protivpravnu
imovnisku korist postupao sa prevarnom namjerom, tako što je lažnim
prikazivanjem činjenica da će prema dinamici posla izvesti građevinske radove
na placu oštećenih u Zelenici prema predračunu radova koji je napravio,
održavao ih u zabludi, iako je znao da svoju obavezu neće moći da ispuni, i
naveo ih da mu na štetu svoje imovine isplate iznos od 11.000,oo eura na ime
akontacije za izvođenje ugovorenih građevinskih radova, od kog iznosa je kupio
građevinski materijal za iznos od 1.260,75 eura i isplatio Šiljegović Darku
iznos od 1.500 eura na ime avansa za zemljane radove na placu, da bi odmah
zatim bez ikakovog obavještenja oštećenim, napustio radove i otišao u Bosnu, a
sa oštećenim prekinuo svaki kontakt, na koji način je pribavio protivpravnu
imovinsku korist u iznosu od 8.239,25.  
Naime, iz naprijed provedenih i analiziranih dokaza, sud je utvrdio da je
oštećeni K.D. početkom oktobra 2009. godine postigao dogovor sa okrivljenim
B.S. da izvede radove na izgradnji njegove kuće u skladu s predračunom koji je
okrivljeni napravio i prema kojem je ukupna cijena za građevinske radove
iznosila 15.700,oo eura, a kojim predračunom je okrivljeni garantovao
ispunjenje svoje obaveze. Sud je dalje utvrdio da su mu oštećeni, u njihovom
stanu, u prisustvu svjedoka K.M. i J.LJ. predali na ime avansa iznos od
11.000,oo eura, o kom iznosu su sačinili i potpisali priznanicu, nakon čega je
okrivljeni na njihov plac dovezao željezo, cement i kreč koje je kupio u
stovarištu „G.“ u Igalu za iznos od 1.260,25 eura i angažovao Š.D. da mašinama
započne zemljane radove na iskopu temelja na placu, kome je na ime avansa
isplatio iznos od 1.500,oo eura, dok su Š. preostali iznos od 4.110,oo eura za
obavljeni posao morali platiti oštećeni, jer se okrivljeni nakon toga nije
pojavljivao na placu, niti je izvodio bilo kakve radove, te kada se sastao sa
oštećenim K.D. lažno izjavio da nema problema sa isplatom, a idućeg dana
26.10.2009. godine otišao u Bosnu, a novac nije vratio i sa oštećenim je
prekinuo svaki kontakt, na koji način je pribavio protivpravnu imovinsku
korist u iznosu od 8.239,25 eura.  
U odnosu na oblik vinosti, sud je utvrdio da je okrivljeni pri izvršenju ovog
djela potupao sa umišljajem, jer je bio svjestan da je lažnim prikazivanjem
činjenica na opisani način, doveo i održavao u zabludi oštećene i tako ih
naveo da mu na štetu svoje imovine predaju navedeni iznos novca, a sve sa
namjerom da pribavi za sebe protivpravnu imovnisku korist. Dakle, bio je
svjestan svog djela i htio je njegovo izvršenje.  
Za ovo djelo propisana je kazna zatvora od jedne do osam godina.  
Prilikom odlučivanja o vrsti i visini krivične sankcije koju okrivljenom treba
izreći za počinjeno krivično djelo, sud je cijenio sve okolnosti iz čl. 42.
KZ, pa mu je od olakšavajućih okolnosti cijenio porodične prilike, da je otac
dvoje djece,dok je od otežavajućih okolnosti cijenio njegovu raniju
osuđivanost, te veliki iznos pribavljene protivpravne imovinske koristi od
8.239,25 eura, koji prelazi iznos od 3.000,oo eura, koji je zakonom propisan
kao bitni element ovog djela, koja okolnost prelazi mjeru koja je potrebna za
postojanje predmetnog krivičnog djela, pa ga je sud osudio na kaznu zatvora u
trajanju od jedne godine.
Sud je uvjerenja da je navedena kazna adekvatna težini počinjenog krivičnog
djela i stepenu krivične odgovornosti okrivljenog kao počinioca, te da će se
navedenom kaznom u okviru opšte svrhe izricanja krivičnih sankcija predviđene
čl.4. KZ ostvariti i svrha kažnjavanja iz čl.32 istog Zakona.  
Na osnovu čl.239 st.2 ZKP-a sud je okrivljenog obavezao da oštećenim K.M. i
K.D. na ime imovinsko pravnog zahtjeva plati iznos od 8.239,25 eura, jer je u
postupku utvrđeno iz priznanice br.9 od 05.10.2009. godine o predaji novca
okrivljenom da je isti od oštećenih primio iznos od 11.000,oo eura, na ime
avansa, od kog iznosa su oduzeti iznosi koji je okrivljeni platio izvođačima
radova (1.500,oo eura) koje je angažovao, te iznos za materijal koji je
dovezao na plac (1.260,75 eura).  
Odluka o troškovima krivičnog postupka zasniva se na odredbi čl.229. stav 1.
ZKP-a, pa je sud okrivljenog obavezao na plaćanje troškova krivičnog postupka
i odredio da će se o visini istih odlučiti posebnim rješenjem, kada se pribave
podaci o istim, kao i da plati  paušalni iznos od 50,oo eura, koji je odmjeren
u skladu sa složenosti i dužinom trajanja krivičnog postupka i imovnim stanjem
okrivljenog.  
OSNOVNI SUD U HERCEG NOVOM
dana, 03.02.2012. godine.
Zapisničar                                                                                                                            S u d i j a

Milović Tereza                                                                                                       Leković Branislav

PRAVNA POUKA:
Protiv ove presude dozvoljena je žalba u
roku od 8 dana od dana prijema,
Višem sudu u Podgorici, a preko ovog suda.  
DNA:
- ODT H.Novi
- Braniocu okrivljenog - adv. P.Z.
- oštećenima
- U spise  