OSNOVNI SUD U PODGORICI
K.br.10/376
Dana, 12.04.2011.godine 
U IME NARODA 
OSNOVNI SUD U PODGORICI, kao prvostepeni, krivični, u vijeću sastavljenom od
sudije Nade Rabrenović, kao predsjednika vijeća, i sudija porotnika Bojanić
Mladenke i Pavićević Miroslava, kao članova vijeća, uz učešće zapisničara
Maraš Ane, u krivičnom predmetu protiv okrivljene J.J., zbog krivičnog djela
falsifikovanje i zloupotreba kreditnih kartica i kartica za bezgotovinsko
plaćanje iz čl.260.st.5. u vezi st.2. Krivičnog zakonika u sticaju sa
krivičnim djelom kradja iz čl.239. st.1. Krivičnog zakonika, po Optužnici
ODT-a Podgorica Kt.br.793/09 od 11.03.2010.godine, nakon održanog glavnog,
javnog pretresa dana 12.04.2011.godine u prisustvu zastupnika optužbe Saše
Čadjenovića, zamjenika ODT-a Podgorica i okrivljene J.J.,   donio je i dana
14.04.2011.godine javno objavio  
P R E S U D U
OKRIVLJENA:
J.J. , JMBG. . ., od oca V. majke S. , rodjene B., rodjena. . .godine u P. ,
završila srednju školu, nezaposlena, neudata, majka dvoje djece, lošeg imovnog
stanja, ranije neosudjivana.  
K r i v a     j e 
Zato što je:  
Dana 22.05.2009.godine u Podgorici, tudju pokretnu stvar oduzela drugom u
namjeri da njenim prisvajanjem sebi pribavi protivpravnu imovinsku korist, na
način što je iskoristila odsustvo oštećene M.M. i iz bolničke sobe u
prostorijama KC Crne Gore gdje se oštećena nalazila na liječenju, oduzela i
prisvojila novčanik oštećene u kojem se nalazio novac u iznosu od 500,00 eura,
lična dokumenta i bankovne kartice CKB banke, sve ukupne vrijednosti 505,00
eura, nakon čega je istog dana na Trgu Republike neovlašćeno upotrijebila tuđu
karticu i to:  karticu viza elektron broj . . . vlasništvo oštećene, tako što
je u tri navrata sa terminala oznake S8AC8865 podigla ukupan iznos od 190,00
eura, a zatim je istog dana u ulici Moskovskoj neovlašćeno upotrijebila
penzionersku Revolving karticu broj . . . vlasništvo oštećene i sa terminala
broj S8AC8855 u tri navrata podigla novac u ukupnom iznosu od 80,00 eura, na
koji način je sebi pribavila protivpravnu imovinsku korist u ukupnom iznosu od
775,00 eura.  
- čime je izvršila krivično djelo falsifikovanje i zloupotreba kreditnih
kartica i kartica za bezgotovinsko plaćanje iz čl.260 st.5. u vezi st.2.
Krivičnog zakonika u sticaju sa krivičnim djelom kradja iz čl.239.st.1.
Krivičnog zakonika.  
Pa sud okrivljenoj primjenom citiranih zakonskih odredbi te čl.2, 4, 5, 42 i
48 Krivičnog zakonika prethodno utvrdjuje:  
- Za krivično djelo falsifikovanje i zloupotreba kreditnih kartica i kartica
za bezgotovinsko plaćanje iz čl.260 st.5. u vezi  čl.2 Krivičnog zakonika,
kaznu zatvora u trajanju od 6 (šest) mjeseci,
- Za krivično djelo kradja iz čl.239.st.1. Krivičnog zakonika, kaznu zatvora
u trajanju od 3 (tri) mjeseca,  
Pa sud okrivljenoj, primjenom citiranih zakonskih odredbi te čl.48 st.2, 52,
53 i 54 Krivičnog zakonita, te čl.202, 212, i 364 Zakonika o krivičnom
postupku, i z r i č e  
USLOVNU OSUDU 
Kojom okrivljenoj utvrdjuje jedinstvenu kaznu zatvora u trajanju od 8 (osam)
mjeseci i istovremeno odredjuje da se utvrdjena kazna neće izvršiti ukoliko
okrivljena za vrijeme od 2 (dvije) godine po pravosnažnosti presude ne izvrši
novo krivično djelo.
Dužna je okrivljena da na ime troškova krivičnog postupka uplati ovom sudu
iznos od 407,50 eura, a na ime sudskog paušala iznos od 30,00 eura, sve u roku
od 15 dana po pravosnažnosti presude.  
Obavezuje se okrivljena da na ime imovinskopravnog zahtjeva oštećenoj M.M.
plati iznos od 775,00 eura, shodno odredbi čl.212. st.2 Zakonika o krivičnom
postupku u roku od 30 dana po pravosnažnosti presude,pod prijetnjom prinudnog
izvršenja.  
O b r a z l o ž e nj e
Osnovno Državno tužilaštvo u Podgorici podiglo je Optužnicu Kt.br.793/09 od
11.03.2010.godine protiv okrivljene J.J. , zbog krivičnog djela falsifikovanje
i zloupotreba kreditnih kartica i kartica za bezgotovinsko plaćanje iz čl.260
st.5. u vezi st.2 Krivičnog zakonika u sticaju sa krivičnim djelom kradja iz
čl.239.st.1 Krivičnog zakonika.Zastupnik optužbe je prije davanja završne
riječi a polazeći od dokaza provedenih u ovom postupak a posebno nalaza i
mišljenja vještaka ekonomsko finansijske struke M.M. od 08.11.2010.godine,
izmjenio i precizirao dispozitiv predmetne Optužnice tako što je u osmom redu
dispozitiva  gledano odozgo  izbrisao riječi "oštećene M.M.", kao i druge
riječi nakon naznačenih do kraja dispozitiva i umjesto njih dodao riječi " i
to, platnu karticu viza elektron broj. . ., tako što je u tri navrata sa
terminala oznake S8AC8865 podigla ukupan iznos od 190,00 eura, a zatim je
istog dana u ulici Moskovskoj neovlašćeno upotrijebila penzionersku Revolving
karticu broj . . .vlasništvo oštećene i sa terminala broj S8AC8855 u tri
navrata podigla novac u ukupnom iznosu od 80,00 eura na koji način je sebi
pribavila protivpravnu imovinsku korist u iznosima naprijed preciziranim", dok
je pravna kvalifikacija krivičnih dijela iz predmetne Optužnice ostala
neizmjenjena.Zastupnik optužbe u završnoj riječi je u cjelosti ostao pri ovako
preciziranoj Optužnici i predložio sudu da okrivljenu oglasi krivom i osudi po
zakonu.
Okrivljena J.J. u svojoj odbrani pred Upravom policije od 25.05.2009.godine,
navela je da je dana 22.05.2009.godine u 14,00 časova pošla u posjetu svojoj
svekrvi R.M. , koja je ležala u KC CG, na Odjeljenju nefrologije.Negdje oko
14,30 časova izašla je iz sobe gdje je ležala R.M. i ušla je u susjednu
bolničku sobu u kojoj nije bilo nikoga i sa bolničkog stočića otudjila je
novčanik crne boje u kome se nalazilo 22,5 eura novca i to u apoenima 1x20 i
dva ipo eura metalnog novca, tri kartice CKB banke i PIN kodove za kartice
koji su bili ispisani na papiriću.Novčanik sa karticama stavila je u svoju
torbu i ponovo se vratila kod R.M. u sobu.Nakon završene posjete u bolnici,
pošla je zajedno sa svojim suprugom R.B. na Trg Republike gdje je sa jedne
kartice podigla koliko se sjeća 150 ili 170 eura, dok su druge dvije kartice
bile blokirane.Istog dana je kartice i novčanik bacila sa Vezirovog mosta u
Moraču.  
U svojoj odbrani datoj pred istražnim sudijom ovog suda od 26.05.2009.godine,
i od 21.07.2009.godine okrivljena J.J. ponovila je svoju odbranu datu pred
Upravom policije od 25.05.2009.godine i dodala , da je u novčaniku bilo 20
eura papirnog novca, i 2,5 metalnog novca kao što je to rekla i u svojoj
odbrani pred Upravom policije.Pored ovog novca u novčaniku nije bilo više
nikakvih novčanica niti kovanog novca.Inače ovaj novčanik je bio pun raznih
papira, i dobro ga je pregledala i kao što je rekla u njemu je bilo samo 22,50
eura, a nije mogla precizirati koliko je novca podigla sa bankomata to je bilo
ili 150 ili 170 eura.Njen suprug R.B. nije znao da je otudjila predmetni
novčanik, a supruga je o toj činjenici tek upoznala kada su izašli iz
bolnice.Čim je svom suprugu rekla za ovo, on joj je rekao da podju i vrate
novčanik, medjutim bilo je strah da podje nazad i da vrati novčanik i iz tog
razloga je odlučila da podje do bankomata i podigne novac s obzirom da su na
karticama koje su se nalazile u novčaniku bili i PIN kodovi.Nikad ranije nije
osudjivana, i izrazila je kajanje zbog krivičnog djela koje je izvršila.  
U svojoj odbrani na glavnom pretresu od 02.07.2010.godine okrivljena J.J.
djelimično je ponovila svoju odbranu datu pred Upravom policije od
25.05.2009.godine i pred istražnim sudijom ovog suda od 26.05.2009.godine, i
od 21.07.2009.godine i navela je, da se ne sjeća kojeg je to dana tačno bilo
kada je sa svojim suprugom R.B. otišla da posjeti svoju svekrvu R.M. , koja se
nalazila na Odjeljenju nefrologije i to u vrijeme kada se u bolnici odvijaju
posjete od 14 do 15 časova.Njena svekrva R.M. je bila u jednoj bolničkoj sobi
a soba iz koje je otudjila novčanik nalazila se prije ove sobe u kojoj je
ležala njena svekrva i negdje u pola tri kada su htjeli da izadju njen suprug
R.B. ušao je u ovu sobu koja je bila prazna i na kojoj su vrata bila otvorena,
i rekao joj je da ima novčanik na natkasni i da isti nije uzimao i da ne zna
šta ima u njemu, i rekao joj je da ona uzme taj novčanik.Ušla je u tu sobu i
uzela je novčanik i ovaj novčanik stavila je u tašnu i izašla je a njen suprug
je čekao ispred, a nijesu izašli na glavni izlaz nego na balkonska vrata pošto
se radilo o prizemlju.Nakon toga otišli su u auto, otvorila je novčanik i u
novčaniku je bilo 20 eura i to jedna novčanica i euro i trideset, četrdeset
metalnog novca.U novčaniku je bilo i nekih papira, izvještaja, recepata za
ljekove i tri kartice CKB banke.Pošli su u centar grada na Trg, a  u ovom
novčaniku je bio i papir na kojem su bili napisani PIN kodovi za sve tri
kartice CKB i ona je ubacila prvo jednu karticu CKB u aparat  odnosno  na
bankomat i na toj prvoj kartici nije bilo novca a na drugoj kartici misli da
je bilo 80 eura.Uglavnom ona je podigla novac u iznosu od 160 eura, a njen
suprug R.B. bio je iza nje i on joj je davao upustva šta da radi, a nakon toga
su otišli u auto koje je bilo parkirano iza Elmaga i ove kartice i novčanik
bacili su  niz strminu put Morače na putu kako se ide prema Spužu.  
Objašnjavajući razlike u svojoj odbrani iznijetoj pred istražnim sudijom u
dijelu gdje je navela da njen suprug R.B. nije znao da je otudjila predmetni
novčanik, i da ga je o toj činjenici upoznala nakon što je izašla iz bolnice,
i da joj je on rekao da vrati novčanik a da ona nije pristala jer je bilo
strah i na glavnom pretresu kada je navela da je njen suprug R.B. vidio taj
novčanik u bolničkoj sobi koja je bila prazna i rekao joj da uzme taj
novčanik, okrivljena je navela, da je ovo rekla pred istražnim sudijom zbog
prijetnji koje su joj upućene od strane njenog bivšeg supruga R.B. jer je on
maltretirao od početka njihovog zajedničkog života.Pred istražnim sudijom ovo
je objasnila iz razloga što je osjećala strah od strane R.B, a od kada se on
nalazi u zatvoru, osjeća se slobodnom da kaže ono što je tačno i tačno je ono
što je rekla na glavnom pretresu.Dalje je pojasnila, da više nije u kontaktu
sa bivšim suprugom R.B. , a samo je bila u kontaktu sa njim tri dana 14-og,
15-og i 16-og februara 2010.godine kada mu je majka umrla i nije ga
posjećivala u zatvoru  ali joj je on poručivao preko njegovog oca da dodje da
ga posjeti i da dovede djecu.  
Okrivljena J.J. u završnoj riječi navela je da ona nije uzela novčanik nego
njen suprug.  
Sud je u dokaznom postupku izvršio uvid u tri snimka sa bankomata CKB od
22.05.2009.godine, na saglasan predlog stranaka pročitao nalaz i mišljenje
vještaka komercijalne struke D.Đ. od 23.07.2009.godine, saslušao svjedokaR.B.
, na saglasan predlog stranaka pročitao nalaz i mišljenje vještaka ekonomsko
finansijske struke M.M.1 od 08.11.2010.godine, na saglasan predlog stranaka
pročitao iskaz svjedoka oštećene M.M. 2 dat pred istražnim sudijom Osnovnog
suda u Bijelom Polju od 24.02.2010.godine, i pročitao izvod iz KE Uprave
policije PJ Podgorica br.11-245/10-12926/2-2195 od 28.05.2010.godine, na ime
J.J.  
Na tri snimka sa bankomata CKB od 22.05.2009.godine,se vidi  da se okrivljena
J.J. nalazi ispred bankomata,  i da se iza okrivljene vidi  R.B. .  
Iz nalaza i mišljenja vještaka komercijalne struke D.Đ. od 23.07.2009.godine,
proizilazi da je procijenjena vrijednost predmetnog ženskog novčanika
vlasništvo oštećene M.M.1 iznosi 5,00 eura, da se za lična dokumetna i PIN-
kodove za kartice ne vrši procjena, te da je ukupna vrijednost oduzetog novca
u iznosu od 500 i 196 eura, a što sve ukupno iznosi 701,00 euro.  
Sud je nalaz i mišljenje vještaka komercijalne struke D.Đ. od
23.07.2009.godine, prihvatio kao jasan i objektivan i zasnovan na pravilima
struke.  
Svjedok R.B. , u svom iskazu na glavnom pretresu od 22.09.2010.godine naveo
je, da je on odradio ovu kradju, a ne J.J. .Njegova majka R.M. nalazila se u
bolnici na odjeljenju za liječenje bubrega. Sa njim u posjetu tog dana bila je
J.J, i njegov otac, a bilo  je vrijeme posjeta u bolnici i vidio je da su na
jednoj sobi  koja se nalazila do sobe u kojoj je ležala njegova majka vrata
otvorena, i da se na natkasni nalazio jedan novčanik.On je ušao i uzeo taj
novčanik i stavio ga ispod svoje majice, a kada je on ovo uradio njegova
supruga J.J. i njegov otac su već bili izašli. Ušao je u svoja kola, a sa njim
u kolima je bila i njegova supruga J.J. i njegov otac. Ovaj novčanik je odmah
otvorio u sobi u kojoj se nalazio i vidio je da u njemu ima 20 eura, i dvije
ili tri kreditne kartice. Kada su ušli u kola prevezao je svog oca do kuće, a
nakon toga se vratio u grad sa  suprugom J.J.  i J. je rekao da ima neke
kartice i da provjeri da li na njima ima para, a sa ovim karticama u novčaniku
bili su i PIN kodovi za ove kartice. Na bankomat su došli zajedno njegova
supruga i on, koji bankomat se nalazio u centru grada, i to posmatrano od
"Mimija" pravo prema Podgoričkoj banci.Dao je svojoj supruzi J. sve kartice i
J. nije znala kako se radi sa ovim karticama, odnosno nije znala kako da
upotrijebi ove kartice na bankomatu, i stajao je pored automata i govorio je
J. šta i kako da uradi i koliko se sjeća nije na svim ovim karticama bilo
novca.Novac su koliko se sjeća podizali na istom bankomatu.Na jednoj kartici
nije bilo novca, na drugoj kartici misli da je bilo 80 eura, a na trećoj
kartici se ne sjeća koliko je bilo novca. Uzeo je te pare i otišao. Ove
kartice i novčanik bacio je put Morače, kod Vezirovog mosta. U ovom novčaniku
nije bilo ništa, osim 20 eura, i tri kartice. Okrivljenoj J.J. nije prijetio
da bi ona rekla da je ona izvršila ovo krivično djelo nego je policija imala
J. fotografije sa bankomata, pa je ona, a da ne bi njega odala rekla  da je to
ona izvršila. Misli da je J. iz ljubavi prema njemu rekla da je ona izvršila
ovo krivično djelo. Ovom prilikom ga je policija samo privela i nakon toga ga
je pustila a inspektori su ga pitali gdje je bio. Mislio je da će i njegovu
suprugu nakon davanja izjave pustiti iz policije, odnosno mislio je da ni ona
neće ništa priznati. Pojasnio je, da  svom ocu nije rekao da je uzeo novčanik,
a svojoj supruzi J.J. je kasnije rekao kada su uzeli pare i kada je bacio ove
kartice odakle je uzeo novčanik odnosno objasnio joj je da je ovaj novčanik
uzeo kada je izlazio iz bolnice a  da li joj je rekao i iz koje je sobe uzeo
novčanik ne sjeća se. Objasnio je, da ga je J. pitala odakle mu kartice kada
joj je davao instrukcije na bankomatu i rekao joj je da to završe odnosno da
podignu pare pa će joj poslije objasniti odakle su mu kartice.  
Iz nalaza i mišljenja vještaka ekonomsko finansijske struke M.M.2 od
08.11.2010.godine proizilazi, da je dana 22.05.2009.godine sa bankomata CKB
korišćenjem kartica klijenta te banke M.M.1 izvršeno podizanje novca i to:
korišćenjem VISA elektron kartice br.. . .,  izvršeno je podizanje gotovine sa
bankomata u Podgorici na Trgu Republike - S8AC8865 u tri pokušaja u iznosima
od 100,00, 70,00 i 20,00 eura što ukupno iznosi 190,00 eura.Korišćenjem
penzionerske Revolving kartice br. . ., izvršeno je podizanje gotovine sa
bankomata u Podgorici u ulici Moskovskoj bb - S8AC8855  u tri pokušaja u
iznosima od 50,00 20,00 i 10,00 eura, što ukupno iznosi 80,00 eura.Ukupan
iznos gotovog novca podignutog  korišćenjem  predmetnih kartica iznosi 270,00
eura.  
Sud je nalaz i mišljenje vještaka ekonomsko finansijske struke M.M.2 od
08.11.2010.godine prihvatio kao jasan i objektivan i zasnovan na pravilima
struke.  
Svjedok oštećena M.M.1, u svom iskazu pred istražnim sudijom Osnovnog suda u
Bijelom Polju od 24.02.2010.godine, navela je, da se dana 22.05.2009.godine
nalazila na bolničkom liječenju u KBC - Podgorica. Tog dana negdje oko 12,00 h
nalazila se na dijalizi a u bolničkoj sobi br.2, gdje je inače bila smještena,
nalazile su se njene lične stvari i to novčanik u kojem je bilo novca u iznosu
od 500,00 eura, u apoenima od 100 eura, 50 eura, 20 eura i 10 eura, njena
lična dokumenta i bankovne kartice CKB banke. Sve ovo nalazilo se u natkasni
pored njenog kreveta. Obzirom da je težak bolesnik tri dana uopšte nije
primijetila da joj ove stvari nedostaju, kao ni novac dok joj nijesu javili
članovi njene porodice da nijesu mogli da podignu penziju u CKB banci.Kada je
provjerila gdje joj je kartica vidjela je da ista nedostaje, kao i  navedene
stvari i novac. Kasnije je saznala da je CKB kartica zloupotrijebljena, te da
je sa nje podignut novac u iznosu od 196,00 eura. Nije znala ko je počinilac
ove kradje, dok je nijesu obavijestili iz policije.Ništa joj od oduzetih
stvari nije vraćeno, kao ni oduzeti novac. Pridružila se krivičnom gonjenju
protiv okrivljene i postavila je imovinsko pravni zahtjev.  
Na osnovu naprijed izložene činjenične gradje, koja proizilazi iz sadržine
dokaza provedenih u postupku, te navoda odbrane okrivljene J.J. date pred
Upravom policije, od 25.05.2009.godine, i pred istražnim sudijom ovog suda od
26.05.2009.godine i od 27.07.2009.godine, ovaj sud je nesumnjivo zaključio da
su se u radnjama okrivljene J.J. ostvarili svi bitni elementi bića krivićnog
djela falsifikovanje i zloupotreba kreditnih kartica i kartica za
bezgotovinsko plaćanje iz čl.260 st.5. u vezi st.2. Krivičnog zakonika u
sticaju sa krivičnim djelom kradja iz čl.239.st.1. Krivičnog zakonika.Naime,
okrivljena je dana 22.05.2009.godine u Podgorici, tudju pokretnu stvar oduzela
drugom u namjeri da njenim prisvajanjem sebi pribavi protivpravnu imovinsku
korist, na način što je iskoristila odsustvo oštećene M.M.1 i iz bolničke sobe
u prostorijama KC Crne Gore gdje se oštećena nalazila na liječenju, oduzela i
prisvojila novčanik oštećene u kojem se nalazio novac u iznosu od 500,00 eura,
lična dokumenta i bankovne kartice CKB banke, sve ukupne vrijednosti 505,00
eura, nakon čega je istog dana na Trgu Republike neovlašćeno upotrijebila tuđu
karticu i to: karticu viza elektron broj . . . vlasništvo oštećene, tako što
je u tri navrata sa terminala oznake S8AC8865 podigla ukupan iznos od 190,00
eura, a zatim je istog dana u ulici Moskovskoj neovlašćeno upotrijebila
penzionersku Revolving karticu broj . . . vlasništvo oštećene i sa terminala
broj S8AC8855 u tri navrata podigla novac u ukupnom iznosu od 80,00 eura, na
koji način je sebi pribavila protivpravnu imovinsku korist u ukupnom iznosu od
775,00 eura..  
Sve naprijed navedene činjenice utvrdjene su iz navoda odbrane okrivljene J.J.
date pred Upravom policije i pred istražnim sudijom ovog suda u kojim je
navela, da je dana 22.05.2009.godine u 14,00 časova bila u posjeti svekrvi
R.M. , koja se nalazila na liječenju u KC CG, na Odjeljenu nefrologije, i
negdje oko 14,30 časova izašla je iz sobe gdje je ležala njena svekrva i ušla
je u susjednu bolničku sobu u kojoj nije bilo nikoga i sa bolničkog stočića
otudjila je novčanik crne boje u kome se nalazio novac, tri kartice CKB banke
i PIN kodovi za za ove kartice koji su bili ispisani na papiriću, i ovaj
novčanik sa karticama i novcem stavila je u svoju torbu.Nakon završene posjete
u bolnici, zajedno sa svojim mužem R.B. pošla je na Trg Republike, gdje je sa
kartica podigla novac.Da je dana 22.05.2009 godine okrivljena J.J. snimljena
na bankomatu CKB proizilazi sa fotografija sačinjenih na bankomatu  te banke
te jasnog , odredjenog i istinitog iskaza svjedoka oštećene M.M.1 datog pred
istražnim sudijom Osnovnog suda u Bijelom Polju od 24.02.2010.godine u kojem
je navela, da se kritičnog dana nalazila na bolničkom liječenju u KB CG -
Podgorica, negdje oko 12,00 časova, nalazila se na dijalizi a u bolničkoj sobi
br.2 gdje je bila smještena, nalazile su se njene lične stvari i to novčanik u
kojem je bilo novca u iznosu od 500,00 eura, u apoenima od 100, 50, 20, i 10
eura, njena lična dokumenta i bankovna kartica CKB banke,a sve ovo se nalazilo
u natkasni pored njenog kreveta.Obzirom da je težak bolesnik tek nakon tri
dana primjetila je da joj ove stvari nedostaju i to kada su joj članovi
porodice javili da nijesu mogli da podignu njenu penziju u CKB banci, i kada
je provjerila vidjela je da kartica nedostaje kao i navedeni novac.Sud je
vrijednost oduzetog novca sa kartica vlasništvo oštećene M.M.1 utvrdio iz
nalaza i mišljenja vještaka ekonomsko finansijske struke M.M.2 od
08.11.2010.godine,dok je vrijednost otuđenog novčanika utvrdio iz nalaza i
mišljenja vještaka komercijalne struke D.Đ. od od 23.07.2009 godine.  
Sud nije prihvatio navode odbrane okrivljene J.J. u dijelu u kojem je navela
da se u predmetnom novčaniku nalazilo 22,5 eura novca u apoenima 1x20 eura, i
oko dva ipo eura metalnog novca, te da je sa bankomata CKB novac podigla samo
sa jedne kartice budući da su isti obesnaženi iskazom svjedoka oštećene M.M.1
u kojem je ovaj svjedok precizno i jasno opredijelila količinu novca koji se
nalazio u predmetnom novčaniku, te nalazom i mišljenjem vještaka ekonomsko
finansijske struke M.M.2 od 08.11.2010.godine iz kojeg je utvrdjeno  koliko je
novca neovlašćeno podigla okrivljena sa predmetnih kartica CKB vlasništvo
oštećene.  
Nadalje, sud nije prihvatio navode odbrane okrivljene J.J. date na glavnom
pretresu, da je njen suprug R.B. ušao u ovu sobu koja je bila prazna i na
kojoj su vrata bila otvorena, i rekao joj  da u toj sobi ima novčanik i da taj
novčanik uzme, i da je nakon toga  ušla u tu sobu i uzela ovaj novčanik,
stavila ga u torbu a njen suprug je čekao ispred, nalazeći da su ovakvi navodi
odbrane okrivljene neistiniti i neubjedljivi i stračunato dati u pravcu
izbjegavanja krivice, budući da je okrivljena na posve drugačiji način
predstavila kritični dogadjaj u ovom dijelu u svojoj odbrani datoj pred
istražnim sudijom u kojem je navela, da njen suprug R.B. nije znao da je
otudjila predmetni novčanik i da ga je o toj činjenici upoznala nakon što je
izašla iz bolnice, i da joj je suprug rekao da vrati novčanik a da ona nije na
to pristala jer je bilo strah, da bi objašnjavajući razliku u svojoj odbrani
okrivljena na krajnje neubjedljiv način navela da je predmetni dogadjaj u ovom
dijelu pred istražnim sudijom drugačije predstavila zbog prijetnji koje su joj
upućene od strane njenog bivšeg supruga R.B. , a u kojem kazivanju se po
zaključivanju ovog suda ogleda nepouzdanost odbrane okrivljene sa glavnog
pretresa, sa krajnjim ciljem okrivljene da izbjegne krivično pravnu
odgovornost.  
Cijeneći psihički odnos okrivljene J.J. prema izvršenim krivičnim djelima, sud
je našao da je okrivljena postupajući na naprijed opisani način odnosno na
način što je iskoristila odsustvo oštećene M.M.1 i iz bolničke sobe u
prostorijama KC CG, oduzela i prisvojila novčanik oštećene u kojem se nalazio
novac u iznosu od 500,00 eura, lična dokumenta i bankovne kartice CKB banke,
te neovlašćeno upotrijebljavajući tudje kartice vlasništvo oštećene i to
platnu karticu visa elektron  . . . tako što je dana 22.05.2009 godine u
Podgorici u tri navrata sa terminala oznake S8AC8865 podigla novac u ukupnom
iznosu od 190,00 eura a zatim neovlaćeno upotrebljavajući tuđu penzionersku
Revolving karticu . . .  vlasništvo oštećene sa terminala br.S8AC8855  podigla
takodje u tri navrata novac u kupnom iznosu od 80,00 eura, bila svjesna da
svojom djelatnošću čini krivična djela, pa je to i htjela, a sve u namjeri
pribavljanja protivpravne imovinske koristi, postupajući sa direktnim
umišljajem.Okrivljena je navedena krivična djela izvršila u sticaju, a budući
da shodno odredbi čl.48 Krivičnog zakonika sticaj krivičnih djela postoji
ukoliko učinilac jednom radnjom ili sa više radnji učini više krivičnih djela
za koje mu se istovremeno sudi.  
Sud nije prihvatio iskaz svjedokaR.B. , da je on odradio ovu kradju a ne
okrivljena J.J. , te da je kritičnog dana bio u posjeti svojoj majci koja se
nalazila u bolnici,  a sa njim je bila J.J. i njegov otac.Vidio je u jednoj
sobi koja se nalazila do sobe u kojoj je ležala njegova majka da su na toj
sobi vrata otvorena, i da se na natkasni nalazi novčanik,ušao je u ovu sobu i
uzeo taj novčanik i ovaj novčanik je odmah otvorio u sobi u kojoj se nalazio i
vidio je, da u njemu ima 20 eura i dvije ili tri kreditne kartice i PIN kodovi
za ove kartice.Poslije toga je stavio ovaj novčanik ispod majice a kada je ovo
uradio J.J. i njegov otac su već bili izašli.Nakon ovoga svojim vozilom je
povezao oca kući a J.J. i on su se vratili u grad i J. je rekao da ima neke
kartice i da ona provjeri da li na njima ima novca, i zajedno su došli do
bankomata u centru grada i to posmatrano od "Mimija" pravo prema Podgoričkoj
banci, i dao je J.J. sve kartice i J. nije znala kako da upotrijebi ove
kartice i on je stajao pored bankomata i govorio J. šta da radi, nalazeći da
je iskaz ovog svjedoka neistinit i dat u pravcu pomaganja okrivljenoj J.J. u
ovom postupku budući da je opovrgnut navodima odbrane okrivljene date pred
Upravom policije i pred istražnim sudijom ovog suda, a iskaz ovog svjedoka  je
neusaglašen i sa izmjenjenom odbranom okrivljene  date na glavnom pretresu u
kojim je neuspjelo pokušala izbjeći svoju krivicu.  
Sud je djelimično izmijenio odnosno precizirao činjenično opis krivičnog djela
iz optužnice na način što je u petom redu odozgo umjesto iznosa od "515,00
eura" naveo iznos od "505,00 eura" a nakon riječi "upotrijebila"dodao
riječ"tuđu" i u poslednjem redu umjesto riječi "u iznosima naprijed
preciziranim" naveo je riječi " u ukupnom iznosu od 775,00 eura" a ovo u
skladu sa dokazima provedenim na glavnom pretresu nalazeći da ovakvim
preciziranjem nije povrijeđen objektivni identitet optužbe.  
Odlučujući o krivičnoj sankciji za okrivljenu, sud je najprije u smislu čl.42
Krivičnog zakonika cijenio sve okolnosti od kojih zavisi izbor i visina
krivične sankcije (olakšavajuće i otežavajuće okolnosti), u okviru zakonom
propisanog minimuma i maksimuma za predmetna krivična djela, pa je od
olakšavajućih okolnosti na strani okrivljene cijenio njene porodične prilike
tj.da je majka dvoje djece, i raniju neosudjivanost a što je utvrdjeno iz
izvod iz KE Uprave policije PJ Podgorica br.11-245/10-12926/2-2195 od
28.05.2010.godine, na ime J.J. , dok otežavajućih okolnosti nije bilo, pa je
sud, cijeneći naprijed navedene olakšavajuće okolnosti, najprije, u smislu
čl.48 st.1 Krivičnog zakonika, okrivljenoj, prethodno, za krivično djelo
falsifikovanje i zloupotreba kreditnih kartica i kartica za bezgotovinsko
plaćanje iz čl.260 st.5 u vezi čl.2 Krivičnog zakonika, utvrdio kaznu zatvora
u trajanju od 6(šest) mjeseci, a za krivično djelo kradja iz čl.239 st.1
Krivičnog zakonika, kaznu zatvora u trajanju od 3(tri) mjeseca, nakon čega je
primjenom odredbe čl.48 st.2 Krivičnog zakonika okrivljenoj utvrdio
jedinstvenu kaznu zatvora u trajanju od 8(mjeseci) i istovremeno odredio da se
ova kazna neće izvršiti ukoliko okrivljena u roku provjeravanja od 2(dvije)
godine ne izvrši novo krivično djelo. Sud je našao da se u konkretnom slučaju
imajući u vidu sve navedeno može očekivati da će se upozorenjem uz prijetnju
kaznom  uticati na okrivljenu da ubuduće ne vrši krivična djela  te da nije
nužno da se kazna primijeni radi krivičnopravne zaštite pa je sud mišljenja da
će se u konkretnom slučaju uslovnom osudom iz izreke ove presude u potpunosti
ostvariti svrha izricanja ove krivične sankcije iz čl.52 Krivičnog zakonika u
okviru opšte svrhe izricanja krivičnih sankcija  iz čl.4 st.2 Krivičnog
zakonika.  
Pošto je okrivljena oglašena krivom, na osnovu čl.202 Zakonika o krivičnom
postupku obavezna je da na ime troškova krivičnog postupka uplati ovom sudu
iznos od 407,50 eura, od čega 137,50 eura na ime angažovanja vještaka
komercijalne struke,  82,50 eura na ime angažovana vještaka ekonomsko
finansijske struke, a na ime angažovanja branioca po službenoj dužnosti u
pretkrivičnom postupku iznos od 187,50 eura, dok je paušal u iznosu od 30,00
eura odredjen shodno složenosti predmeta, trajanju postupka i imovinskim
prilikama okrivljene, a sve u roku od 15 dana po pravosnažnosti presude, pod
prijetnjom prinudne naplate.  
Shodno čl.212 st.2 Zakonika o krivičnom postupku, sud je okrivljenu obavezao
da na ime imovinskopravnog zahtjeva oštećenoj M.M.1 plati iznos od 775,00
eura, u roku od 30 dana po pravosnažnosti presude pod prijetnjom prinudnog
izvršenja.  
Na osnovu izloženog a shodno čl.364 Zakonika o krivičnom postupku odlučeno je
kao u izreci presude.  
OSNOVNI SUD U PODGORICI
Dana, 12.04.2011. godine
ZAPISNIČAR,
PREDSJEDNIK VIJEĆA - SUDIJA,
Ana Maraš, s.r.
Nada Rabrenović, s.r  
PRAVNA POUKA:  
Protiv ove presude može se izjaviti žalba u roku od 15 dana
Od dana prijema pismenog otpravka iste, preko ovog suda
Višem sudu u Podgorici.  
ZTO Ana Maraš, s.r.  