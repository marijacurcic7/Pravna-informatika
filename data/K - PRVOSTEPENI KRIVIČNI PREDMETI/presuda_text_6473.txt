OSNOVNI SUD U PODGORICI
K.br.10 /262
Dana,16.09.2010.godine 
U IME NARODA 
OSNOVNI SUD U PODGORICI, kao prvostepeni, krivični, po sudiji Nadi
Rabrenović, kao sudiji pojedincu, uz učešće zapisničara Silvane Rosandić, u
krivičnom predmetu protiv okrivljenog J. S. iz Podgorice, zbog produženog
krivičnog djela prevara iz čl. 244 st.1 u vezi čl.49 KZ CG, po Optužnom
predlogu ODT Podgorica Kt.br.09/411 od 23.02.2010.godine, nakon održanog
glavnog, javnog pretresa dana 16.09.2010.godine u prisustvu zastupnika optužbe
B. M. – savjetnika na radu kod ODT u Podgorici, ovlašćenog predstavnika
„M-tel“-a N. M. i okrivljenog J. S., donio je i istog dana javno objavio  
P R E S U D U 
OKRIVLJENI: 
J.S., od oca S., i majke Lj., rodjene R., rodjen … godine u Podgorici,
sa prebivalištem u P., ul. …, po zanimanju elektrotehničar, završio srednju
školu, neoženjen, nezaposlen, srednjeg imovnog stanja, ranije neosudjivan.  
K R I V   J E  
Zato što je:  
U toku februara 2008. godine, u Podgorici u namjeri da sebi pribavi
protivpravnu imovinsku korist lažnim prikazivanjem činjenica doveo u zabludu
ovlašćena lica u oštećenim preduzećima "T." i "M.", na način što je preinačio
pravu javnu ispravu - ličnu kartu br… izdatu od CB Podgorica na ime P. M.,
tako što je sa označene lične karte skinuo fotografiju P. M., i stavio svoju
fotografiju, nakon čega je i to:  
1. Dana 12.02.2008. godine, preinačenu javnu ispravu upotrijebio kao pravu,
predajući je uz zahtjev za zasnivanje pretplatničkog odnosa ovlašćenim licima
u oštećenom preduzeću "T." i time ih naveo da na štetu svoje imovine sa njim
zaključe ugovor o zasnivanju pretplatničkog odnosa za usluge mobilnih
telekomunikacija "T."- a , br… od 12.02.2008 godine, i predaju mu mobilni
telefon marke "Samsung U600", vrijednosti 299,00 eura na koji način je sebi
pribavio protivpravnu imovinsku korist u naznačenom iznosu.  
2.Dana 14.02.2008. godine, istu preinačenu javnu ispravu upotrijebio kao
pravu, predajući je uz zahtjev za zasnivanje pretplatničkog odnosa ovlašćenim
licima u oštećenom preduzeću "M-tel", i time ih naveo da na štetu svoje
imovine, sa njim zaključe ugovor o zasnivanju pretplatničkog odnosa za usluge
mobilnih telekomunikacija "M-tel"-a…/2008 od 14.02.2009 godine i predaju mu
mobilne telefone marke "Samsung U700" i "Samsung C140", ukupne vrijednosti
900,00 eura, na koji način je sebi pribavio protivpravnu imovinsku korist u
naznačenom iznosu  
-čime je izvršio produženo krivično djelo prevara iz čl.244 st.1 u vezi čl.49 Krivičnog zakonika CG.  
- pa sud okrivljenom J. S., primjenom citiranih zakonskih odredbi te
čl.2,4,5,42,52,53 i 54 Krivičnog zakonika CG te čl. 202,212 i 364 Zakonika o
krivičnom postupku izriče  
USLOVNU OSUDU 
Kojom okrivljenom J. S., utvrđuje kaznu zatvora u trajanju od 3 (tri) mjeseca
i istovremeno određuje da se utvrđena kazna neće izvršiti ako okrivljeni za
vrijeme od 1 (jedne) godine i 6 (šest) mjeseci po pravosnažnosti presude ne
učini novo krivično djelo.  
Dužan je okrivljeni J. S., da na ime troškova krivičnog postupka uplati ovom
sudu iznos od 181,50 eura, a na ime sudskog paušala iznos od 30,00 eura u roku
od 15 dana od dana pravosnažnosti presude, pod prijetnjom prinudne naplate.  
Oštećena preduzeća "T-mobile" i "M-tel" se radi ostvarivanja imovinsko pravnog
zahtjeva upućuju na parnični postupak shodno odredbi čl.212 st.2 Zakonika o
krivičnom postupku.  
Na osnovu čl.66,67,68 i 71 Krivičnog zakonika i čl.536 Zakonika o krivičnom
postupku prema okrivljenom J. S.  izriče se  
MJERA BEZBJEDNOSTI 
Obavezno liječenje narkomana 
Odredjuje se obavezno liječenje okrivljenog J. S. na slobodi sa redovnim
kontrolama kod psihijatra u … u Podgorici, dok traje potreba za liječenjem,
ali ne duže od tri godine.  
Ako se okrivljeni J. S., bez opravdanog razloga, ne podvrgne liječenju na
slobodi ili liječenje samovoljno napusti, sud će odrediti da se mjera prinudno
izvrši u odgovarajućoj Zdravstvenoj ili drugoj specijalizovanoj ustanovi.  
O b r a z l o ž e nj e 
Osnovno državno tužilaštvo u Podgorici podnijelo je Optužni predlog  Kt.br.
09/411 od 23.02.2010.godine , protiv okrivljenog J. S. zbog produženog
krivičnog djela prevara iz čl. 244 st.1 u vezi čl.49 Krivičnog zakonika CG.
Zastupnik optužbe je prije davanja završnih riječi precizirala dispozitiv
optužnog akta kako je to bliže predstavljeno u izreci presude i u cjelosti
ostala pri ovako preciziranom optužnom predlogu i predložila sudu da
okrivljenog oglasi krivim i osudi po zakonu.  
Ovlašćeni predstavnik oštećenog preduzeća Crnogorski Telekom AD Podgorica J.
N. pridružio sa krivičnom gonjenju protiv okrivljenog i postavio imovinsko
pravni zahtjev u iznosu od 318,48€ i to na ime telefona “Samsung U600”
299,00€, na ime kartice 10,00€ i za račun za drugi mjesec 9,48€, što ukupno
iznosi 318,48€.  
Ovlašćeni predstavnik oštećenog preduzeća “M.” N. M. u završnoj riječi navela
je da se ne pridružuje krivičnom gonjenju protiv okrivljenog ali da postavlja
imovinsko pravni zahtjev u iznosu od 410,76€, a koji se odnosi na račun za
pretplatnički broj …
Okrivljeni J. S. u svojoj odbrani na glavnom pretresu od 07.06.2010. godine
priznao je izvršenje krivičnog djela stavljenog mu na teret i naveo da je
tokom 2007. godine počeo da koristi opojnu drogu kokain, a kasnije je prešao
na heroin. Tokom 2008. godine takođe je koristio opojnu drogu i nije birao
sredstva da dođe do novca kako bi obezbijedio drogu kada ga uhvati kriza.
Naveo je da je sada u apstinenciji i to traje upravo od ovog događaja, odnosno
10-15 dana od ovog događaja. Bio je na liječenju kod Lj. K. u Bloku V  i  više
puta se javljao u Dom zdravlja u Bloku V kada ga uhvati kriza. U februaru
2008. godine družio se sa P. M. i iznajmljivali su igrice “Sony play station”
preko lične karte. Jednog dana su iznajmili te igrice na ličnu kartu P. M. i
pošli su kod njega kući, a on je tog dana kupio drogu. Pošto je “Sony play
station” ostao kod njega, ostala je i lična karta P. M. kako bi on vratio
igrice koje je uzeo. Tog dana je kod njega bila još jedna osoba, čije ime ne
želi da spominje, koja mu je dala ideju da bi mogao da na ličnoj karti P. M.
zamijeni fotografiju i stavi svoju i na taj način bi mogao da kupi mobilne
telefone kod preduzeća „M-tel” i “T-mobile”, kako bi iste prodao i nabavio
sebi drogu. Tog dana nije prihvatio predlog te osobe, a lična karta P. M. je i
dalje bila kod njega. Sledećeg dana je odlučio da uzme telefone pošto ga je
uhvatila kriza i prvo je otišao u preduzeće “T.”, a prethodno je iz lične
karte P. M. skinuo njegovu fotografiju i stavio svoju. U preduzeću “T.” je
kupio telefon ali se ne sjeća koje je marke bio i tamo je zaključio ugovor o
kupovini telefona i oni su mu tražili ličnu kartu, a on im je dao ličnu kartu
P. M. sa njegovom fotografijom i oni su skenirali ovu ličnu kartu. Nakon toga
je uzeo telefon i odmah ga prodao dilerima u centru grada, ne sjeća se za koji
iznos, a te pare je iskoristio za kupovinu droge. Sjutra ili prekosjutra nakon
ovog događaja otišao je i u preduzeće “M.” sa istom ličnom kartom P. M., na
kojoj je bila stavljena njegova fotografija, pa je i tamo zaključio ugovor o
kupovini telefona, misli da je u pitanju bio telefon “Samsung”, a kao poklon
je dobio još jedan telefon a ne sjeća se koje je marke bio taj telefon. Ovaj
vrijedniji telefon je takođe prodao dilerima, a za novac koji je dobio kupio
je drogu. Drugi telefon koji je dobio kao poklon i koji je bio manje
vrijednosti zadržao je za sebe i ostavio ga kući. Bio je spreman sve da uradi
da bi došao do novca da kupi drogu i u tom momentu nije razmišljao da li je to
dozvoljeno ili nije, samo mu je bio bitno da obezbijedi drogu. P. M. su
stizali računi za telefone pa je pošao u “T.” i “M.” gdje je vidio njegovu
fotografiju i došao je kod njega i rekao mu da će ga prijaviti. Izmirio se sa
P. M. čiju je ličnu kartu koristio prilikom kupovine telefona i sada su u
korektnoj komunikaciji. Izrazio je kajanje zbog krivičnog djela koje je
izvršio i izvinio se svom drugu P. M. i ovlašćenim predstavnicima oštećenih
preduzeća.  
Sud je u dokaznom postupku pročitao fotokopiju zahtjeva za zasnivanje
pretplatničkog odnosa preduzeća „M.” br.102669 od 14.02.2008.godine na ime P.
M., pročitao fotokopiju pretplatničkog ugovora br. 98917/2008 zaključenog
između preduzeća “M.” i P. M. dana 14.02.2008. godine, pročitao račun
preduzeća “M.” br.2477989 od 29.02.2008.godine na ime P. M., pročitao
fotokopiju računa “M.” SD080003897 na ime P. M. od 14.02.2008.godine, pročitao
fotokopiju uovora o zasnivanju korisničkog odnosa između preduzeća „T-mobile“
i P. M. br.05/2-1170 od 12.02.2008. godine, pročitao fotokopiju ugovora o
kupoprodaji mobilnog telefona “Samsung U600” između preduzeća “T-mobile” i P.
M. od 12.02.2008. godine, pročitao račun preduzeća “T.” br.E003221699 od
01.03.2008.godine na ime P. M., izvršio uvid u fotokopiju lične karte na ime
P. M., na saglasan predlog stranaka pročitao iskaz svjedoka P. M. dat pred
istražnim sudijom ovog suda od 21.01.2009. godine, na saglasan predlog
stranaka pročitao nalaz i mišljenje vještaka komercijalne struke D. Đ. od
26.08.2009.godine, na saglasan predlog stranaka pročitao nalaz i mišljenje
vještaka neuropsihijatra S. M. od 29.06.2010. godine, pročitao izvod iz
Kaznene evidencije UP PJ Podgorica br.11-245/10-7847/2-1351 od 08.04.2010.
godine na ime J. S.  
Iz fotokopije uovora o zasnivanju korisničkog odnosa zaključenog između
preduzeća „T“ i korisnika P. M. br.05/2-1170 od 12.02.2008.godine proizilazi
da je korisnik priložio fotokopiju lične karte br.116876, da je ugovor
zaključen na period od 18 mjeseci, da se radi o tarifnom paketu „Smart 25/18“,
da je predmet ugovora mobilni telefon „Samsung U 600“ čiji je serijski broj
SIM kartice 00082000140629-6.  
Iz fotokopije ugovora o kupoprodaji mobilnog telefona “Samsung U600”
zaključenog između preduzeća “T.” i kupca P. M. proizilazi da je kupoprodajna
cijena mobilnog telefona “Samsung U600” IMEI br. 355998018315743 49,oo€, da se
radi o paketu “Smart 25”, a ugovor je zaključen na vrijeme od 18 mjeseci.  
Iz računa preduzeća “T.” br.E003221699 od 01.03.2008.godine na ime P. M.
proizilazi da ukupan dug za uplatu za telefonski broj korisnika 67/ 631-911
iznosi 9,48€.  
Iz fotokopije zahtjeva za zasnivanje pretplatničkog odnosa preduzeća “M.”
br.102669 od 14.02.2008.godine proizilaze podaci o korisniku i to broj
korisnika 77188, ime i prezime korisnika M. P., matični broj …, broj lične
karte 116876, kao i adresa i mjesto prebivališta, podaci o uslugama, serijski
broj kartice koji je 8938203000000375422, pretplatnički broj 068/ 101 029.
Takođe je sadržan i serijski broj telefona 359696013632213, kao i potpis
korisnika.  
Iz fotokopije pretplatničkog ugovora br. 98917/2008 zaključenog između
preduzeća “M-tel” i Prelević Miraka dana 14.02.2008. godine proizilazi da je
predmet Ugovora zasnivanje pretplatničkog odnosa između “M-tel”-a kao davaoca
usluga i korisnika Prelević Mirka. Ovim Ugovorom korisnik se obavezuje da u
skladu sa važećim cjenovnikom “M-tel”-a uredno i blagovremeno plaća ugovorenu
cijenu usluge.  
Iz fotokopije računa “M-tel” SD080003897 na ime P. M. od 14.02.2008.godine za
pretplatnički broj 068/ 101 029 proizilazi da ukupna vrijednost sa PDV-om na
ime aktivacije SIM pospaida, aktivacije SIM prepaid broja, telefona “Samsunga
U700” i telefona “Samsung C140” iznosi 10,00€, dok ukupan isnos bez PDV- od
17% iznosi 8,54€.  
Iz računa preduzeća “M.” br.2477989 od 29.02.2008.godine na ime P. M.
proizilazi da ukupan dug za pretplatnički broj o68/ 101-029 iznosi 59,72€.  
Uvidom u fotokopiju lične karte na ime P. M. JMBG  proizilazi da je ista
izdata 15.10.2001. godine na ime P. M. M. reg.broj 116876, a da se na istoj
nalazi fotografija okrivljenog J. S.  
Svjedok oštećeni P. M. u svom iskazu pred istražnim sudijom ovog suda od
21.01.2009. godine naveo je da se svojevremeno družio sa J. S. jer su živjeli
u istom  naselju. Ne zna kako je okrivljeni došao do njegove lične karte, mada
mu je lična karta stalno bila u vozilu. Kada je počeo da dobija račune, tj.
kada je dobio prvi telefonski račun bilo mu je čudno što je tako visok, pa je
pošao u predstavništvo mreže … kao i mreže …, gdje se interesovao o čemu se
radi. Tada su mu pokazali fotokopiju njegove lične karte, a prije toga mu je
jedna gospođa koja radi tamo rekla da je kupio neke telefone kod njih, na šta
je on rekao da nije. Ova gospođa mu je tada pokazala fotokopiju lične karte, a
on je na toj fotokopiji prepoznao sliku okrivljenog J. S. Nakon toga je pošao
u policiju i prijavio slučaj. Izvadio je novu ličnu kartu budući da mu je
stara nestala.  
Iz nalaza i mišljenja vještaka komercijalne struke D. Đ. od 26.08.2009. godine
proizilazi je da je vrijednost oduzetih stvari na dan izvršenja krivičnog
djela u preduzeću „M.“ iznosila: 800,oo€ za mobilni telefon marke „Samsung
U700“, 100,00€ za mobilni telefon marke „Samsung C 140“ , 6,00€ za telefonsku
postpaid karticu, 4,00€ za telefonsku pripaid karticu, što ukupno iznosi
910,00€, dok je vrijednost oduzetih stvari na dan izvršenja krivičnog djela u
preduzeću „T.“ iznosila: 299,00€ za mobilni telefon marke „Samsung U600“,
10,00€ za telefonsku postpaid karticu, što ukupno iznosi 309,00€. Ukupno
protivpravno pribavljena imovinska korist na dan izvršenja krivičnog djela
iznosila je 1.219,00€.  
Sud je nalaz i mišljenje vještaka komercijalne struke D. Đ. od 26.08.2009.
godine prihvatio kao jasan i stručan, a na koji stranke nisu imale primjedbi.  
Imajući u vidu odbranu okrivljenog J. S. da je bio zavisnik od upotrebe
opojnih droga, sud je odredio vještačenje po vještaku neuropsihijatru S. M.
koji je na osnovu medicinske dokumentacije na ime liječenja okrivljenog J. S.,
koja je sudu dostavljena od strane ... Podgorica, i neposrednog pregleda i
razgovora sa okrivljenim , sačinio nalaz i mišljenje od 29.06.2010.godine iz
kojeg proizilazi da je okrivljeni liječen ambulantno u periodu 2007/2008
godine od zavisnosti o heroinu. Krivično djelo okrivljenog spada u kategoriju
tipiziranih za narkomane, koji od straha od apstinencijalne krize sa ciljem
nabavljanja sredstava za kupovinu droge odlučuju se za vršenje ovog tipa
krivičnog djela. Po mišljenju ovog vještaka okrivljeni J. S. je osoba
prosječnih intelektualnih sposobnosti, sa razvijenom toksikomanskom zavisnošću
(psihička i fizička zavisnost) u prošlosti prema različitim psihoaktivnim
supstancama (marihuani, kokainu, aktuelno prisutna zavisnost o heroinu). U
vrijeme izvršenja krivičnog djela bila je prisutna zavisnost okrivljenog o
heroinu. U vrijeme izvršenja krivičnog djela sposobnost shvatanja značaja
djela kao i mogućnost upravljanja svojim postupcima okrivljenog bili su
smanjeni ali ne bitno. Obzirom da je okrivljeni zavisnik o upotrebi
psihoaktivnih supstanci (zavisnost o heroinu) vještak je mišljenja da je sa
medicinske strane potrebno primijeniti mjeru bezbijednosti obaveznog liječenja
od narkomanije na slobodi sa redovnim kontrolama kod psihijatra u ... u
Podgorici, gdje je započet program liječenja a nalazi se u apstinenciji u
periodu od godine dana.
Cijeneći nalaz i mišljenje vještaka neuropsihijatra S. M. od 29.06.2010.
godine sud je našao da je isti jasan, objektivan i dat u skladu sa pravilima
struke i nauke, radi čega je isti u potpunosti prihvatio.  
Ocjenom navoda optužbe, odbrane, te svih provedenih dokaza kako pojedinačno
tako i u svojoj međusobnoj povezanosti sud je na nesumnjiv način utvrdio da je
okrivljeni J. S. izvršio produženo krivično djelo prevara iz čl.244 st.1 u
vezi čl.49 Krivičnog zakonika CG činjenično i pravno bliže opisano u izreci
presude, pa ga je za isto oglasio krivim i krivično pravno odgovornim i
izrekao mu krivične sankcije kao u izreci presude.  
Naprijed utvđeno činjenično stanje proizilazi prvenstveno iz jasnog i
preciznog priznanja okrivljenog J. S. koji je u svojoj odbrani potvrdio da je
tokom 2007. godine počeo da koristi opojnu drogu, kao i da je tokom 2008.
godine koristio opojnu drogu i nije birao sredstva da dođe do novca kako bi
obezbijedio drogu kada ga uhvati kriza, a da je sada u apstinenciji. U
februaru 2008. godine družio se sa P. M. i iznajmljivali su igrice “Sony play
station” preko lične karte. Jednog dana su iznajmili te igrice na ličnu kartu
P. M., a pošto je “Sony play station” ostao kod njega, ostala je i lična karta
P. M. Tog dana je kod njega bila još jedna osoba, čije ime ne želi da
spominje, koja mu je dala ideju da bi mogao da na ličnoj karti P. M. zamijeni
fotografiju pa da stavi svoju i da bi na taj način mogao da kupi mobilne
telefone kod preduzeća “M.” i “T.”, kako bi iste prodao i nabavio sebi drogu.
Sledećeg dana je odlučio da uzme telefone pošto ga je uhvatila kriza i prvo je
otišao u preduzeće “T.”. Prethodno je iz lične karte P. M. skinuo njegovu
fotografiju i stavio svoju. U preduzeću “T.” kupio je telefon ali se ne sjeća
koje je marke bio i tamo je zaključio ugovor o kupovini telefona i oni su mu
tražili ličnu kartu, a on im je dao ličnu kartu P. M. sa njegovom
fotografijom. Nakon toga uzeo je telefon i odmah ga prodao dilerima u centru
grada, ne sjeća se za koji iznos, a te pare je iskoristio za kupovinu droge.
Sjutra ili prekosjutra nakon ovog događaja otišao je u preduzeće “M.” sa istom
ličnom kartom P. M., na kojoj je bila stavljena njegova fotografija, pa je i
tamo zaključio ugovor o kupovini telefona, misli da je u pitanju bio telefon
“Samsung”, a kao poklon je dobio još jedan telefon a ne sjeća se koje je marke
bio taj telefon. Ovaj vrijedniji telefon je takođe prodao dilerima, a za novac
koji je dobio kupio je drogu. Drugi telefon koji je dobio kao poklon i koji je
bio manje vrijednosti zadržao je za sebe i ostavio ga kući.  
U ovakvo priznanje okrivljenog J. S. sud nije imao razloga da posumnja tim
prije što je isto potvrđeno podacima iz fotokopije ugovora o zasnivanju
korisničkog odnosa preduzeća „T.“ i P. M. br.05/2-1170 od 12.02.2008.godine,
fotokopije ugovora o kupoprodaji mobilnog telefona “Samsung U600” između
preduzeća “T.” i P. Mi., računa preduzeća “T.” br.E003221699 od
01.03.2008.godine na ime P. M., fotokopije zahtjeva za zasnivanje
pretplatničkog odnosa preduzeća “M.” br.102669 od 14.02.2008.godine,
fotokopije pretplatničkog ugovora br.98917/2008 zaključenog između preduzeća
“M” i P. M. dana 14.02.2008. godine, fotokopije računa “M.” SD080003897 na ime
P.M. od 14.02.2008.godine, računa preduzeća “M-tel” br.2477989 od
29.02.2008.godine na ime P.M., fotokopije lične karte na ime P. M.iz koje se
jasno vidi da se na mjestu za fotografiju nalazi fotografija J. S., te jasnim
i određenim iskazom svjedoka oštećenog P. M. datim pred istražnim sudijom ovog
suda od 21.01.2010. godine, dok je vrijednost pedmetnih telefona utvrđena iz
nalaza i mišljenja vještaka komercijalne struke D. Đ. od 26.08.2009. godine.  
Iz ovakvog postupanja okrivljenog J. S. utvrđuje se da je okrivljeni postupao
sa prevarnom namjerom budući da je okrivljeni u namjeri da sebi pribavi
protivpravnu imovinsku korist lažnim prikazivanjem činjenica doveo u zabludu
ovlašćena lica u oštećenim preduzećima "T." i "M.", na način što je preinačio
pravu javnu ispravu - ličnu kartu br.116876 izdatu od CB Podgorica na ime P.
M., tako što je sa označene lične karte skinuo fotografiju P. M. i stavio
svoju fotografiju i ovako preinačenu javnu ispravu upotrijebio kao pravu dana
12.02.2008. godine i 14.02.2008.godine predajući je uz zahtjev za zasnivanje
pretplatničkog odnosa odgovornim licima u oštećenim preduzećima “T.” i “M.” i
naveo ih da na štetu imovine tih preduzeća zaključe ugovore o zasnivanju
pretplatničkog odnosa za usluge mobilnih telekomunikacija i predaju mu mobilne
telefone “Samsung U600” u vrijednosti od 299,00€(T-mobile) i mobilne telefone
“Samsung U700” i “Samsung C140”(M-tel) u vrijednosti od 900,00€ u kom iznosu
je sebi pribavio protivpravnu imovinsku korist.  
Sud je prihvatio pravnu kvalifikaciju krivičnog djela koje je okrivljenom
optužnim predlogom ODT Podgorica stavljeno na teret, jer i po mišljenju suda
radi se o produženom krivičnom djelu prevara iz čl.244 st.1 u vezi čl. 49
Krivičnog zakonika CG koje predstavlja jednu cjelinu po osnovu istovrsnosti
krivičnih djela izvršenih u vremenskoj povezanosti od 12.02.2008. godine do
14.02.2008. godine, od strane istog učinioca, a u pitanju je istovrsnost
predmeta djela, korišnjenje iste situacije, kao i jedinstvenog umišljaja
učinioca.  
Imajući u vidu ovako utvrđeno činjenično stanje sud je našao da su se u
radnjama okrivljenog J. S. stekli svi bitni elementi bića produženog krivičnog
djela prevara iz čl.244 st.1 u vezi čl.49 Krivičnog zakonika CG.  
Krivicu okrivljenog J. S. koji je u vrijeme izvršenja krivičnog djela bio
zavisnik od upotrbe psihoaktivnih supstanci, a što je utvrđeno iz nalaza i
mišljenja vještaka neuropsihijatra dr S. M. od 29.06.2010. godine, sud je
shodno čl.14 st.3 Krivičnog zakonika cijenio neposredno prije dovođenja u
takvo stanje, pa je okrivljeni u konkretnom slučaju bio svjestan da može
učiniti djelo odnosno da lažnim prikazivanjem činjenica može dovesti u zabludu
ovlašćena lica u oštećenim preduzećima “T.” i “M.”, i naveo ih da na štetu
imovine tih preduzeća sa njim zaključe ugovore o zasnivanju pretplatničkog
odnosa za usluge mobilnih telekomunikacija dana 12.02.2008.godine i
14.02.2008.godine i predaju mu mobilne telefone marke “Samsung U600” (T.) u
vrijednosti od 299,00€ i marke “Samsung U700” i “Samsung C140”(M.) u
vrijednosti od 900,00€, u kom iznosu je sebi pribavio protivpravnu imovinsku
korist, pošto je prethodno preinačio pravu javnu ispravu-ličnu kartu br….
izdatu od CB Podgorica na ime P. M. i sa navedene lične karte skinuo
fotografiju P. M. i stavio svoju i tako preinačenu javnu ispravu upotrijebio
kao pravu pa je na to pristao postupajući sa eventualnim umišljajem.  
Sud je prilikom odlučivanja o vrsti i visini krivične sankcije imao u vidu sve
okolnosti na strani okrivljenog koje su značajne za njen izbor i visinu, pa je
u smislu čl.42 Krivičnog zakonika CG od olakšavajučih okolnosti na strani
okrivljenog cijenio priznanje krivičnog djela i raniju neosuđivanost, a što je
utvrđeno iz izvoda iz Kaznene evidencije UP PJ Podgorica br…. od
08.04.2010.godine na ime J. S., dok otežavajućih okolnosti na strani
okrivljenog nije bilo.  
Sud je imajući u vidu naprijed navedene olakšavajuće okolnosti, a u odsustvu
otežavajućih okolnosti okrivljenom izrekao uslovnu osudu, kojom mu je utvrdio
kaznu zatvora u trajanju od 3(tri) mjeseca i istovrmeno odredio rok
provjeravanja od 1(jedne) godine i 6(šest) mjeseci, odnosno da se utvrđena
kazna neće izvršiti ako okrivljeni za vrijeme od jedne godine i šest mjeseci
od pravosnažnosti presude ne učini novo krivično djelo. Sud je našao da se u
konkretnom slučaju, imajući u vidu sve navedeno može očekivati da će se
upozorenjem uz prijetnju kaznom uticati na okrivljenog da ubuduće ne vrši
krivična djela, te da nije nužno da se kazna primijeni radi krivično pravne
zaštite, pa je sud mišljenja da će se u konkrtenom slučaju uslovnom osudom iz
izreke ove presude u potpunosti ostariti svrha izricanja ove krivične sankcije
iz čl.52 Krivičnog zakonika CG, u okviru opšte svrhe izricanja krivičnih
sankcija i čl.4 st.2 Krivičnog zakonika CG.  
Imajući u vidu nalaz i mišljenje vještaka neuropsihijatra S. M.od 29.06.2010.
godine sud je okrivljenom J. S. shodno čl.66,67,68 i 71 Krivičnog zakonika i
čl.536 Zakonika o krivičnom postupku CG izrekao mjeru bezbjednosti obaveznog
liječenja narkomana budući da je okrivljeni zbog postojanja zavisnosti od
upotrebe opojnih droga izvršio predmetno krivično djelo i da postoji ozbiljna
opasnost da će usled ove zavisnosti i dalje vršiti krivična djela.  
Izrečena mjera bezbjednosti obaveznog liječenja narkomana izvršavaće se na
slobodi sa redovnim kontrolama kod psihijatra u Domu zdravlja u Podgorici i
trajaće dok traje potreba za liječenjem, ali ne duže od tri godine. Ova mjera
bezbjednosti ne može biti obuhvaćena amnestijom ili pomilovanjem. Sud je
mišljenja da će se izricanjem ove mjere bezbjednosti, a u okviru opšte svrhe
izricanja krivičnih sankcija iz čl.4 st.2 KZ CG, ostvariti opšta svrha
izricanja mjere bezjednosti iz čl.66 KZ CG i otkloniti stanja ili uslovi koji
mogu biti od uticaja da učinilac ubuduće vrši krivična djela.  
Ako se okrivljeni J. S., bez opravdanog razloga, ne podvrgne liječenju na
slobodi ili liječenje samovoljno napusti, sud će odrediti da se mjera prinudno
izvrši u odgovarajućoj Zdravstvenoj ustanovi ili drugoj specijalizovanoj
usanovi.  
Pošto je okrivljeni oglašen krivim, na osnovu čl.202 Zakonika o krivičnom
postupku obavezan je da na ime troškova krivičnog postupka uplati ovom sudu
iznos od 99,00 € na ime angažovanja vještaka neuropsihijatra i iznos od 82,50€
na ime angažovanja vještaka komercijalne struke, dok je paušal u iznosu od
30,00€ određen shodno složenosti predmeta, trajanju postupka i imovnim
prilikama okrivljenog.  
Na osnovu čl.212 st.2 ZKP-a oštećena preduzeća „T.“ i „M.“ upućena su na
parnični postupak radi ostvraivanja imovinsko pravnog zahtjeva.  
Na osnovu izloženog, a shodno čl.364 Zakonika o krivičnom postupku CG odlučeno
je kao u izreci presude.  
OSNOVNI SUD U PODGORICI
Dana, 16.09.2010.godine 
  ZAPISNIČAR
SUDIJA
Silvana Rosandić,s.r.
Nada Rabrenović ,s.r. 
PRAVNA POUKA : Protiv ove presude može se izjaviti
žalba u roku od 8 dana od dana prijema pismenog otpravka
iste, preko ovog suda Višem sudu u Podgorici.  
ZTO: Rosandić Silvana 