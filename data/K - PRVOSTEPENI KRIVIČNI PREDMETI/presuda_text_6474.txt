OSNOVNI SUD U PODGORICI
K.br.10  /496
Dana, 29.06.2011. godine 
U IME NARODA
OSNOVNI SUD U PODGORICI , kao prvostepeni krivični, u vijeću
sastavljenom od sudije Nade Rabrenović kao predsjednika vijeća i sudija
porotinika Bojanić Mladenke i Pavićević  Miroslava kao članova vijeća, uz
učešće zapisničara Ane Maraš, u krivičnom predmetu protiv A. E. iz Podgorice,
zbog krivičnog djela teška krađa iz čl. 240 st.1 tačka 3 Krivičnog zakonika i
dr., po Optužnici ODT-a Podgorica Kt.br.4509/05 od 08.05.2007.godine, nakon
održanog glavnog, javnog pretresa dana 29.06.2011. godine u prisustvu
zastupnika optužbe I. P., zamjenika ODT-a Podgorica, okrivljenog A. E. i
branioca okrivljenog adv. R. M. iz Podgorice, nakon tajnog vijećanja i
glasanja donio je a dana 01.07.2011. godine javno objavio  
P R E S U D U 
OKRIVLJENI:
A. E. od oca Š. i majke H., rođene D., rođen ... godine u P., gdje je i
nastanjen-..., oženjen, otac dvoje mldb. djece, zaposlen, dobrog imovnog
stanja, ranije osuđivan presudom Osnovnog suda u Podgorici K.br.05/608 od
19.02.2007. godine zbog krivičnog djela iz čl.388 st.4 Krivičnog zakonika, 2
mjeseca zatvora uslovno na jednu godinu i izrečena mjera bezbjednosti-obavezno
liječenje narkomana u bolnici Kotor i presudom Osnovnog suda u Podgorici
K.br.07/1501 od 11.10.2008. godine zbog krivičnog djela iz čl.240 st.1 tačka 1
Krivičnog zakonika 6 mjeseci zatvora uslovno na dvije godine i mjera
bezbjednosti obavezno liječenje narkomana ambulantno ali ne duže od tri
godine,  
K r i v   j e 
Zato što je: 
1.Dana 27. oktobra 2005. godine oko 00,30 časova iz porodične kuće oštećenog
Lj.S. u D., Opština P., na naročito drzak način oduzeo tuđe pokretne stvari
vlasništvo oštećenog, u namjeri da njihovim prisvajanjem pribavi sebi
protivpravnu imovinsku korist, na način što je ušao u prostorije kuće koja
nije bila zaključana za vrijeme dok su u njoj spavali ukućani a potom iz
dnevne sobe oduzeo i prisvojio zlatni muški prsten sa brilijantima, ručni sat
marke „Djirandeli“, mobilni telefon marke „Nokia 6260“ i novčanik sa 20 eura,
u ukupnoj vrijednosti 3.560,00 eura, od kojih stvari je mobilni telefon marke
„Nokia 6260“ vratio Lj. D. koji ga je zatekao u prostorijama kuće,  
2.Dana 12.06.2006. godine oko 19,30 časova u P. u ul. ..., pokušao da tuđu
pokretnu stvar oduzme drugom u namjeri da njenim prisvajanjem sebi pribavi
protivpravnu imovinsku korist vrijednosti preko 150,00 eura, na način što je
ušao u dvorište porodične kuće oštećene Đ. Lj., a potom ušao u podrumske
prostorije kuće u namjeri da iz istih oduzme sve vrednije stvari koje pronađe,
kojom prilikom je zatečen i u daljim radnjama spriječen od strane ovlašćenih
službenih lica Uprave policije Podgorica,  
        -čime je izvršio produženo krivično djelo teška krađa iz čl.240 st.1 tačka 3 Krivičnog zakonika u vezi čl. 49 Krivičnog zakonika.

Pa sud okrivljenog primjenom citiranih zakonskih odredbi te čl. 2, 4, 5, 32,
36, 42, 45, 46 i 51 Krivičnog zakonika, te čl. 202 i 364 Zakonika o krivičnom
postupku,  
O S U Đ U J E
Na kaznu zatvora u trajanju od 6 (šest) mjeseci u koju kaznu se okrivljenom
uračunava vrijeme zadržavaja od strane MUP-a CB Podgorica od 01.11.2005.
godine od 15,30 časova do 03.11.2005. godine do 14,00 časova.  
Dužan je okrivljeni da na ime troškova krivičnog postupka uplati ovom sudu
iznos od 198,00 eura, a na ime sudskog paušala izns od os 30,00 eura, sve  u
roku od 15 dana od dana pravosnažnosti presude, pod prijetnojm prinudnog
izvršenja.  
Na osnovu čl.66,67,68 i 71 Krivičnog zakonika i čl.536 Zakonika o krivičnom
postupku prema okrivljenom A.E. izriče se  
MJERA BEZBJEDNOSTI 
Obavezno liječenje narkomana 
Odredjuje se obavezno liječenje okrivljenog A. E.u ustanovi za izvršenje
Kazne-Zavodu za izvršenje krivičnih sankcija-Zatvor Podgorica, kod nadležnog
psihijatra a po izdržanoj kazni u Domu zdravlja u Podgorici.  
Izrečena mjera bezbjednosti obavezno liječenje narkomana trajaće dok postoji
potreba za liječenjem okrivljenog, ali ne duže od tri godine.  
O b r a z l o ž e nj e
Osnovni državni tužilac u Podgorici podigao je Optužnicu Kt.br.4509/05 od
08.05.2007. godine protiv okrivljenog A. E. zbog krivičnog djela teška krađa
iz čl.240 st.1 tačka 3 Krivičnog zakonika i krivičnog djela teška krađa u
pokušaju iz čl.240 st.1 tačka 1 Krivičnog zakonika. Zastupnik optužbe je u
svemu ostao pri završnim riječima datim na glavnom pretresu od 30.09.2009.
godine kada je precizirao činjenični opis dispozitiva Optužnica pod tačkom 2
kao i pravnu kvalifikaciju djela, stavljajući na teret okrivljenom A. E.
krivično djelo krađa u pokušaju iz čl.239 st.1 Krivičnog zakonika, u vezi
čl.20 Krivičnog zakonika i naveo da smatra da je na nesumnjiv način utvrđeno
da okrivljeni A.E. izvršio krivična djela koja su mu preciziranom optužnicom
stavljena na teret pa je predložio sudu da okrivljenog oglasi krivim i osudi
po zakonu.  
Rješenjem Višeg suda u Podgorici Kž.br.2758/09 od 11.04.2010. godine povodom
žalbe okrivljenog A. E. i po službenoj dužnosti ukinuta je presuda Osnovnog
suda u Podgorici K.br. 07/620 od 30.09.2009. godine i predmet vraćen
prvostepenom sudu na ponovno suđenje.
Okrivljeni A. E. u svojoj odbrani pred Upravom policije od 02.11.2005. godine
u prisustvu branioca naveo je da je dana 26.10.2005. godine u kasnim večernjim
satima bio u gradu tj. u P. Negdje oko 23,40 časova iznajmio je taksi da bi ga
prebacio do kuće i išli su preko mjesta D. i u jednom momentu mu je palo na
pamet, odnosno odlučio je da svrati do očevog ujaka Lj. S. koji živi u D. Kada
je došao ispred kuće Lj. S. oko 00,00 časova izašao je iz taksija i pozvonio
na vrata više puta i kako su vrata bila otključana, ušao je u kuću. U hodniku
je pozvao gazdu kuće i tu se zadržao 2-3 minuta kada je došao gazdin sin D.
koji je došao spolja i ušao na ulazna vrata, pozdravio se sa njim i pitao ga
šta mu treba. Rekao je D. da mu treba njegov otac S. da mu pozajmi 10 eura da
bi imao da plati taksi. Dok je razgovarao sa D. sišao je S. i njegova supruga
B. sa gornjeg sprata kod njih u prizemlje. Tu se zadržao nekih 10 minuta i D.
mu je dao 10 eura i kada mu je dao novac rekao mu je da mu je 5 eura dao S., a
5 eura on. Prije nego što je došao S. sa gornjeg sprata D. ga je pretresao, a
prije toga ga je pitao da li je nešto uzeo. Rekao je D. da je uzeo jedan
mobilni telefon koji se nalazio u dnevnoj sobi na jednom stočiću, ali da ga
nije uzeo sa namjerom da ga prisvoji već sa namjerom da se sa njim posluži
kako bi pozvao nekog od ukućana obzirom da mu se niko nije odazivao na ranije
pozive, niti na njegovo zvonjenje na vratima prilikom ulaska u kuću. Taj
telefon mu se nalazio u džepu od trenerke i izvadio je telefon iz džepa i
predao ga D. Za vrijeme njegovog zadržavanja u kući Lj. S. L. S. i njegova
supruga i sin pogledali su po prizemlju kuće da li im nešto eventualno
nedostaje i tada nisu primijetili da im bilo šta hvali. Nakon izlaska iz kuće
Lj. taksijem je pošao kući,a nakon 3 dana S. supruga je pozvala njegovu majku
i pitala je da li je on nešto uzeo iz njihove kuće, konkretno da li je uzeo
zlatni sat i prsten, pa ukoliko je to uzeo da to vrati. Njegova majka ga je o
tome obavijestila ali pošto on  nije uzeo te stvari sa svojom majkom otišao je
kod Lj. S. i objasnio da nije ništa otuđio iz njihove kuće, već je uzeo samo
telefon da se posluži.  
U svojoj odbrani pred istražnim sudijom ovog suda od 03.11.2005. godine
okrivljeni A. E. je ponovio svoju odbranu iznijetu pred Upravom policije od
02.11.2005. godine i pojasnio da je mobilni telefon uzeo sa stola koji se
nalazio u dnevnoj sobi i htio je njime da se posluži, da pozove nekog od
ukućana obzirom da ga niko nije čuo kada je ranije zvonio i kada je zvao da
neko izađe. Lj. D. ga je zatekao u hodniku a od mjesta gdje ga je zatekao do
dnevne sobe ima nekih 5 metara. Telefon mu je bio u džepu u trenerci kada je
naišao D. koji ga je komplet pretresao i on je prije nego što ga je D.
pretresao izvadio iz džepa od trenerke telefon i predao telefon D. a prethodno
ovaj telefon nije koristio i nije zvao nikog od ukućana jer je baš tada  D.
naišao.  
U svojoj odbrani pred istražnim sudijom ovog suda od 01.12.2005. godine
okrivljeni A. E. je ponovio svoju odbranu iznijetu pred istražnim sudijom ovog
suda od 03.11.2005. godine, s tim što je dodao da je tri dana posle predmetnog
događaja D. majka B. srela njegovu majku i pitala je da on nije slučajno uzeo
iz njihove kuće pozlaćeni sat i prsten. On je tada bio prisutan kod kuće kada
je B. zvala. Tada je pravo sa ocem otišao kod Lj. S. i B. je najprije rekla da
su prsten i sat bili na stolu, a posle 5 minuta je rekla da su bili u fioci i
ona nije pominjala nikakve pare koje su im nestale, a D. tog dana nije bio
kući. Ponovio je da je on sa mobilnim telefonom  samo htio da se posluži da bi
pozvao nekog od ukućana.
U svojoj odbrani pred Upravom policije od 14.06.2006. godine i pred istražnim
sudijom od 14.06.2006. godine i 07.11.2006. godine okrivljen A. E., naveo je
da je dana 12.06.2006. godine u popodnevnim časovima iz ... došao taksijem do
P. tj. do K. i pošao u naselje ... da se vidi sa drugom M. M., a iz razloga
što je imao namjeru da kupi heroin, i mislio je da M. ima prijatelje preko
kojih može nabaviti drogu jer je i M. narkoman. Nakon kraćeg boravka u kući
kod M. zajedno su došli pješke do K., a zatim sa K. taksijem do Z. gdje su
pokušali da završe za heroin, ali kako isti nisu mogli naći vratili su se
ponovo na K. gdje mu je M.rekao da stanu u jednu ulicu u kojoj stalno prolaze
lica koja se drogiraju da bi se snašli za heroin. Dok su se nalazili u toj
ulici primijetili su patrolu policije i on je iz straha da ga ne pretresu
obzirom da je kod sebe imao špric i iglu ušao u jedno dvorište, a zatim u
podrum jedne kuće koja se nalazila u tom dvorištu, gdje su ga nakon kraćeg
vremena pronašli policajci i uhapsili. Naveo je da nije imao namjeru da išta
otuđi iz tog podruma već samo da se skloni od policije.  
Okrivljeni A. E.  u svojoj odbrani na glavnom pretresu od 22.04.2008. godine,
04.05.2009. godine, 15.02.2011. godine i 29.06.2011. godine ponovio je svoju
odbranu iznijetu pred istražnim sudijom i pred Upravom policije i pojasnio da
zlato koje mu se stavlja na teret nije uzeo i 2 mjeseca nakon predmetnog
događaja Lj. su pronašli ovo zlato, ali ne zna na koji način i zna da su mu
rekli da su povukli sve optužbe protiv njega u tom pravcu, a vezano za drugo
krivično djelo naveo je da nije ništa preturao niti je imao namjeru da bilo
šta uzme iz podruma u kojem se sakrio od patrole policije jer je imao špric
kod sebe i tu se sakrio dok prođe policija.
U završnoj riječi branilac okrivljenog A. E. adv. R. M. naveo je da slijedeći
navode odbrane njegovog branjenika i dovodeći ih u vezu sa činjeničnom građom
utvrđenom na glavnom pretresu iz sadržine dokaza koji su provedeni, smatra da
u konkretnoj krivično pravnoj stvari nije u dovoljnoj mjeri potvrđena teza
optužbe da je okrivljeni A. E. izvršio krivično djelo koje mu se stavlja na
teret kako je to navedeno u Optužnici. Predložio je sudu da okrivljenog
oslobodi od optužbe, a ukoliko pak sud nađe da je njegov branjenik izvršio
krivično djelo koje mu se stavlja na teret tražio je da sud prilikom izricanja
krivične sankcije cijeni olakšavajuće okolnosti na starni okrivljenog kao što
su njegova relativna mladost, porodične prilike, a prije svega zdravstveno
stanje i izrekne mu što blažu krivičnu sankciju.  
U završnoj riječi okrivljeni A. E. je u svemu prihvatio završnu riječ svog
branioca.  
Sud je u dokaznom postupku na saglasan predlog stranaka pročitao iskaz
svjedoka-oštećene Đ. Lj. dat na zapisniku pred istražnim sudijom ovog suda od
01.02.2007. godine i na zapisniku o glavnom pretresu od 04.05.2009. godine,
iskaz svjedoka-oštećenog Lj.S. dat na zapisniku pred Istražnim sudjom ovog
suda od 28.06.2006. godine i na zapisniku o glavnom pretresu od 04.05.2009.
godine, na saglasan predlog stranaka pročitao iskaz svjedoka Lj. D. dat na
zapisniku pred Istražnim sudijom ovog suda od 28.06.2006. godine i na
zapisniku o glavnom pretresu od 04.05.2009. godine, iskaze svjedoka Ž. V. i S.
E. date na zapisniku pred Istražnim sudijom ovog suda od 25.04.2007. godine  i
na zapisniku o glavnom pretresu od 30.09.2009. godine, pročitao službenu
zabiješku MUP-a RCG CB Podgorica Ku.br.1269/2006 od 13.06.2006. godine, na
saglasan predlog stranaka pročitao nalaz i mišljenje vještaka finansijske
struke B. B. od 09.07.2006. godine, izvršio uvid u spise predmeta Osnovnog
suda u Podgorici K.br.05/608 po krivici A. E., izvršio uvid u spise predmeta
Osnovnog suda u Podgorici K.br.07/1501 po krivici A. E., pročitao nalaz i
mišljenje vještaka medicinske struke prof. dr S. M. od 09.10.2010. godine,
neposredno saslušao ovog vještaka na glavnom  pretresu 29.06.2011. godine,
pročitao izvod iz Kaznene evidencije Uprave policije PJ Podgorica broj
11-245/10-13436/2-2270 od 03.06.2010. godine na ime A. E.  
Svjedok-oštećeni Lj. S. u svom iskazu pred istražnim sudijom ovog suda od
28.06.2006. godine naveo je da se krađa u njegovoj kući desila u vrijeme
…-posta. Bio je u porodičnoj kući u selu D. i spavao je u svojoj sobi, a onda
je posle pola noći došao njegov sin i probudio ga i on je sišao sa sinom u
prizemlje i vidio A. E., a ne sjeća se da li je bio u dnevnoj sobi ili u
hodniku. Njegov sin D. mu je objasnio da je kod E. našao mobilni telefon, a da
li je telefon bio u  E. rukama ili džepu ne zna, a radilo se o njegovom
telefonu. Sin mu je takođe obajsnio da je kontrolisao E., ali kako ne zna.
Njegov stariji sin N. ujutru kad su ustali primijetio je da mu nema novčanika
u kome je bilo nešto sitnog novca, negdje oko 30 do 50 eura, a novčanik mu se
nalazio u zadnjem džepu od pantalona koje su bile u dnevnom boravku. Kada je
sišao u prizemlje i vidio E. nije imao šta da raspravlja sa njim jer je  znao
da je narkoman i čiji je sin i vratio se odmah u spavaću sobu. Za njim je
ponovo došao njegov sin D. i molio ga je da E. da 10 do 20 eura jer nema para
za taksi. Dao je 10 eura sinu da da E., a nisu htjeli događaj da prijavljuju
zbog novčanika i novca, već je prijavio E. tek kada je vidio da mu nema
prstena i sata. Nakon 2-3 dana od ovog događaja krenuo je na službeni put u …
i prije nego što je krenuo u dnevnoj sobi je otvorio jednu ladicu na vitrini
gdje je inače držao sat i prsten i vidio je da ih nema tamo, a sat i prsten
isključivo je držao u toj ladici i vitrini pa je zadužio svoju suprugu da
pregleda sve po kući, a on je otišao u Beograd. Kada je stigao u Beograd
pozvala ga je E. majka koja mu je objasnila da E. sigurno nije to veče bio u
njihovoj kući jer je navodno po njenoj priči bio svojoj kući u to vrijeme. Dok
je bio u Beogradu pozvao je E. oca Š. da zamoli svog sina da mu vrati prsten i
sat obzirom da su mu to drage uspomene iz Č., a koje stvari su veoma vrijedne
i da ako ih je u međuvremenu nekome prodao da kaže kome ih je prodao da će on
dati novac samo da mu se te stvari vrate. E. otac mu je rekao da njegov sin
nije uzeo te stvari iz njegove kuće i onda je rekao E. ocu ga mora prijaviti.
Zna da E. nisu mogli da pronađu nekih 6 dana nakon njegove prijave, a nakon
Beograda otišao je u Sarajevo i posle nekih 10-ak dana od krađe pozvala ga je
njegova supruga i objasnila mu je da su njegov prsten i sat našli ispred kuće
u jednoj cipeli. Ne zna ko je taj prsten i sat ostavio ispred kuće ali
uglavnom stvari su mu vraćene. Ručni sat koji mu je te večeri nestao je marke
“Djirandeli”, a radi se o zlatnom satu i zna da mu je cijena bila 1.600,00
dolara, a zlatni muški prsten je bio sa dijamantima i smaragdom i njegova
vrijednost je bila 2.800,00 dolara. Prsten je bio sa 18 karata i 15
dijamanata.  
U svom iskazu na glavnom pretresu od 04.05.2009. godine svjedok oštećeni Lj.S.
ponovio je svoj iskaz dat pred istražnim sudijom i pojasnio da je prsten i sat
nosio prethodni dan i ostavio ih je u fioci gdje ih je inače uvijek držao, a
primijetio je da ih nema drugi ili treći dan nakon što je okrivljeni A. E.
zatečen u njegovoj kući u večernjim časovima. Taj sat i prsten je njegova žena
našla ispred kuće u cipeli nakon 10-15 dana od kada su otuđeni. Kuća je
prilikom dolaska A. E. bila otključana jer je jedan njegov sin te noći bio u
gradu, a jedan je bio na poslu. Nije se pridružio krivičnom gonjenju protiv
okrivljenog i nije postavio imovinsko pravni zahtjev.  
Svjedok Lj. D. u svom iskazu pred istražnim sudijom ovog suda od 28.06.2006.
godine naveo je da je kritične večeri bio sa bratom od strica u gradu,
sjedjeli su u nekom kafiću i vratio se kući negdje poslije ponoći sa svojim
vozilom i stao je ispred kuće koja se nalazila u selu ... Kad se parkirao
vidio je jedno taksi vozilo i kada je krenuo put kuće ovaj taksista mu je
rekao da kaže ocu da mu ništa ne duguje, a da mu je u kuću ušao neki momak.
Nakon toga otvorio je ulazna vrata od kuće i tačno se tu sreo sa A. E. čiji je
otac dalji rođak njegovog oca, tako da je znao E. od ranije i znao je  da je
narkoman i da zna da ukrade. Odmah je pitao E. šta radi tu, a A. mu  je
objasnio da traži njegovog oca S. Kako je A. imao na sebi duks sa dva džepa
krenuo je odmah da mu pretrese oba džepa i u jednom od tih džepova našao je
mobilni telefon njegovog oca, a radilo se o telefonu marke “Nokia”. Pretresao
je E samo ta dva džepa na duksu, a A. je na sebi imao i donji dio trenerke, a
ne zna da li je ona imala džepove. Pitao je A. šta radi telefon njegovog oca
kod njega, a A. mu je objasnio da je htio da pozove njihov fiksni broj kako bi
ga njegov otac čuo i sišao. Sa sprata je odmah je pozvao svog oca koji je
došao i A. je od njegovog oca tražio da mu da 30 eura, jer je navodno dužan
ovom taksisti koji je na račun duga htio da mu uzme jaknu. Njegov otac nije
htio da mu da novac, pa je on od svog oca uzeo 10 eura i dao taj novac A. i A.
je otišao iz kuće. Sjutra ujutru njegov brat N. je primijetio da mu nema
novčanika koji je bio u dnevnoj sobi na peći, a u kojem je bilo nešto novca,
nekih možda 20-30 eura i odmah su znali da je novčanik uzeo A., ali nisu hjeli
da ga prijave. Tek nakon 2-3 dana kada je njegov otac krenuo na službeni put i
kada u vitrini gdje drži sat i prsten iste nije našao onda su prijavili A.,
jer su posumnjali da je on uzeo te stvari. Njegov otac inače kada ide na put
nosio je ovaj prsten i sat, a inače ih je držao u vitrini. Sat je bio
pozlaćen, a prsten je bio zlatni sa dijamantima. Taksista koji je bio ispred
njegove kuće rekao mu je da se ovaj momak nalazi u njihovoj kući nekih 10-ak
minuta, jer je on pitao taksistu koliko vremena je tamo.  
U svom iskazu na glavnom pretresu od 04.05.2009. godine svjedok Lj. D. ponovio
je svoj iskaz dat pred istražnim sudijom i objasnio da je samo uvukao ruke u
džep od gornjeg dijela trenerke A. i našao telefon njegovog oca, a dalje ga
nije pretresao jer je mislio da je to dovoljno.  
Svjedok oštećena Đ. Lj. u svom iskazu pred istražnim sudijom ovog suda od
01.02.2007. godine navela je da se ne sjeća tačno datuma, ali zna da je to
bilo prošlog ljeta kada je bila u šetnji na Gorici sa svojim kćerkama i to
predveče oko 19 časova, ali je još bio dan. Kada je došla ispred svoje kuće,
van kapije je vidjela da stoje dva policajca i nešto pokazuju prema njenoj
kući. Jedan od tih policajaca pitao je da li je to njena kuća, a onda je pod
ruku poveo i ušli su u njeno dvorište i došli do podruma koji je inače bio
stalno otvoren, a u koji vodi stepenište. Tu je stajao jedan policajac koji je
držao jednog momka. Pitala je ovog momka šta će tu i šta radi, a ovaj momak
joj je objasnio da je tu došao da izvrši nuždu. Ovog momka nije poznavala i
prvi put ga je tada vidjela. Kod kuće je tom prilikom bila njena svekrva, a
podrum inače nije bio zaključan.  
U svom iskazu na glavnom pretresu od 04.05.2009.godine svjedok oštećena Đ. Lj.
ponovila je  svoj iskaz dat pred istražnim sudijom i pojasnila da je njena
kapija bila stalno otvorena jer brava na istoj nije funkcionisala, a takođe na
kraju dvorišta u istoj liniji sa kapijom postojao je jedan dio ograde koji je
bio prekinut jer je tu njen djever gradio jednu kućicu ispred kuće u kojoj
žive, pa je zbog toga prekinuo tu ogradu i ograda je otvorena u tom dijelu i
danas. Takođe je pojasnila da podrum nije bio zaključan, a u podrumu su se
nalazile police na kojima su držali tegle i flaše nakon spremanja zimnice, a
tu su bili i neki stari koferi, a podrum se nalazio odmah iza tog otvoreng
dijela ograde. Njoj iz podruma ništa tom prilikom nije otuđeno. Navela je da
se ne pridružuje krivičnom gonjenju protiv okrivljenog i da ne postavlja
imovinsko pravni zahtjev.  
Svjedok Ž. V. u svom iskazu pred istražnim sudijom ovog suda od 25.04.2007.
godine naveo je da je zajedno sa kolegom S. obilazio reon u blizini ...  na
Koniku. Bili su druga smjena i bio je dan. Prolazeći ispred ograde jedne kuće
vidjeli su M. M. koga su znali od renije, jer su ga više puta privodili kao i
A. E. koga je znao iz viđenja. M. i A. su stajali pored te ograde, a oni su
prošli ispred njih i nakon nekih 100 metara vratili su se unazad da legitomišu
M. i A. Zatekli su samo M., dok A. nije bilo. Pitali su M. gdje je A., a on je
rekao da nema pojma. Kako se oko te kuće nalazila živa ograda primijetili su
kroz ogradu kako je neko prošao, ušli su kroz kapiju koja je inače bila
otvorena i primijetili su u podrumu ove kuće A. kako stoji unutra i pretura po
nekim stvarima. U tom podrumu bilo je puno nekih stvari i vidjeli su A. kako
otvara kofere i pitali su ga šta radi tu, a on im je objasnio da poznaje
vlasnike i da su mu prjatelji i da je ušao da u podrumu izvrši nuždu. Pozvali
su gazdaricu kuće koja je bila na spratu koja je izašla napolje i šokirala se
kada su joj rekli o čemu se radi i da je taj momak rekao da je prijatelj kuće.  
U svom iskazu na glavnom pretresu od 30.09.2009. godine svjedok Ž. V. ponovio
je svoj iskaz dat pred istražnim sudijom i potvrdio da su zatekli A. u podrumu
kako pretura po stvarima, a sjeća se da je u podrumu bilo nekih kofera i neke
garderobe.  
Svjedok S. E. u svom iskazu pred istražnim sudijom ovog suda od 25.04.2007.
godine naveo je da je zajedno sa kolegom Ž. V. obilazio reon oko ... na
Koniku, a između ostalog i u ul. Z. Prolazeći tuda primijetio je M. M., kojeg
je znao od ranije jer ga je više puta privodio i još jednog momka sa M. kojeg
nije poznavao i stajali su pored kuće Đ. ispred ograde. Oko te kuće je metalna
ograda, a u dvorištu se nalazilo zelenilo. Prošli su nekih 100 metara, a onda
su se vratili da legitimišu ova lica. Pitali su M. gdje mu je drug, a M. im je
odgovorio da sa njim nema niko i da ne zna gdje je A. Tada je kroz ogradu
primijetio kako neko zamiče. U dvorište je ušao kroz ogradu jer je na tom
dijelu bila polomljena. Čulo se nešto u podrumu koji se nalazi u sklopu kuće i
krenuli su da silaze stepenicama. U ovom podrumu je bio mrak i vidio je ovog
momka koji je prethodno stajao sa M. kako čuči u jednom ćošku. Kada su ga
pitali šta radi tu ovaj momak je objasnio da navodno poznaje vlasnike i da je
tu ušao da izvrši nuždu po slobodi. U tom podrumu bili su neki koferi, a
radilo se o ostavi, a takođe je bio i neki alat. Stvari u podrumu su bile
razbacane po podu i tu je bilo svega i svačega i pozvali su gazdaricu koju su
obavijestili o tome.  
U svom iskazu na glavnom pretresu od 30.09.2009. godine svjedok S. E. ponovio
je svoj iskaz dat pred istražnim sudijom ovog suda.  
Iz službene zabilješke MUP-a CB Podgorica Ku.br.1269/06 od 13.06.2006. godine
proizilazi je da su ovlašćeni službenici policije dana 12.06.2006. godine
prilikom redovnog obilaska reona u ul. Z.ispred broj 100 primijetili lica M.
M. i A. E.,kojom prilikom su imenovane lišili slobode.  
Iz nalaza i mišljenja vještaka ekonomsko finansijske struke B. B. od
09.07.2006. godine utvrđena je vrijednost telefona „Nokia 6260“ koja iznosi
130,00 eura, zlatnog prstena sa brilijantima i rubinima 2.190,00 eura i ručnog
sata marke „Djirandeli“ 1.250,00 eura.  
Nalaz i mišljenje vještaka  ekonomsko finansijske struke B. B. sud je
prihvatio kao jasan, stručan i objektivan i kao takvog ga u cjelosti
prihvatio.  
Iz nalaza i mišljenja vještaka medicinske struke prof. dr S. M. od 09.10.2010.
godine i izjašnjenja na glavnom pretresu od 29.06.2011. godine proizilazi da
je okrivljeni kratko liječen u bolnici za psihijatriju Dobrota Kotor 2004.
godine, a primljen je radi liječenja okrivljenog zbog upotrebe psihoaktivnih
supstanci, dok iz u kasnije dokumentacije iz 2007. i 2008. godine proizilazi
da se redovno kontroliše kod psihijatra Doma zdravlja u Podgorici sa
održavanjem apstinencije od heroina, a takođe kod infektologa radi hepatitisa
C. Imajući u vidu ponašanje okrivljenog u vrijeme izvršenja krivičnog djela i
način izvršenja može se zaključiti da se nije nalazio u stanju teške
intoksikacije heroinom niti u manifestnoj kliničkoj slici apstinencijalne
krize, ali se ne mogu isključiti početni simptomi apstinencijalne krize. Po
mišljenju ovog vještaka okrivljeni A. E. je osoba sa razvijenom toksikomanskom
zavisnošću (psihička i fizička zavisnost) u prošlosti prema heroinu, a
prosječnih je intelektualnih sposobnosti. Pod pretpostavkom da je počinio
krivično djelo imajući u vidu ponašanje okrivljenog u vrijeme izvršenja
krivičnog djela, vještak je  mišljenja da su njegova sposobnost shvatanja
značaja djela kao i mogućnost upravljanja svojim postupcima, bili smanjeni ali
ne bitno. Obzirom da je okrivljeni zavisnik o upotrebi psihoaktivnih supstanci
(heroinu), da se nalazi u procesu liječenja u Domu zdravljau Podgorici sa
održavanjem apstinencije, te liječenju kod infektologa radi hepatitisa C,
vještak je mišljenja da je sa medicinske strane potrebno primijeniti mjere
bezbijednosti obaveznog liječenja od narkomanije na slobodi kod psihijata u
Domu zdravlja u Podgorici.  
Cijeneći nalaz i mišljenje vještaka neuropsihijatra S. M. od 09.10.2010.
godine sud je našao da je isti jasan, objektivan i dat u skladu sa pravilima
struke i nauke, zbog čega je isti u potpunosti prihvatio.  
Uvidom u spise predmeta Osnovnog suda u Podgorici K.br.07/1501 po krivici A.
E. utvrđeno je da je okrivljeni presudom od 19.05.2008. godine oglašen krivim
zbog krivičnog djela teška krađa iz čl.240 st.1 tačka 1 Krivičnog zakonika i
okrivljenom izrečena uslovna osuda kojom mu je prethodno utvrđena kazna
zatvora u trajanju od 6 mjeseci i istovremeno određeno da se utvrđena kazna
neće izvršiti ako okrivljeni za vrijeme od dvije godine ne izvrši novo
krivično djelo. Istom presudom okrivljenom je izrečena mjera bezbjednosti
obavezno liječenje narkomana, a koja presuda je postala pravosnažna dana
11.10.2008.godine.  
Uvidom u spise predmeta Osnovnog suda u Podgorici K.br.05/608 po krivici A. E.
utvrđeno je da je okrivljeni A. E. presudom od 08.12.2006.godine oglašen
krivim zbog krivičnog djela lažno prijavljivanje iz čl.388 st.4 Krivičnog
zakonika i okrivljenom je izrečena uslovna osuda kojom mu je utvrđena kazna
zatvora u trajanju od dva mjeseca i istovremeno određeno da se utvrđena kazna
neće izvršiti ako okrivljeni u roku od jedne godine po pravosnažnosti presude
ne izvrši novo krivično djelo. Istom presudom okrivljenom je izrečena mjera
bezbjednosti obavezno liječenje narkomana. Navedena presuda je postala
pravosnažna dana 19.02.2007. godine.  
Na osnovu naprijed izložene činjenične građe koja proizilazi iz dokaza
provedenih u postupku, sud je na nesumnjiv način utvrdio da je okrivljeni A.
E. izvršio produženo krivično djelo teška krađa iz čl.240 st.1 tačka 3
Krivičnog zakonika u vezi čl.49 Krivičnog zakonika, činjenično i pravno bliže
opisano u izreci presude, pa ga je za isto oglasio krivim i krivično pravno
odgovornim i izrekao mu krivičnu sankciju kao u izreci presude.  
Naprijed utvrđeno činjenično stanje proizilazi iz jasnih, određenih i
međusobno saglasnih iskaza svjedoka oštećenog Lj. S. i Lj. D. koje je sud u
cjelosti prihvatio. Svjedok oštećeni Lj. S.  potvrdio je da se krađa u
njegovoj kući desila u vrijeme ... Bio je u svojoj porodičnoj kući u selu D. i
spavao a onda je poslije ponći došao njegov sin i probudio ga i vidio je A. E.
Njegov sin D. mu je objasnio da je kod E. našao njegov mobilni telefon, a
njegov sin N.ujutru kada su ustali primijetio je da mu nema novčanika u kome
je bilo 30 do 50 eura novca koji  novčanik se nalazio u džepu pantalona
njegovog sina koje su bile u dnevnoj sobi. Nakon 2-3 dana od ovog događaja
krenuo je na službeni put u Beograd i prije što je krenuo primijetio je da mu
nema prstena i sata koje je inače držao u jednoj ladici u vitrini. Dok je bio
u Beogradu pozvao je E. oca Š. da zamoli svog sina da mu vrati prsten i sat
obzirom da su mu to bile drage uspomene, a koje stvari su veoma vrijedne i da
ako ih je nekome prodao da kaže kome ih je prodao i da će on odnijeti novac za
stvari. Poslije nekih desetak dana pozvala ga je njegova supruga dok je bio u
Sarajevu i objasnila da su njegov prsten i sat našli u jednoj cipeli ispred
kuće. Prsten i sat je nosio prethodni dan u odnosu na dan kad se desila krađa,
a primijetio je da ih nema drugi ili treći dan nakon što je A. E. zatečen u
njegovoj kući u večernjim satima. Takođe i svjedok Lj. D. potvrdio je da se
kritične večeri vratio iz grada kući poslije ponoći. Kada se parkirao ispred
svoje kuće vidio je jedno taksi vozilo i taksista mu je rekao da mu je u kuću
ušao neki momak. Nakon toga je otvorio ulazna vrata od kuće i tu se sreo sa A.
E. koji mu je dalji rođak i znao je da je narkoman i da zna da ukrade i
obzirom da je A. na sebi imao duks sa dva džepa , krenuo je odmah da mu
pretresa te džepove i u jednom od njih našao je mobilni telefon njegovog oca
“Nokia”, a pretresao je A. samo ta dva džepa. Sledećeg dana njegov brat je
primijetio da mu nema novčanika u kom je bilo nešto novca, nekih 20 do 30
eura, i tek nakon dva do tri dana kada je njegov otac krenuo na službeni put i
kada u vitrini gdje je držao sat i prsten nije iste našao prijavili su E.
policiji.  
Naprijed utvrđeno činjenično stanje proizilazi i iz jasnog i istinitog iskaza
svjedoka oštećene Đ. Lj. koja je potvrdila da je kada se vratila iz šetnje
ispred svoje kuće vidjela dva policajca koji su pokazivali nešto prema njenoj
kući, pa je jedan policac pitao da li je to njena kuća i poveo je do podruma
koji je inače stalno bio otvoren i u kojem podrumu je stajao jedan policajac i
držao jednog momka. Pitala je ovog momka šta će tu i šta radi, a ovaj momak
joj je objasnio da je tu došao da izvrši nuždu, a iz podruma joj tom prilikom
nije ništa otuđeno. Takođe iz jasnih određenih i međusobno saglasnih iskaza
svjedoka Ž.V. i S. E. koje je sud prihvatio proizilazi da su obilazili reon
oko … na Koniku i vidjeli su M. M. i A. E.,  pa su htjeli da ih legitimišu
nakon što su prethodno  prošli pored njih. Kada su se vratili nijesu zatekli
A. sa M., pa su primijetili kroz živu ogradu kako je neko prošao i ušli  su
kroz kapiju kuće i primijetili su u podrumu te kuće A. kako stoji unutra i
pretura po nekim stvarima. Pitali su A. šta radi tu, a on im je odgovorio da
poznaje vlasnike i da je ušao da izvrši nuždu pa su pozvali gazdaricu koja se
šokirala kada su joj rekli o čemu se radi.O predmetnom događaju sačinili su
službenu zbilješku Ku. Br.1269/06 od 13.06.2006 godine.  
Sud je cijenio navode odbrane okrivljenog A. E. da je uzeo jedan telefon koji
se nalazio u dnevnoj sobi na jednom stočiću, ali da ga nije uzeo sa namjerom
da ga prisvoji već sa namjerom da se sa njim posluži kako bi nekoga od ukućana
pozvao, obzirom da mu se niko nije odazivao na njegove pozive i na njegovo
uporno zvonjenje na vratima prilikom ulaska u kuću i da nije ništa otuđio iz
kuće Lj. S. već je samo uzeo telefon da se posluži, pa ovakvu odbranu
okrivljenog nije prihvatio jer je neistinita i sračunata na izbjegavanje
krivično pravne odgovornosti i kao takva neprihvatljiva za sud. Ovakva odbrana
okrivljenog je opovrgnuta jesnim, određenim i međusobno saglasnim iskazima
svjedoka oštećenog Lj. S. i svjedoka Lj. D., a koje iskaze je sud u cjelosti
prihvatio, a koji su potvrdili da je A. E. dana 28.10.2005. godine poslije
ponoći došao u njihovu kuću,  da ga je u kući zatekao Lj. D., kojem je A. E.
objasnio da je došao da traži njegovog oca S. i  da mu je pretresao duks u
kojem je pronašao telefon njegovog oca,  a dalje nije pretresao A. E. jer je
mislio da je to dovoljno, a 2-3 dana nakon što je okrivljeni A. E. zatečen u
njihovoj kući Lj. S. je primijetio da mu nema sata i prstena, a koje je
njegova žena našla ispred kuće u cipeli nakon 10-15 dana od kada su otuđeni.
Vrijednost stvari koje su otuđene iz kuće Lj. S. utvrđena je iz nalaza i
mišljenja vještaka B. B. od 09.07.2006. godine.  
Sud takođe nije prihvatio navode odbrane okrivljenog A. E. da ništa nije
preturao niti je imao namjeru da bilo šta uzme iz podruma u kojem se sakrio od
patrole policije jer je imao špric i iglu kod sebe, nalazeći da je ovakva
odbrana okrivljenog neistinita i sračunata na izbjegavanje krivično pravne
odgovornosti, a koja je opovrgnuta jasnim i određenim iskazom svjedoka
oštećene Đ. Lj. i jasnim i međusobno saglasnim iskazima svjedoka Ž. V. i S. E.
koje iskaze je sud u cjelosti prihvatio, a koji su potvrdili da su dana
12.06.2006. godine zatekli okrivljenog A. E. u podrumu kuće oštećene Đ. Lj.
kako pretura po stvarima, o čemu su sačinili i službenu zabilješku
Ku.br.1269/2006 od 13.06.2006. godine.  
Sud je radnje okrivljenog A. E. kvalifikovao kao produženo krivično djelo
teška krađa iz čl.240 st.1 tačka 3 Krivičnog zakonika jer se po mišljenju suda
u konkretnom slučaju radi o produženom krivičnom djelu teška krađa iz čl.240
st.1 tačka 3 Krivičnog zakonika koje predstavlja jednu cjelinu po osnovu
istovrsnosti krivičnih djela izvršenih u vremenskoj povezanosti od 27.oktobra
2005. godine do 12.06.2006. godine, od strane istog učinioca, a u pitanju je
istovrsnost predmeta djela, korišćnjenje iste situacije, kao i jedinstvenog
umišljaja učinioca, zbog kojih okolnosti radnje koje je preduzeo okrivljeni
oduzimanjem tuđih pokretnih stvari predstavjaju jednu cjelinu i jedno krivično
djelo izvršeno u produženom trajanju.  
Krivicu okrivljenog A. E. koji je u vrijeme izvršenja krivičnog djela bio
zavisnik od upotrbe psihoaktivnih supstanci, a što je utvrđeno iz nalaza i
mišljenja vještaka neuropsihijatra dr S. M. od 09.10.2010. godine, sud je
shodno čl.14 st.3 Krivičnog zakonika cijenio neposredno prije dovođenja u
stanje u kojem nije mogao da shvati značaj svog djela i da upravlja svojim
postupcima usled upotrebe droge pa je okrivljeni bio svjestan  da može učiniti
djelo odnosno da iz pritežanja drugog-oštećenog Lj. S. i Lj. Đ.okić može
oduzeti tuđe pokretne stvari i to u namjeri da njihovim prisvajanjem pribavi
sebi protivpravnu imovinsku korist, pa je na to i pristao,  postupajući sa
eventualnim umišljajem.  
Sud je prilikom odlučivanja o visini kazne za okrivljenog imao u vidu sve
okolnosti koje utiču da kazna bude veća ili manja, pa je u smislu čl.42
Krivičnog zakonika od olakšavajućih okolnosti na strani okrivljenog cijenio
porodične prilike, da je oženjen, otac dvoje mldb. djece, a od otežavajućih
okolnosti njegovu raniju osuđivanost i to za istovrsno krivično djelo, a što
je utvrđeno iz Izvoda iz kaznene evidencije Uprave policije PJ Podgorica broj
11-245/10-13436/2-2270 od 03.06.2010. godine na ime A. E. Sud je olakšavajuće
okolnosti na strani okrivljnog cijenio naročito olakšavajućim pa mu je u
smislu čl.45 i 46 Krivičnog zakonika ublažio kaznu ispod zakonskog minimuma,
odnosno ispod granice propisane zakonom za produženo krivično djelo teška
krađa iz čl.240 st.1 tačka 3 Krivičnog zakonika u vezi čl.49 Krivičnog
zakonika, pa je okrivljenog A. E. osudio na kaznu zatvora u trajanju od 6
(šest) mjeseci, nalazeći da će se ovako ublaženom kaznom, u okviru opšte svrhe
izricanja krivičnih sankcija iz čl.4 st.2 Krivičnog zakonika, postići svrha
kažnjavanja iz čl.32 Krivičnog zakonika da okrivljeni ubuduće ne vrši krivična
djela.  
Shodno čl.51 Krivičnog zakonika okrivljenom A. E. u kaznu zatvora uračunato je
vrijeme zadržavanja u MUP-u CB Podgorica od 01.11.2005. godine od 15,30 časova
do 03.11.2005. godine do 14,00 časova.  
Imajući u vidu nalaz i mišljenje vještaka neuropsihijatra prof. dr. S. M. od
09.10.2010. godine sud je shodno čl. 66,67,68 i 71 Krivičnog zakonika i čl.536
Zakonika o krivičnom postupku A. E. izrekao mjeru bezbjednosti obavezno
liječenje narkomana budući da kod okrivljenog postoji stanje zavisnosti od
upotrebe opojnih droga i da je produženo krivično djelo stavljeno mu na teret
izvršio usled takve zavisnosti i da postoji ozbiljna opasnost da će usled ove
zavisnosti i dalje vršiti krivična djela.  
Izrečena mjera bezbjednosti obavezno liječenje narkomana okivljenom A. E.
izvršavaće se u ustanovi za izvršenje kazne- Zavodu za izvršenje krivičnih
sankcija- Zatvoru Podgorica kod nadležnog psihijatra, a po izdržanoj  kazni
kod psihijatra u Domu zdravlja u Podgorici.  
Izrečena mjera bezbjednosti ne može biti obuhvaćena amnestijom ili
pomilovanjem. Sud nalazi da će se izvršenjem ove mjere bezbjednosti
okrivljenom A. E. u okviru opšte svrhe izricanja krivičnih sankcija iz čl.4
st.2 Krivičnog zakonika ostvariti svrha izricanja mjera bezbjednosti iz čl.66
Krivičnog zakonika i otkloniti stanja ili uslovi koji mogu biti od uticaja da
učinilac ubuduće vrši krivična djela.  
Pošto je okrivljeni oglašen krivim, na osnovu čl.202 Zakonika o krivičnom
postupku obavezan je da na ime troškova krivičnog postupka uplati ovom sudu
iznos od 198,00 eura od čega iznos od 44,00 eura na ime angažovanja vještaka
ekonomsko finansijske struke a iznos od 154,00 eura na ime angažovanja
vještaka medicinske struke, dok je paušal u iznosu od 30,00 eura određen
shodno složenosti predmeta, trajanju postupka i imovinskim prilikama
okrivljenog.  
Na osnovu izloženog, a shodno čl.364 Zakonika o krivičnom postupku sud je
odlučio kao u izreci presude.  
OSNOVNI SUD U PODGIRCI
Dana, 29.06.2011. godine 
  ZAPISNIČAR
PREDSJEDNIK VIJEĆA SUDIJA
    Ana Maraš
Nada Rabrenović 