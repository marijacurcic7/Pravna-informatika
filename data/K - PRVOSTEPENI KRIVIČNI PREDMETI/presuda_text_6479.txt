OSNOVNI SUD U PODGORICI
K.br.11/615
Dana, 09.12.2011.godine 
U IME CRNE GORE 
OSNOVNI SUD U PODGORICI kao prvostepeni, krivični, po sudiji Nadi
Rabrenović, kao sudiji pojedincu, uz učešće zapisničara Ane Maraš, u krivičnom
predmetu protiv okrivljenog R. N. iz Podgorice, zbog produženog krivičnog
djela teška krađa iz čl.240 st.1 tač.3 u vezi čl.49 st.1 Krivičnog zakonika,
po Optužnici ODT-a u Podgorici Kt.br. 1152/11 od 22.08.2011. godine, nakon
održanog glavnog, javnog pretresa dana 09.12.2011. godine u prisustvu
zastupnika optužbe M. T.- zamjenika ODT-a u Podgorici, okrivljenog R. N. i
branioca po službenoj dužnosti okrivljenog adv. B. M. iz Podgorice, donio je,
a dana 12.12.2011.godine javno objavio  
P R E S U D U 
OKRIVLJENI:
R. N., od oca D. i majke N., rođene V., rođen ... godine u B., sa
prebivalištem u P., ..., oženjen, otac jednog djeteta, završio osnovnu školu,
nezaposlen, lošeg imovnog stanja, ranije osuđivan presudom Višeg suda u
Bijelom Polju K.br.13/09 od 19.05.2009.godine zbog krivičnog djela iz čl.301
st.1 KZ osam mjeseci zatvora,  
K R I V    J E 
Zato što je: 


Dana 14.07.2011.godine oko 12,00 časova u blizini ugostiteljskog objekta „L.“ u ul. ... u Podgorici na naročito drzak način, tuđu pokretnu stvar oduzeo drugom u namjeri da njenim prisvajanjem sebi pribavi protivpravnu imovinsku korist na način što je sa leđa prišao oštećenoj S. D. i iz ruke joj istrgao sivi kožni novčanik u kojem se nalazila lična karta, tri bankovne kartice „Podgoričke banke“ i zdravstvena knjižica na ime oštećene, mobilni telefon marke „Nokia“ plavo-sive boje i 260,00 eura novca, ukupne vrijednosti 345,00 eura, nakon čega se dao u bjekstvo.


Dana 16.07.2011.godine oko 14,00 časova u blizini marketa „B.“ u ul. ... u Podgorici na naročito drzak način, tuđu pokretnu stvar oduzeo drugom u namjeri da njenim prisvajanjem sebi pribavi protivpravnu imovinsku korist, na način što je sa leđa prišao oštećenoj T. M. i iz ruke joj istrgao novčanik maslinaste boje u kojem su se nalazili lična karta, bankovna kartica CKB banke i zdravstvena knjižica na ime oštećene, 380,00 eura novca, ukupne vrijednosti 415,00 eura, nakon čega se dao u bjekstvo.


Dana 19.07.2011.godine oko 12.30 časova u blizini prodavnice „F.“ u ul. ... u Podgorici na naročito drzak način, tuđu pokretnu stvar oduzeo drugom u namjeri da njenim prisvajanjem sebi pribavi protivpravnu imovinsku korist, na način što je prišao oštećenoj V. M. i iz ruke joj istrgao crni kožni novčanik u kojem su se nalazili lična karta na ime oštećene i 180,00 eura novca, nakon čega se dao u bjeskstvo, koji novčanik je kasnije pronađen bez novca, i vraćen oštećenoj.


Dana 20.07.2011.godine oko 15,00 časova u blizini ... u ul. M. u Podgorici na naročito drzak način, tuđu pokretnu stvar oduzeo drugom u namjeri da njenim prisvajanjem sebi pribavi protivpravnu imovinsku korist, na način što je prišao oštećenoj K. M. i iz ruke joj istrgao neseser u kojem se nalazio crni kožni novčanik sa 177,00 eura novca, ukupne vrijednosti 262,00 eura, nakon čega se dao u bjekstvo.      


čime je izvršio produženo krivično djelo teška krađa iz čl.240 st.1 tačka 3 u vezi čl.49 st.1 Krivičnog zakonika.


Pa sud okrivljenog primjenom citiranih zakonskih odredbi te čl.2, 4, 5, 32,
36, 42 i 51 Krivičnog zakonika, te čl. 229, 239 i 374 Zakonika o krivičnom
postupku,  
O S U Đ U J E
Na kaznu zatvora u trajanju 1 (jedne) godine i 2 (mjeseca) u koju kaznu se
okrivljenom uračinava vrijeme provedeno u pritvoru od 22.07.2011.godine od
13,30 časova pa nadalje.  
Dužan je okrivljeni da na ime troškova krivičnog postupka uplati ovom sudu
iznos od 2.464,00 eura, a na ime sudskog paušala iznos od 30,00 eura, sve u
roku od 15 dana po pravosnažnosti presude.  
Obavezuje se okrivljeni da shodno čl.239 st.2 Zakonika o krivičnom postupku,
na ime imovinskopravnog zahtjeva plati oštećenoj S. D. iznos od 260,00 eura,
oštećenoj T. M. iznos od 380,00 eura i oštećenoj V.  M. iznos od 180,00 eura u
roku od 30 dana po pravosnažnosti presude pod prijetnjom prinudnog izvršenja.  
Na osnovu čl.66, 67, 68, i 71 Krivčnog zakonika i čl.476 Zakonika o krivičnom
postupku prema okrivljenom R. N., izriče se  
MJERA BEZBJEDNOSTI
OBAVEZNO LIJEČENJE NARKOMANA
Određuje se obavezno liječenje okrivljenog R. N., u Zavodu za izvršenje
krivičnih sankcija- Zatvor Podgorica pod nadzorom nadležnog psihijatra, a po
izdržanoj kazni u Centru za mentalno zdravlje Doma zdravlja u Podgorici i
trajaće dok postoji potreba za liječenjem, ali ne duže od tri godine.  
O b r z l o ž e nj e
Osnovno državno tužilaštvo u Podgorici podiglo je Optužnicu Kt.br.1152/11 od
22.08.2011.godine protiv okrivljenog R. N. zbog produženog krivičnog djela
teška krađa iz čl.240 st.1 tač.3 u vezi čl.49 st.1 Krivičnog zakonika.
Zastupnik optužbe je prije davanja završne riječi precizirao tačku 3.
dispozitiva Optužnice tako što je u poslednjem redu brisao riječi „ukupne
vrijednosti 215,00 eura“ a nakon riječi „bjekstvo“ dodao riječi „koji novčanik
je kasnije pronađen i vraćen oštećenoj. U  završnoj riječi zastupnik optužbe
je ostao pri podnijetoj Optužnici navodeći da je na glavnom pretresu
nesumnjivo utvrđeno da je okrivljeni R. N. izvršio krivično djelo stavljeno mu
na teret, a u vrijeme, mjesto i na način kako je to precizirano tačkama 1.do
4. dispozitiva Optužnice. Predložio je sudu da okrivljenog R. N. oglasi krivim
i izrekne mu kaznu zatvora u granicama propisanim za to krivično djelo i da
sud okrivljenom izrekne mjeru bezbjednosti obavezno liječenje narkomana.  
Okrivljeni R. N. u svojoj odbrani pred Upravom policije od 22.07.2011.godine u
prisustvu branioca po službenoj dužnosti, naveo je da je prije dva mjeseca sa
Žabljaka došao u Podgoricu, i naselio se kod svoje tetke, V. S. Pošto se
nalazio u velikim materijalnim problemima, desetak dana ranije, oko podneva,
pješke je otišao u ... ulicu u blizini marketa ,,B.’’, gdje je ugledao jednu
ženu, koja je po njegovoj procjeni imala oko pedeset godina i koja je u ruci
držala novčanik. Pritrčao je toj ženi sa leđa i istrgao joj je iz ruke
novčanik i počeo da bježi kroz jedan portun između zgrada, prema kafani
,,K.’’. Tamo je otvorio otuđeni novčanik i iz njega uzeo, koliko se sjeća, oko
200 eura, a sam novčanik i sve što se nalazilo u njemu, bacio je u obližnji
kontejner. Nakon toga, zaustavio je ,,A’’ taksi i sa istim se uputio kući u
naselje ... Takođe prije nekih nedjelju dana , tačnije oko 15 časova, nalazio
se u ... ulici, i šetao je na potezu od marketa ,,Bušković.’’ do P., gdje je
primijetio jednu ženu koja je, po njegovoj procjeni, imala oko tideset godina,
koja je koliko se sjeća, imala crnu kosu. Pritrčao je toj ženi sa leđa i iz
lijeve ruke joj je otrgao novčanik tamne boje. Kao i prethodni put, dao se u
bjekstvo između zgrada, prema kafani ,,K.’’. U međuvremenu je otvorio novčanik
i iz istog uzeo oko 23 eura, a u tom novčaniku bili su neki papiri koje nije
zagledao i koje je zajedno sa novčanikom bacio ili u šahtu ili u neki
kontejner, ne sjeća se tačno gdje. Nakon toga, zaustavio je ,,Alo’’ taksi,
koji ga je prebaci  do tržnog centra ..., u koji je ušao i u jednom od kafića
popio je piće. Dalje je naveo da se dva-tri dana ranije, oko 13h, pješke
uputio prema TC ,,G.’’, i dok se nalazio u neposrednoj blizini mesare ,,F.’’,
tačnije preko puta zgrade L. K., primijetio je kako nailazi jedna starija
žena, koja je po njegovoj procjeni imala preko šezdeset godina, i  koja je u
ruci, držala tamniji novčanik. Kako se ta žena zadesila tačno ispred njega, on
joj je otrgao novčanik iz ruke i počeo da bježi u pravcu .... Nakon što je
otišao iza jedne zgrade, otvorio je novčanik i iz istog izvadio 170 eura
novca. Vidio je da se u novčaniku nalazila još i lična karta i neki papiri,
ali iste nije uzeo, već ih je, zajedno sa novčanikom, bacio u jednu šahtu, na
parkingu iza zgrade, nakon čega je sjeo u ,,O.’’ taksi i uputio se u pravcu
kuće. Takođe dva dana ranije, pješke se uputio u M. ulicu, oko 15 sati i šetao
je u blizini P.. koja se tu nalazila, kada je naišla jedna starija žena koja
je, po njegovoj procjeni, imala oko šezdeset godina sijede kose, a koja je u
desnoj ruci držala manju torbicu crne boje. Prišao je toj ženi sa strane,
otrgao joj torbicu iz ruke i pobjegao iza zgrade u pravcu kafane ,,K.’’. Stao
je na  obližnji parking i otvorio torbicu, u kojoj je našao jedan crni
novčanik, u kojem se nalazilo oko 150 eura, kao i neki papiri. Novac je uzeo,
a torbicu sa novčanikom bacio je u jedan kontejner, koji se nalazio u
neposrednoj blizini kafane „K.’’. Istakao je da je otac sedmomjesečnog
djeteta, da teško živi i da nije u mogućnosti da dijete adekvatno izdržava, da
je bio prinuđen da ovo uradi i da se kaje zbog učinjenog.  
U svojoj odbrani datoj pred istražnim sudijom ovog suda od 24.07.2011.godine
okrivljeni R. N.  ponovo je svoju odbranu datu pred Upravom policije i
pojasnio da je uradio sva četiri djela, a uradio ih je iz razloga, što je bio
pod uticajem droge-heroina, a heroin uživa unazad dva mjeseca. Ima dijete od
sedam mjeseci, nigdje ne radi, kao ni njegova supruga, i molio je sud da mu ne
određuje pritvor, jer njegovo dijete neće imati šta da jede, ako se njemu
odredi pritvor.  
U svojoj odbrani datoj pred istražnim sudijom ovog suda od 27.07.2011.godine
okrivljeni R. N. ponovio je svoju odbrani datu pred istražnim sudijom od
24.07.2011.godine.  
U svojoj odbrani datoj na glavnom pretresu od 11.11.2011.godine okrivljeni R.
N. naveo je da priznaje krivično djelo stavljeno mu na teret Optužnicom ODT-a
u Podgorici. Dalje je naveo da je od malena loše živio i da je dijete
razvedenih roditelja. Otac mu je umro prije četiri i po godine, pa je ostao
sam da živi sa babom u stanu u Beranama, nakon čega se ona ubrzo razboljela i
godinu dana nakon očeve smrti, tačnije u oktobru 2008.godine umrla je. U tom
periodu se družio sa lošim društvom, i to društvo je došlo kod njega na stan i
policija je tada, navodno našla kod njega drogu. Osuđen je na kaznu zatvora od
osam mjeseci, koju je izdržao u Zatvoru u Bijelom Polju i nakon izdržane kazne
prešao je da živi kod majke u Podgoricu. Sa izdržavanjem kazne završio je
30.05.2009.godine i nakon nekoliko mjeseci tačnije 3.decembra 2009.godine
oženio se i zaposlio i živio je normalnim životom. Nakon nekoliko mjeseci
pošto se oženio, njegova majka se razboljela. On je sa svojom suprugom otišao
na Žabljak, kod njenih roditelja, gdje su proveli nekoliko mjeseci, a u kojem
periodu mu se rodio i sin, tačnije 13.12.2010.godine. Tri mjeseca nakon
rođenja sina predložio je supruzi da dođu u Podgoricu i njegova supruga je to
prihvatila, ali roditelji i brat njegove supruge to nisu dozvolili. Tom
prilikom roditelji njegove supruge su  mu rekli da se zaposli, pa da onda dođe
po svoju porodicu, što je on i uradio. Kada je ponovo otišao po svoju suprugu
i dijete, njeni roditelji nisu joj dozvolili da ide sa njim, a nisu mu
dozvoljavali ni da vidi suprugu i dijete tri mjeseca, zbog čega se i obratio
nevladinoj organizaciji „J.“, koji su ga spojili sa Centrom za socijalni rad
na Žabljaku, preko kojeg je dogovorio kada može da vidi ženu i dijete. Kada je
došao na Žabljak, zatekao je socijalnog radnika, koji je putem telefona
razgovarao sa njegovim tastom, i sa kojim se ubjeđivao  da dovede njegovu
suprugu i dijete u kancelariju službenika Centra za socijalni rad da bi se on
sa njima vidio. Taj dogovor nije uspio, nakon čega mu je službenik Centra za
socijalni rad rekao da se vrati u Podgoricu. Vratio se u Podgoricu razočaran i
nije znao kako i šta i počeo je ponovo da koristi drogu. Nakon toga gazda
firme u kojoj je radio, čuo je da se drogira i dao mu je otkaz, i uradio je
ovo što je uradio odnosno otimao je ženama novčanike jer nije imao drugog
izbora i načina da preživi. Tri krivična djela uradio je u ul. preko puta male
pijace, a jedno krivično djelo je izvršio preko puta mesare „F.“ u ul. ...  u
razmaku od dva, tri, četiri dana. Pojasnio je da bi prišao ženi sa leđa i oteo
bi joj novčanik, nakon čega bi se dao u bjekstvo, a zatim bi pošao da kupi
drogu, a jedan dio novca je slao i ženi na Žabljak. Jednom prilikom, kada je
otuđio novčanik u ul. ... u novčaniku je bilo 380,00 eura, a bile su i neke
bankovne kartice koje je bacio. U jednom novčaniku bilo je 250,00 eura novca,
a ovo se odnosi na krivično djelo koje je izvršio u ... ulici, a u tom
novčaniku pored navedenog nalazio se i telefon kao i neki računi koje je
bacio, a telefon je prodao. Vezano za krivično djelo koje je izvršio u Ul. ...
sjeća se da je u novčaniku bilo oko 180-190 eura novca, lična karta i neki
računi, koje je vratio kada ga je policija uhvatila, jer je znao gdje je bacio
novčanik sa navedenim stvarima. Četvrtu radnju krivičnog djela je takođe
izvršio u ... ulici, gdje je u novčaniku bilo novca u iznosu od oko 150, 160
ili 170 eura, a kada je uzeo taj novčanik pobjegao je sa lica mjesta i bacio
je isti. U tom novčaniku bili su neki papiri, ali ne zna šta tačno. Dio tog
novca je koristio za drogu, a dio je slao ženi na Žabljak. Nije se liječio od
bolesti zavisnosti i nije se obraćao ljekaru, a veoma kratak period se
drogirao i to mjesec dana prije nego što je izvršio krivična djela stavljena
mu na teret. I dok se nalazio u zatvoru u ...  bio je pod terapijom koja je
isto bila zbog droge. Nakon toga nije konzumirao drogu zato što se  oženio.
Objasnjavajući razliku u odbrani iznijetoj pred Upravom policije od
22.07.2011.godine, a koju je ponovio pred istražnim sudijom ovog suda od
24.07.2011.godine i 27.07.2011.godine  i na glavnom pretresu od
11.11.2011.godine u pogledu visine iznosa koji je otuđio od oštećenih,
okrivljeni R. N. naveo je da kada je priveden u policijsku stanicu, rekli su
mu da prizna krivična djela, a da će mu oni smanjiti iznose, vezano za novac
koji je otuđen, i da će mu to biti olakšavajuća okolnost. Za vrijeme dok je
bio u pritvorskoj ćeliji, odlučio je da prizna onako kako je bilo, a imao je
branioca prilikom saslušanja pred Upravom policije. Sa inspektorima je
razgovarao dva, tri sata prije saslušanja u prisustvu branioca, i inspektori
su mu rekli da prizna krivična djela, a da će mu smanjiti iznose koje su
oštećene navele da su im otuđeni. U policiji je imao povjerljiv razgovor sa
braniocem, koji mu je rekao da može da se brani ćutanjem, i da može da iznese
odbranu, da o tome sam odluči, i on je svom braniocu rekao da se sa policijom
dogovorio kakvu će izjavu dati, a izjava koju je dao pred Upravom policije je
tačna osim cifara koje je naveo, a koje se odnose na otuđeni novac od
oštećenih. Odbranu koju je dao pred Upravom policije ponovio je pred istražnim
sudijom, zato što ga je istražni sudija pitao da li se drži izjave koju je dao
pred Upravom policije, i on je rekao da se drži te izjave. Sledeći put kada je
davao izjavu pred istražnim sudijom došao je branilac, koji mu je i sada
branilac, i tom prilikom se držao izjave koju je dao pred Upravom plicije, a
nije navodio cifre koje je otuđio.  
U završnoj riječi branilac okrivljenog R.  N., advokat B. M., naveo je da je
uvjeren da se krivično djelo ne može pripisati okrivljenom u subjektivnom
smislu zato što je u vrijeme izvršenja isti bio u fazi drogiranosti ili
apstinencijalnoj krizi, a što potvrđuje i nalaz vještaka dr G. Ukoliko je
okrivljeni bio u nekoj od tih faza po sudskoj psihijatriji najvjerovatnije je
tada bio u stanju neuračunljivosti, a prije nego što je sebe doveo u to stanje
neuračunljivosti okrivljeni nije znao niti je mogao znati da će izvršiti
upravo to krivično djelo, pa je predložio da sud okrivljenog oslobadi od
optužbe. Međutim kako to nije realno obzirom na nalaz vještaka, predložio je
sudu da ima u vidu olakšavajuće okolnosti na strani okrivljenog, odnosno da je
okrivljeni dijete razvedenih roditelja, da je u kratkom periodu izgubio oca,
babu i djeda i da se njegova majka razboljela, iz kojih razloga je ostao sam i
prepušten ulici, zbog čega je počeo da uzima heroin i da je usled te
zavisnosti učinio krivično djelo stavljeno mu na teret, pa vjeruje da će se
relativno blagom kaznom uticati na svrhu kažnjavanja, a saglasan je se
predlogom da se njegovom branjeniku izrekne mjera bezbjednosti obaveznog
liječenja narkomana.  
U završnoj riječi okrivljeni R. N. je naveo da mu je žao što je do ovoga
došlo, da se to neće ponoviti i da ga je boravak u Istražnom zatvoru doveo do
toga da razmisli o svojoj budućnosti.  
Sud je u dokaznom postupku pročitao službenu zabilješku Uprave policije PJ
Podgorica od 22.07.2011.godine, pročitao potvrdu o vraćanju privremeno
oduzetih predmeta Uprave policije PJ Podgorica od 22.07.2011.godine; na
saglasan predlog stranaka pročitao iskaz svjedoka oštećene T. M. dat na
zapisniku pred istražnim sudijom ovog suda od 16.08.2011.godine i iskaz
svjedoka oštećene S. D., dat na zapisniku pred istražnim sudijom ovog suda od
17.08.2011.godine; saslušao svjedoka oštećenu V. M. i svjedoka oštećenu K. M.;
na saglasan predlog stranaka pročitao nalaz i mišljenje vještaka ekonomsko
finansijske struke M. F. od 17.08.2011.godine, na saglasan predlog stranaka
pročitao nalaz i mišljenje vještaka medicinske struke dr Ž. G. od
04.12.2011.godine; pročitao izvod iz KE Uprave policije PJ Berane
br.03/3-245-6721 od 27.09.2011.godine na ime R. N. Zastupnik optužbe je
odustao od predloga da se u dokaznom postupku pročita dopis ZIKS-a-Zatvor
Podgorica IZ-N/5911 od 16.08.2011 godine,koji odustanak je sud prihvatio kao
osnovan a imajući u vidu navode odbrane okrivljenog R.  N. i dokaze provedene
na glavnom pretresu.  
Iz službene zabilješke Uprave policije PJ Podgorica od 22.07.2011.godine
prizilazi da je ista sačinjena dana 19.07.2011.godine u službenim prostorijama
PJ Podgorica povodom prijave V. M. da joj je u neposrednoj blizini marketa
„F.“ prišlo jedno NN muško lice i iz ruke joj istrglo novčanik u kojem se
nalazila njena lična karta i 180,00 eura. Ovlašćeni službenici policije su
otišli na lokaciju koja se nalazi na parkingu iza „vojne zgrade“ u Ul. ... ,
gdje su uspjeli da lociraju šahtu u kojoj su našli crni ženski novčanik u
kojem je bila lična karta na ime oštećene V. M., koji je uz potvrdu vraćen
oštećenoj.  
Iz potvrde o vraćanju privremeno oduzetih predmeta UP PJ Podgorica od
22.07.2011.godine na ime V. M., proizilazi da je V. M. 22.07.2011.godine
vraćen: novčanik crne boje, lična karta, rješenje o utvrđivanju poreza na
nepokretnosti i račun za struju i vodu, na ime oštećene.  
Svjedok oštećena T. M. u svom iskazu pred istražnim sudijom ovog suda od
16.08.2011.godine navela je da je kritičnog dana oko 14 časova išla ... ulicom
i u lijevoj ruci držala je novčanik, kada joj je sa leđa prišao neki momak,
istrgao joj novčanik iz ruke i pobjegao,a kojeg je vidjela samo sa leđa. U
novčaniku su bile njena lična karta, zdravstvena knjižica, bankovna kartica
CKB banke i novca u iznosu od 380,00 eura. Kako ne bi mogla prepoznati tu
osobu, ukoliko policija i sud sigurno utvrde da je okrivljeni lice, koje je
izvršilo krivično djelo na njenu štetu, tada bi se ona priključila krivičnom
gonjenju i postavila oštetni zahtjev u iznosu od 380,00 eura, a što se odnosi
na visinu novca koji joj je bio u novčaniku.  
Svjedok oštećena S. D. u svom iskazu pred istražnim sudijom ovog suda od
17.08.2011.godine navela je da je kritičnog dana negdje oko podne, kao pješak
prolazila ... ulicom, i u ruci je držala novčanik, kada joj je sa leđa neko
prišao, udario je po ramenu, i istrgao joj novčanik iz ruke, nakon čega se dao
u bjekstvo kroz prolaz pored „L.“ i neke prodavnice. Taj momak joj je prišao
sa leđa, udario je rukom po ramenu, kada se ona okrenula, i vidjela je lice
momka koji  joj je istrgao novčanik iz ruke i pobjegao. U novčaniku su bile
njena lična karta, tri bankovne kartice Podgoričke banke, zdravstvena knjižica
i mobilni telefon „Nokia“ plavo sive boje, koji je kupljen prije 3-4 godine, a
u novčaniku je bilo oko 260,00 eura novca. Tog momka bi mogla prepoznati i kao
oštećena pridružila se krivičnom gonjenju protiv okrivljenog i postavila je
imovinskopravni zahtjev u iznosu od 260,00 eura, a koja visina se odnosi na
novac koji je imala u novčaniku, dok troškove oko vađenja dokumenata nije
tražila.  
Svjedok oštećena V. M. u svom iskazu pred istražnim sudijom ovog suda od
16.08.2011.godine navela je da je dana 19.07.2011.godine, negdje oko 12.30
časova, krenula da uđe u prodavnicu „F.“ koja se nalazila u Ul. .... Neki
momak je stajao ispred ulaznih vrata prodavnice, i pošto nije mogla od njega
da uđe zamolila ga je da se skloni. Taj momak je bez riječi udario po ruci u
kojoj je držala novčanik, istrgao joj isti iz ruke i pobjegao, a ona je pala.
U novčaniku joj je bila lična karta i 180,00 eura novca. Od strane policije
vrćeni su joj novčanik i lična karta, a novac nije. U policiji su joj
pokazivali slike i ona je tog momka na slikama prepoznala, a prepoznala bi ga
i uživo da ga vidi. Kao oštećena pridružila se krivičnom gonjenju protiv
okrivljenog i postavila je imovinsko pravni zahtjev u iznosu od 180,00 eura
novca koji joj je tom prilikom ukraden.  
U svom iskazu datom na glavnom pretresu od 11.11.2011.godine svjedok oštećena
V. M. navela je da se sjeća da je 19. juna ili jula 2011. godine oko 12,30
časova bila u CKB banci da primi penziju. Njena ćerka je otišla da joj kupi
tablete, a ona je produžila u prodavnicu „F.“ da kupi meso, a okrivljeni je
stajao, na vratima od prodavnice i gledao je u nju. Rekla je okrivljenom da se
skloni, da bi ušla,ali se on nije pomjerio, i udario je po ruci, uzeo joj
notes i pobjegao, a ona je pala. Tada su pritrčali neka tri momka i dvije žene
koji su tu radili da joj pomognu i pozvali su SUP. Ovu osobu je vidjela dobro,
imala je plave oči, kratku kosu i bijelo lice, a na sebi je imao plavu majcu,
šorc i bijele patike. Nakon što je okrivljeni R. N. ustao i okrenuo se licem
prema oštećenoj V. M.i i oštećena upitana da se izjasni da li je okrivljeni R.
N. osoba koja joj je oduzela novčanik ista je izjavila da je sigurna da je
okrivljeni R. N. osoba koja joj je oduzela novčanik ispred prodavnice „F.“. U
njenom novčaniku je bilo 180,00 eura, računi za struju, vodu, telefon, lična
karta i Rješenje za porez na stan. Ponovo je morala da vadi ličnu kartu. Nakon
nedjelju dana iz policije su joj vratili ličnu kartu, sva dokumenta i notes,
samo joj nije vraćen novac. Pridružila se krivičnom gonjenju protiv
okrivljenog i postavila je imovinsko pravni zahtjev u iznosu od 180,00 eura.  
Svjedok oštećena K. M. u svom iskazu datom na glavnom pretresu od
11.11.2011.godine navela je da je 20.o7.2011.godine išla u ... da uplati
mjesečne obaveze i da usput podigne terapiju za nju i njenog supruga.
Prolazila je ... ulicom i napao je okrivljeni R. N. Svoj neseser je držala
rukama na grudima, a u neseseru su se nalazili svi računi koje je trebala da
plati i spisak ljekova koje je trebala da nabavi, a u neseseru je bio i kožni
novčanik u kojem je bilo 177,00 eura. Okrivljeni joj je oteo neseser odonosno
istrgao joj neseser iz ruke, a zatim je pobjegao. Ona je okrivljenog malo
jurila i molila da joj vrati neseser, a okrivljeni je pobjegao iza prvog ugla
od Pošte gdje je imao jedan među prostor i ona je tom prilikom dobro vidjela
okrivljenog. Nakon što je okrivljeni R. N. ustao i okrenuo se licem prema
oštećenoj K. M. i oštećena upitana da se izjasni da li je okrivljeni R. N.
osoba koja joj je oduzela novčanik ista je izjavila da je sto posto sigurna da
je okrivljeni R. N. lice koje joj je oduzelo novčanik, i da je tom prilikom
bio u majci kratkih rukava na linije u bermudama ili šorcu i patikama. Nakon
pola sata prijavila je ovaj događaj policiji, a ništa od otuđenih stvari nije
joj vraćeno. Pridružila se krivičnom gonjenju protiv okrivljenog, ali nije
postavila imovinsko pravni zahtjev.  
Iz nalaza i mišljenja vještaka ekonomsko finansijske struke M. F. od
17.08.2011.godine proizilazi da procijenjena vrijednost otuđenih stvari od
oštećene S. D. na dan 14.07.2011 godine iznosi: kožni novčanik,
polovan-35,00€;  mobilni telefon „Nokia“ polovan-50,00€;  gotov novac u iznosu
od 260,00€, što ukupno iznosi 345,00€. Procijenjena vrijednost oduzetih
stvari od oštećene T. M. na dan 16.07.2011.godine iznosi: ženski novčanik,
polovan-35,00€; gotov novac-380,00€, što ukupno iznosi 415,00€.
Procijenjena vrijednost oduzetih stvari od oštećene V. M. na dan
19.07.2011.godine iznosi: ženski kožni novčanik, polovan- 35,00€; gotov
novac-180,00€, što ukupno iznosi 215,00€. Procijenjena vrijednost oduzetih
stvari od oštećene K. M. na dan 22.07.2011.godine iznosi: neseser, polovan-
50,00€; ženski kožni novčanik, polovan- 35,00€; gotov novac- 177,00 eura, što
ukupno iznosi 262,00€. 
Nalaz i mišljenje vještaka ekonomsko finansijske struke M. F. od
17.08.2011.godine, sud je cijenio kao jasan, objektivan i zasnovan na
pravilima struke i kao takvog ga u cjelosti prihvatio.  
Iz nalaza i mišljenja vještaka medicinske struke, dr Ž. G. od
04.12.2011.godine proizilazi da je okrivljeni R. N. osoba prosječnih
intelektualnih sposobnosti bez evidentnih simptoma trajnog duševnog oboljenja
ili drugih težih duševnih poremećaja, kod kojeg je prisutno dugogodišnje
konzumiranje heroina koje  ima karakteristike toksikomanske zavisnosti (
fizička i psihička zavisnost) o heroinu. Kod okrivljenog postoji ozbiljna
opasnost da će usled ove zavisnosti i dalje da vrši slična krivična djela
ukoliko se ne podvrgne liječenju. U momentu izvršenja krivičnog djela
okrivljeni je mogao da shvati značaj svoga djela i da upravlja svojim
postupcima. Obzirom da okrivljeni pokazuje toksikomansku zavisnost o heroinu,
vještak je mišljenja da je potrebno primijeniti mjeru bezbjednosti liječenja
od narkomanije u Centru za mentalno zdravlje Doma Zdravlja u Podgorici ili u
drugoj zdravstvenoj ustanovi ili u penalnim uslovima, zavisno od stava suda.  
Sud je nalaz i mišljenje vještaka dr Ž. G. od 04.12.2011.godine, cijenio kao
jasan, objektivan i zasnovan na pravilima struke i kao takvog ga u cjelosti
prihvatio.  
Sud je cijenio iskaze svjedoka saslušanih u postupku, pa je prihvatio iskaze
svjedoka oštećenih S. D., T. M., V. M. i K. M., koji svjedoci su se po ocjeni
suda, na jasan, određen i istinit način izjasnili u pogledu svih činjenica
bitnih za predmetnu kirivičnopravnu stvar,navodeći kada, gdje i na koji način
je okrivljeni otuđio od njih novčanike odnosno neseser sa novčanikom i koliko
se novca i druge dokumentacije nalazilo u tim novčanicima pri čemu iskazi
svjedoka oštećenih nijesu dovedeni u sumnju ni jednim dokazom provedenim na
glavnom pretesu.  
Na osnovu naprijed izložene činjenčne građe koja proizilazi iz dokaza
provedenih u postupku, sud je na nesumnjiv način utvrdio da su se u radnjama
okrivljenog R. N. ostvarili svi bitni elementi bića produženog  krivičnog
djela teška krađa iz čl.240 st.1 tač.3 Krivičnog zakonika u vezi čl.49
Krivičnog zakonika stavljenog mu na teret koje je bliže opisano u  izreci
presude, pa ga je oglasio krivim i krivičnopravno odgvornim.  
Naprijed utvrđeno činjenično stanje proizilazi  iz jasnog i nedvosmislenog
priznanja okrivljenog R. N. iznijetog u odbrani pred Upravom policije od
22.07.2011.godine, u koje priznanje sud nije imao razloga da posumnja, a u
kojem je potvrdio da je desetak dana ranije, oko podneva, pješke otišao u ...
ulicu u blizini marketa ,,B.’’, gdje je ugledao jednu ženu, koja je po
njegovoj procjeni imala oko pedeset godina i koja je u ruci držala novčanik.
Pritrčao joj je s leđa i istrgao joj iz ruke novčanik i počeo da bježi kroz
jedan portun između zgrada, prema kafani ,,K.’’. Tamo je otvorio otuđeni
novčanik i iz njega uzeo oko 200 eura, a sami novčanik i sve što se nalazilo u
njemu, bacio je u obližnji kontejner. Takođe se prije nekih nedjelju dana ,
tačnije oko 15 časova, nalazio u ... ulici, i šetao na potezu od marketa
,,B.’’ do pošte, gdje je primijetio jednu ženu koja je, po njegovoj procjeni,
imala oko tideset godina, imala je crnu kosu. Pritrčao joj je sa leđa i iz
lijeve ruke joj je otrgao novčanik tamne boje. Kao i prošli put, dao se u
bjekstvo između zgrada, a prema kafani ,,K.’’. U međuvremenu je otvorio
novčanik i iz njega uzeo oko 23 eura, a takođe se sjeća da su u tom novčaniku
bili neki papiri u koje nije zagledao i koje je zajedno sa novčanikom bacio
ili u šahtu ili u neki kontejner. Dva-tri dana ranije, oko 13h, pješke se
uputio prema TC ,,G.’’, i dok se nalazio u neposrednoj blizini mesare
,,Franca’’, tačnije prko puta zgrade ..., primijetio je kako nailazi jedna
starija žena, koja je po njegovoj procjeni imala preko šezdeset godina, i
koja je u ruci, koliko se sjeća, držala tamniji novčanik. Kako se ista
zadesila tačno ispred njega, on joj je novčanik otrgao iz ruke i počeo da
bježi u pravcu ... Nakon što je otišao iza jedne zgrade, otvorio je novčanik i
iz njega izvadio 170 eura novca. Vidio je da se u novčaniku nalazi još i lična
karta i neki papiri, ali to nije uzeo, već ih je, zajedno sa novčanikom, bacio
u jednu šahtu, na parkingu iza zgrade.Dva dana ranije, pješke se uputio u ...
ulicu, koliko se sjeća, oko 15 sati. Šetao je u blizini Pošte koja se tu
nalazila,  kada je naišla starija žena koja je, po njegovoj procjeni, imala
oko šezdeset godina i sijedu kosu, a u desnoj ruci je vidio da drži manju
torbicu crne boje. Prišao joj je sa strane, otrgao joj torbicu iz ruke i
pobjegao iza zgrade u pravcu kafane ,,K.’’. Stao je na  obližnji parking i tu
otvorio turbicu, u kojoj je našao jedan crni novčanik, u kojem se nalazilo oko
150 eura, kao i neki papiri. Novac je uzeo, a torbicu sa novčanikom bacio je u
jedan kontejner, koji se nalazio u neposrednoj blizini kafane „K.’’.Priznanje
iznijeto u odbrani pred Upravom policije od 22.07,2011 godine, okrivljeni R.
N. je ponovio  u odbrani iznijetoj pred istražnim sudijom ovog suda od
24.07.2011.godine i 27.07.2011.godine  i na glavnom pretresu od
11.11.2011.godine s tim što je u odbrani  iznijetoj na glavnom pretresu
detaljno naveo iznose novca koje je otuđio od oštećenih kritičnom prilikom, a
koji su u saglasnosti sa iznosima novca koji se navele svjedoci oštećene da im
je otuđen od strane okrivljenog. Navedeno priznanje okrivljenog R. N.
potvrđeno je istinitim, jasnim i određenim iskazima svjedoka  oštećenih S. D.,
T. M., V. M. i K. M. koje  iskaze je sud u cjelosti prihvatio kao i podacima
sadržanim u službenoj zabilješci i potvrdi o vraćanju privremeno oduzetih
predmeta Uprave policije PJ Podgorica na ime V.  M. od 22.07.2011.godine.
Sud je cijenio navode odbrane okrivljenog R. N. date na glavnom pretresu od
11.11.2011.godine u kojima je detaljno opisao svoju tešku porodičnu i
materijalnu situaciju pravdajući tako  svoje postupanje, pa iste  nije
prihvatio nalazeći da su usmjereni na umanjenje krivičnopravne odgovornosti
okrivljenog.
Krivicu okrivljenog R. N., koji je u vrijeme izvršenja krivičnog djela bio
zavisan od psihoaktivnih supstanci, a što je utvrđeno iz nalaza i mišljenja
vještaka medicinske struke dr Ž. G. od 04.12.2011.godine, sud je shodno čl.14
st.3 Krivičnog zakonika cijenio prema vremenu neposredno prije dovođenja u
stanje u kojem nije mogao da shvati značaj svojih djela, ili da upravlja
svojim postupcima usled upotrebe droge, pa je okrivljeni u konkretnom slučaju
bio svjestan da može učiniti djelo, odnosno da iz pritežanja drugog može
oduzeti tuđe pokretne stvari u namjeri da njihovim prisvajanjem sebi pribavi
sebi protivpravnu imovinsku korist, pa je na to pristao postupajući sa
eventualnim umišljajem što ga čini krivičnopravno odgovornim.  
Sud je prihvatio pravnu kvalifikaciju krivičnog djela koje je optužnicom
Osnovnog državnog tužilaštva  u Podgorici Kt.br.1152/11 od 22.08.2011 godine
stavljeno na teret okrivljenom,jer se i po ocjeni suda radi o produženom
krivičnom djelu teška krađa iz čl.240 st.1 tač.3 Krivičnog zakonika u vezi
čl.49 Krivičnog zakonika  koje predstavlja jednu cjelinu po osnovu
istovrsnosti krivičnih djela učinjenih u vremenskoj povezanosti od 14.07.2011
godine do 20.07.2011 godine,od strane istog učinioca,a u pitanju je
istovrsnost predmeta djela,korišćenje iste situacije i jedinstvenog umišljaja
učinioca,zbog kojih okolnosti radnje koje je preduzeo okrivljeni oduzimajući
na naročito drzak način novčanike iz ruku oštećeniih  predstavljaju jednu
cjelinu i jedno krivično djelo u produženom trajanju.  
Sud je prilikom odlučivanja o visini kazne za okrivljenog imao u vidu sve
okolnosti koje utiču da kazna bude veća ili manja, pa je u smislu čl.42
Krivičng zakonika, od olakšavajućih okolnosti na strani okrivljenog R. N.
cijenio njegove porodične prilike odnosno da je oženjen, otac jednog djeteta,
a od otežavajućih okolnosti njegovu raniju osuđivanost, a što je utvrđeno iz
izvoda iz KE  Uprave policije PJ Berane br.03/3-245-6721 od 27.09.2011.godine
na ime R. N.  
Cijeneći ovako utvrđene okolnosti koje utiču da kazna bude veća ili manja,
imajući u vidu svrhu kažnjavanja, sud je okrivljenom R. N. zbog produženog
krivičnog djela teška krađa iz čl.240 st.1 tač.3 u vezi čl.49 st.1 Krivičnog
zakonika, odmjerio kaznu zatvora u trajanju od 1 (jedne) godine i 2 (dva)
mjeseca, odmjerivši kaznu u zakonom propisanim granicama. Sud je uvjerenja da
će se ovako odmjerenom kaznom postići svrha kažnjavanja iz čl.32 Krivičnog
zakonika u okviru opšte svrhe krivičnih sankcija iz čl.4 st.2 Krivičnog
zakonika.  
Okrivljenom R.  N., shodno čl.51 Krivičnog zakonika u kaznu zatvora je
uračunato vrijeme provedeno u pritvoru od 22.07.2011.godine od 13,30 časova pa
nadalje.  
Imajući u vidu nalaz i mišljenje vještaka dr Ž. G. od 04.12.2011.godine na ime
okrivljenog R. N., sud je shodno čl.66,67,68 i 71 Krivičnog zakonika i čl.476
Zakonika o krivičnom postupku okrivljenom R. N. izrekao mjeru bezbjednosti
obavezno liječenje narkomana, budući da kod okrivljenog nesumnjivo postoji
stanje zavisnosti od upotrebe opojnih droga i da je krivično djelo stavljeno
mu na teret izvršio usled takve zavisnosti i da postoji ozbiljna opasnost da
će usled ove zavisnosti i dalje vršiti krivična djela.  
Izrečena mjera bezbjednosti Obavezno liječenje narkomana izvršiće se u Zavodu
za izvršenje krivičnih sankcija- Zatvor Podgorica pod nadzorom nadležnog
psihijatra, a po izdržanoj kazni u Centru za mentalno zdravlje Doma zdravlja u
Podgorici i trajaće dok postoji potreba za liječenjem, ali ne duže od tri
godine. Sud je mišljenja da će se izricanjem ove mjere bezbjednosti, a u
okviru opšte svrhe izricanja krivičnih sankcija iz čl.4 st.2 Krivičnog
zakonika ostavriti svrha izricanja mjera bezbjednosti iz čl. 66 Krivičnog
zakonika i otkloniti stanja ili uslovi koji mogu biti od uticaja da učinilac
ubuduće vrši krivična djela.  
Pošto je okrivljeni  oglašen krivim na osnovu čl.229 Zakonika o krivičnom
postupku  obavezan je da na ime troškova krivičnog postupka uplati ovom sudu
iznos od 2.464,00 eura,od čega iznos od 2.200,00 eura na ime angažovanja
branilaca po službenoj dužnosti,,iznos od 181,50 eura na ime angažovanja
vještaka medicinske struke,a iznosod 82,50 eura na ime angažovanja vještaka
ekonomsko finansijske struke,dok je sudski paušal u iznosu od 30,00
eura,određen shodno složenosti predmeta,trajanju postupka i imovnom stanju
okrivljenog,a sve u roku od 15 dana po pravosnažnosti presude.  
Okrivljeni je obavezan da shodno čl.239 st.2 Zakonika o krivičnom postupku, na
ime imovinskopravnog zahtjeva plati oštećenoj S. D. iznos od 260,00 eura,
oštećenoj T. M. iznos od 380,00 eura i oštećenoj V. M. iznos od 180,00 eura u
roku od 30 dana po pravosnažnosti presude pod prijetnjom prinudnog izvršenja.  
Na osnovu izloženog shodno čl.374 Zakonika o krivičnom postupku odlučeno je
kao u izreci presude.  
OSNOVNI SUD U PODGORICI
Dana 09.12.2011.godine 
    ZAPISNIČAR,
S U D I J A,
                           Ana Maraš
Nada Rabrenović 
__PRAVNA POUKA:__
Protiv ove presude može se izjaviti žalba Višem sudu u Podgrici,
u roku od 15 dana od dana prijema pisanog otpravka iste, preko ovog Suda.  
_      ZTO: Ana Maraš_  