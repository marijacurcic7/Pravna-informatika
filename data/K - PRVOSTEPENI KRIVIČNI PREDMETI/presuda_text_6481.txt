OSNOVNI SUD U PODGORICI
K.br. 10/208
Dana 22.02.2011. godine 
U IME NARODA 
OSNOVNI SUD U PODGORICI kao prvostepeni, krivični u vijeću sastavljenom od
sudije Nade Rabrnović kao predsjednika vijeća i sudija porotnika Bojanić
Mladenke i Pavićević Miroslava kao članova vijeća, uz ućešće zapisničara
Rosandić Silvane, u krivičnom predmetu protiv okrivljenih S. D. i R.I., oba iz
P., zbog produženog krivičnog djela teška krađa iz čl. 240 st. 1. tač. 2 u
vezi čl. 49 Krivičnog zakonika, po optužnici ODT Podgorica Kt. br. 274/09 od
20.02.2010. godine, nakon održanog glavnog, javnog pretresa dana 22.02.2011.
godine, u prisustvu zastupnika optužbe A. R.– zamjenika ODT Podgorica,
okrivljenih S. D. i R. I., nakon tajnog vijećanja i glasanja istog dana donio
je, a dana 24.02.2011. godine javno objavio  
P R E S U D U 
OKRIVLJENI: 
1.S. D., od oca Ž., i majke D., rođene S., rođen ... godine u P.,
nastanjen u P, ..., nezaposlen, neoženjen, završio srednju školu, lošeg
imovnog stanja, ranije osuđivan presudom Vojnog suda Podgorica Ik. 288/01 od
27.11.2001. godine zbog krivičnog djela iz čl. 165 st. 1 KZ RS četiri mjeseca
zatvora uslovno na jednu godinu, presudom Osnovnog suda u Podgorici K. br.
05/1294 od 7.11.2007. godine zbog krivičnog djela iz čl. 348 st. 3 KZ tri
mjeseca zatvora uslovno na dvije godine i presudom Osnovnog suda u Podgorici
K. br. 06/575 od 11.08.2009. godine, zbog krivičnog djela iz čl. 240 st. 1
tač. 1 u vezi čl. 23 i 49 KZ šest mjeseci zatvora.  
2. R. I. , od oca R., i majke N., rođene V., rođen ... godine, u P.,
nastanjen u P. ..., završio osnovnu školu, oženjen, bez djece, srednjeg
imovnog stanja, ranije neosuđivan.  
K R I V   I   S U 
Zato što su: 
U periodu od 21. do 31.01.2009. godine, u Podgorici , u ... , u više navrata,
udruživši se radi vršenja krađa dogovorno i zajedno tuđu pokretnu stvar
oduzeli drugom, u nameri da njenim prisvajanjem sebi pribave protivpravnu
imovinsku korist, na način što su i to :  
1. Tokom noći 21/22.01.2009. godine, iz dvorišta kuće, vlasništvo oštećenog
S. V., oduzeli i prisvojili mješalicu za beton i ručna kolica, ukupne
vrijednosti 254,70 eura, koje su prodali a dobijeni novac podijelili,  
2. Tokom noći 22/23.01.2009. godine iz otključane garaže oduzeli i prisvojili
dvije mješalice za beton vlasništvo oštećenog Ć. Lj. ukupne vrijednosti 445,50
eura, koje su  prodali a dobijeni novac podijelili,  
3. Tokom noći 29/30.01.2009. godine, iz dvorišta kuće, vlasnitvo oštećene  L.
S., oduzeli i prisvojili mješalicu za beton vrijednosti 224,10 eura, koju su
prodali a dobijeni novac podijelili.  
4. Tokom noći 30/31.01.2009. godine sa terase kuće, vlasništvo oštećene N.
S., oduzeli i prisvojili ulazna PVC vrata , vrijednosti 356,50 eura, koja su
prodali a dobijeni novac podijelili.  
- čime su izvršili produženo krivično djelo teška krađa iz čl. 240 st. 1 tač.
2 Krivičnog zakonika u vezi čl. 49 Krivičnog zakonika.  
Pa sud okrivljene primjenom citiranih zakonskih odredbi te čl. 2,4,5,32,36,42
Krivičnog zakonika, za okrivljenog R. I. i primjenom čl. 45 i 46 Krivičnog
zakonika, a za okrivljenog S. D. i primjenom čl. 51 Krivičnog zakonika i čl.
202,212 i 364 Zakonika o krivičnom postupku.  
O S U Đ U J E
- okrivljenog S. D. , na kaznu zatvora utrajanju od 1 (jedne) godine, u
koju kaznu se okrivljenom uračunava vrijeme zadržavanja pred Upravom policije
od 19.02.2009. godine od 22,00 h, do 20.02.2009. godine do 15,50 h,  
- okrivljenog R. I. , na kaznu zatvora u trajanju od 6 (šest) mjeseci.  
Dužni su okrivljeni da na ime troškova krivičnog postupka uplate ovom sudu i
to okrivljeni S. D. iznos od 582,50 eura, a okrivljeni R. I. iznos od 264,00
eura, a na ime sudskog paušala iznos od po 30,00 eura, sve u roku od 15 dana
po pravosnažnosti presude, pod prijetnjom prinudne naplate.  
Obavezuju se okrivljeni S. D. i R. I. da solidarno na ime naknade štete
oštećenom S. V. plate iznos od 254,70 €, oštećenoj L. S. iznos od 224, 10 €, a
oštećenoj N. S. iznos od 356,50 € u roku od 30 dana od dana  pravosnažnosti
presude pod prijetnjom prinudnog izvršenja.  
Oštećene L. S. i N. S., se radi ostvarivanja viška potraživanja  upućuju na
parnični postupak shodno odredbi čl. 212 st. 2 Zakonika o krivičnom postupku.  
Na osnovu čl. 66,67,68 i 71 Krivičnog zakonika i čl. 536 Zakonika o krivičnom
postupku prema okrivljenom R. I.   i z r i č e  s e  
MJERA BEZBJEDOSTI – OBAVEZNO LIJEČENJE NARKOMANA
Određuje se obavezno liječenje okrivljenog R. I. u ustanovi za izvršenje
kazne – Zavodu za izvršenje krivičnih sankcija – Zatvor Podgorica kod
nadležnog psihijatra, a po izdržanoj kazni kod psihijatra u Domu zdravlja u
Podgorici.  
Izrečena mjera bezbjednosti obavezno liječenje narkomana trajaće dok postoji
potreba za liječenjem okrivljenog ali ne duže od 3 (tri) godine.  
O b r a z l o ž e nj e
Osnovno državno tužilaštvo u Podgorici podiglo je optužnicu Kt. br. 274/09 od
20.02.2010. godine protiv oktivljenih S. D. i R. I. zbog produženog krivičnog
djela teška krađa iz čl. 240 st. 1 tač. 2 u vezi čl. 49 Krivičnog zakonika.
Zastupnik optužbe je u završnoj riječi na glavnom pretresu od 22.02.2010.
godine izmijenio činjenični opis krivičnog djela na način kao u izreci
presude ne dirajući u pravni kvalifikaciju djela. Pri ovako izmijenjenom
činjeničnom opisu krivičnog djela zastupnik optužbe je ostao do kraja glavnog
pretresa i predložio sudu da se okrivljeni oglase krivim i kazne po zakonu.
Okrivljeni S. D. u svojoj odbrani pred Upravom policije od 20.02.2009.
godine, u prisustvu branioca po službenoj dužnosti,   naveo je da duži
vremenski period poznaje R. I., a jedno vrijeme su bili i komšije. Početkom
2009. godine njih dvojica su imali dogovor da sa područja ..., gdje su kuće u
izgradnji uzimaju građevinski materijal i isti prodaju. Nakon ovog njihovog
dogovora pošto on živi u ... – ...dogovorio se sa R. I. da odu do kuće S. koja
se nalazi u blizini groblja i kamenorezačke radnje i iz dvorišta su uzeli
mješalicu, odgurali je do glavnog puta nakon čega su je prevezli kolima R.
druga koji je došao na R. poziv  do D.ulice gdje su je prodali N. A. za 50 €
od čega mu je R. dao 25 €. Zatim su u ranim jutarnjim satima on i R. pošli do
jedne kuće u izgranji, takođe kod groblja u Z., odakle su uzeli jednu, od
dvije mješalice koliko ih je bilo, prenijeli je do glavnog puta i na isti
način odnijeli do N. gdje su mu je prodali za nekih 50-60 € i novac
podijelili. Jedne večeri, pošto su predhodno primijetili pored kuće u
izgradnji ulazna PVC vrata,  on i R. su se dogovorili da pođu do te kuće i
uzmu predmetna vrata. Došli su do navedene kuće, uzeli vrata i nosili ih 50 m
do kola R. druga, kojeg je R. predhodno pozvao i pošto vrata nijesu mogli
ubaciti u gepek jer nijesu mogla da stanu, učvrstili su ih na kufer tregeru
vozila i prevezli ih u D. ulicu kod N. kome su ih prodali, od kojeg novca mu
je R. dao 40 €. Krajem januara, u ..., ispred jedne kuće, oko 13 h, on i R. su
uzeli jednu mješalicu i prebacili je do glavnog puta. Nakon toga su se rastali
nakon čega je R. došao po njega kolima, a vozača tog vozila ne poznaje u kojim
kolima je bila predmetna mješalica za beton koju mješalicu su  prodali N. i
novac podijelili. Takođe je istakao da ne zna imena lica koja je R. angažovao
da prevoze predmetne stvari.  
U odbrani pred istražnim sudijom od 20.02.2009. godine okrivljeni S. D. je
ponovio svoju odbranu iznijetu pred Upravom policije i dodao da izražava
kajanje što je učinio predmetna krivična djela.  
U odbrani pred istražnim sudijom od 24.06.2009. godine okrivljeni S. D.
ponovio je svojou odbranu  datu pred Upravom policije i istražnim sudijom od
20.02.2009. godine i dodao da ga je I. R. upoznao sa A.  N. kojeg on nije znao
ranije i kome su prodavali ukradene stvari. I. R. je obavljao sve razgovore sa
N., a dobijeni novac su dijelili. Naglasio je da su sve krađe izvršili po
nagovoru R. jer je R. sve to organizovao.  
U svojoj odbrani na glavnom pretresu od 14.12.2010. godine okrivljeni S. D.
naveo je da je tačno da je sa R. I. u noći 21/22.01.2009. godine u ... u ...
otuđio ručna kolica i mješalicu za beton, takođe je naveo da je tačno i da je
tokom noći 22/23.01.2009. godine otuđio iz otključane garaže, vlasnika Ć. Lj.,
dvije mješalice za beton koje su prodali. U noći 29/30.01.2009. godine takođe
u ... iz dvorišta kuće za koju ne zna ko je vlasnik, otuđio je mješalicu za
beton , te da je u noći 30/31.01.2009. godine takođe u ... otuđio ulazna PVC
vrata. Sve ove stvari otuđio je sa R. I. a otuđene stvari prodali su u ...
licu po imenu A. čije prezime je zaboravio, a novac od stvari koje su prodali
su podijelili i potrošili.  
U završnoj riječi na glavnom pretresu okrivljeni S. D. nije imao ništa da
izjavi.  
Okrivljeni R. I. u svojoj odbrani datoj pred istražnim sudijom dana
16.09.2009. godine naveo je da poznaje S. D. nekih 5-6 godina. S. ga je
početkom 2009. godine zvao telefonom i predložio mu da zajedno sa njim pođe u
... kako bi utovario mješalicu za beton koja se nalazila kod kamenorezačke
radnje S. Ž. Pored te radnje su bile dvije mješalice za beton od kojih su
jednu utovarili u kamion marke „Tam“ plave boje. Nakon utovara ove mješalice u
kamion pošli su u ... ulicu i prodali je njemu nepoznatom licu za iznos od 50
€ od čega je on dobio 15 €, a D. S. je zadržao 35 €. Bilo mu je poznato da sa
D. S. vrši krivično djelo krađe. Krajem januara 2009. godine S. ga je opet
pozvao kako bi mu pomogao da utovari dvije mješalice za beton koje su se
nalazile u naselju ... pored marketa „T“. Jedna od tih mješalica je bila veća
a druga manja i obje ove mješalice su utovarili i prebacili kamionom do ...
gdje su ih prodali A. N. za 100 € od čega je on dobio 20 € a S. je zadržao 80
€. Početkom februara 2009. godine opet ga je pozvao S. D. da dođe kod servisa
„A“ u ... kako bi otuđili još jednu mješalicu za beton. U blizini toga
servisa, ispred jedne kuće, vidjeli su mješalicu za beton koju su on i S.
utovarili u kamion poslije čega mu je S. dao 20 € i rekao mu „ti mi više ne
trebaš“. Poslije toga S.ga je opet pozvao i rekao mu da dođe kod prodavnice
„L.“ koja se nalazi u ... gdje su zajedno uzeli mješalcu koja se nalazila na
terasi jedne kuće u izgradnji nakon čega mu je S. dao 15 €.  Dodao je da je
kao saoizvršilac ućestvovao u četiri krađe koje je predhodno opisao i da su u
svim tim krađama otuđivali mješalice za beton i ni u jednom slučaju te
mješalice nijesu bile u zatvorenom prostoru, već na otvorenom. Takođe je
istakao da je sve predmetne krađe izvršio pod dejstvom heroina koji je prestao
da koristi i čini sve da se odvikne od droge. Izrazio je kajanje zbog izvšenog
krivičnog djela i naveo da više ništa tako neće ponoviti te da više nije u
kontaktu sa D. S. niti ima namjeru da se sa njim više druži.  
U svojoj odbrani iznjetoj na glavnom pretresu dana 14.12.2010. godine
okrivljeni R. I. naveo je da je tačno da je u toku noći 21/22.01.2009. godine
u ... zajedno sa S. D. otuđio iz jedne kuće, za koju ne zna ko je vlasnik,
jednu mješalicu za beton i jedna ručna kolica. Takođe, u toku noći
22/23.01.2009. godine u ..., iz garaže oštećenog Ć. Lj., otuđili su dvije
mješalice koje su kasnije prodali. U noći 29/30.01.2009. godine u ..., otuđili
su jednu mješalici za beton ipred  kuće za koju ne zna ko je vlasnik. Takođe
su zajedno, on i S. tokom noći 30/31.01.2009. godine sa terase jedne kuće
otuđili PVC vrata, a ne zna ko je vlasnik iste. Istakao je da se ne može
sjetiti šta su učinili sa ovim stvarima jer je u to vrijeme bio pod uticajem
narkotika, a zbog ove zavisnosti se liječio u ... i na ... gdje je vršio
pripreme za liječenje, a liječenje je nastavio kući pod nadzorom roditelja i
uz kontrole kod dr ....  
U završnoj riječi okrivljeni R. I. je izrazio kajanje zbog učinjenog krivičnog
djela.  
Sud je u dokaznom postupku na saglasan predlog stranaka pročitao nalaz i
mišljenje vještaka komercijalne struke D. Đ. od 22.10.2009. godine, na
saglasan predlog stranaka pročitao iskaz svjedoka oštećenog S.V. dat na
zapisniku pred istražnim sudijom 27.05.2009. godine, iskaz svjedoka oštećene
L. S. dat na zapisniku pred istražnim sudijom 24.06.2009. godine, iskaz
svjedoka oštećene N. S. dat na zapisniku pred istražnim sudijom 24.06.2009.
godine, iskaz svjedoka oštećenog Ć. Lj. dat na zapisniku pred istražnim
sudijom 24.06.2009. godine, pročitao potvrdu Uprave policije PJ Podgorica Ku.
br. 312/2009 od 12.02.2009. godine o privremeno oduzetim predmetima na ime N.
A., pročitao potvrdu Uprave policije PJ Podgorica o vraćanju predmeta Ku. br.
312/2009 od 12.02.2009. godine na ime Ć. Lj., saslušao svjedoka N. A , na
saglasan predlog stranaka pročitao nalaz i mišljenje vještaka medicinske
struke prof. dr S. M. od 18.02.2011. godine, pročitao izvod iz KE UP PJ
Podgorica br. 11-245/10-18146/2-2641 od 05.07.2010. godine na ime S. D.,
pročitao izvod iz KE UP PJ Podgorica br. 11-245/10-18144/2-2619 od 05.07.2010.
godine na ime R. I. Zastupnik optužbe je odustao od predloga da se u dokaznom
postupku provede kao dokaz službena zabilješka UP PJ Podgorica Ku. br.
312/2009 od 12.02.2009. godine jer se ista ne odnosi na krivična djela
stavljena na teret okrivljenima predmetnom optužnicom ODT u Podgorici koji
odustanak je sud prihvatio kao osnovan.  
Svjedok oštećeni S.V. u svom iskazu pred istražnim sudijom  od 27.05.2009.
godine naveo je da ima porodičnu kuću u naselju . U noći 21/22.01.2009. godine
iz dvorišta te porodične kuće nestala mu je mješalica  za beton i ručna
kolica. Ove stvari su se nalazile na otvorenom i nijesu bile zaključane u
nekom pomoćnom objektu. Otuđene stvari mu nijesu vraćene i pridružio se
krivičnom gonjenju i postavio je imovinskopravni zahtjev.  
Svjedok oštećena L.S. u svom iskazu pred istražnim sudijom od 24.06.2009.
godine navela je da je iz dvorišta njene kuće, koja se nalzi u ..., u noći
29/30.01.2009. godine nestala mješalica za beton. Predmetna mješalica se
nalazila neposredno ispred ulaznih vrata kuće, odmah pored terase. Mješalica
je bila nova i plaćena je oko 350 €. Te noći kada je predmetna mješalica za
beton nestala oko 21:15 h vratila se sa posla kojom prilikom je primijetila
mješalicu u dvorištu, nakon čega ni ona ni bilo ko od ukućana nije izlazio
napolje. Ujutro kad je izašla ispred kuće vidjela je da mješalice nema, ali da
postoje tragovi guma koji nijesu mogli biti od vozila njenog supruga jer isti
nije bio kući. Nije se pridružila krivičnom gonjenju protiv okrivljenih, ali
je istakla imovinskopravni zahtjev na iznos od 350 € u vrijednosti mješalice.  
Svjedok oštećena N. S. u svom iskazu pred istražnim sudijom  od 24.06.2009.
godine navela je da je dana 30.01.2009. godine ušla u kuću oko 19:30 h kada su
pored ulaznih vrata u prizemlju koje je bilo izgrađeno i u kojem žive stajala
naslonjena PVC vrata zajedno sa ostalom stolarijom koja je trebalo da bude
ugrađena na spratu kuće koji je bio u izgradnji. Nakon toga došla joj je
komšinica i ostala do 21 h. Isprativši komšinicu vidjela je da ovih vrata
nema. Na terasi na kojoj su se nalazila vrata bilo je upaljeno svijetlo, a
niko od ukućana nije ništa primijetio jer je bio uključen televizor i imali su
goste. Iako se radi o kući koja se nalazi u gusto naseljenom dijelu i u
prometnoj  ulici bilo ko je mogao ući i odnijeti ova vrata jer kuća nije
ograđena, a takođe, niko od njenih komšija nije ništa primijetio. Svjedok
oštećena se pridružila krivičnom gonjenju i postavila imovisko pravni zahtjev
u iznosu od 300 € koliko su kupljena predmetna vrata kao i naknadu za
pretrpljene duševne bolove jer su njena djeca te večeri pretrpjela veliki
strah jer nijesu znali šta se dešava.  
Svjedok oštećeni Ć.Lj. u svom iskazu pred istražnim sudijom  od 24.06.2009.
godine naveo je da su 22/23.01.2009. godine iz kuće njegovog rođaka D. P.,
koja je bila u dogradnji, ukradene dvije nove mješalice. Njega je rođak
zadužio da izvede radove na nadogradnji ove kuće, pa je on od svoga novca
kupio te mješalice i materijal za izvođenje radova. Predmetne mješalice
zajedno sa još jednom starom mješalicom i građeviskim materijalom su se
nalazile u garaži u sklopu kuće, a koja garaža nije bila zatvorena nikakvim
vratima, već su vrata bila obezbijeđena ukrštenim daskama, žicom i sl. Takođe
ono što je bilo u garaži nije bilo vidljivo po noći. Radilo se o novim
mješalicama koje su plaćene 230, odnosno 320 €. Ta kuća je imala ogradu sa tri
strane, ali sa četvrte strane na kojoj se nalazila garaža nije bilo ograde i
svako je mogao da uđe. U to vrijeme u kući nije niko živio i preko noći je
bila napuštena, ali je bilo upaljeno svijetlo isred ulaza. Ujutro, 23.
01.2009. godine kada je došao primijetio je da predmetne mješalice fale.
Jedino što je primijetio bili su tragovi cipela i patika u pjesku ispred
garaže. Dvadeset dana kasnije policija ga je obavijestila da su predmetne
mješalice pronađene, nakon čega je sa inspektorom Č. pošao u ..., gdje je
prepoznao mješalice i iste su mu vraćene. Nije se pridružio krivičnom gonjenju
niti je postavio imovinskopravni zahtjev.  
Svjedok N. A. u svom iskazu pred istražnim sudijom od 28.10.2009. godine i na
glavnom pretresu od 15.02.2011. naveo je da je preko „T. oglasa“ našao oglas
da neka lica prodaju mješalice za beton. Kako se bavi izvođenjem građevinskih
radova, kontaktirao je preko telefona lica koja su prodavala mješalice i
dogovorio da mu dovezu dvije mješalice u ..., gdje živi. Stariji čovjek, sa
dva mladića od oko dvadeset i deset godina, kamionom „Zastava 640“ dovezao je
mješalice za koje im je dao 200 €. Nije mu bilo pozanto da su predmetne
mješalice ukradene jer mu je ovaj stariji čovjek garantovao da su te mješalice
njegove. Ne sjeća se kako su ta lica koja su mu donijela mješalice izgledala.
Okrivljene nikada ranije nije vidio, a nakon nekih mjesec dana došla je
policija i mješalice mu je oduzela i izdala potvrdu o tome.  
Iz potvrde Uprave policije PJ Podgorica Ku. br. 312/2009 od 12.02.2009. godine
o privremeno oduzetim predmetima proizilazi da su ovlašćeni policijski
službenici dana 12.02.2009. godine od N. A. privremeno oduzeli sljedeće
predmete: mješalicu crvene boje 180 l i mješalicu crvene boje 130 l.  
Iz potvrde Uprave policije PJ Podgorica o vraćanju predmeta Ku. br. 312/2009
od 12.02.2009. godine proizilazi da su ovlašćeni policijski službenici dana
12.02.2009. godine Ć. Lj. vratili privremeno oduzete stvari  i to: mješalicu
crvene boje 180 l i mješalicu crvene boje 130 l.  
Iz nalaza i mišljenja vještaka komercijalne struke Duška Đuraškovića od
22.10.2009. godine proizilazi da procijenjena vrijednost stvari otuđenih od
oštećenog S.V. iznosi: mješalice za beton crvene boje 130 l - 224,10 €, ručnih
kolica sive boje 30,60 € što ukupno iznosi 254,70 €. Procijenjena vrijednost
stvari otuđenih od oštećenog Ć.Lj. iznosi: mješalice za beton od 130 l crvene
boje - 149,40 €, mješalice za beton od 180 l crvene boje iznosi 296,10 €,
ukupno 445,50 €. Procijenjena vrijednost mješalice za beton od 130 l otuđene
od oštećene L. S. iznosi 224,10 €. Vrijednost novih, neupotrebljavanih PVC
vrata sa štokom kakva su otuđena od oštećene N. S. iznosi 356,50 €. Vrijednost
navedenih stvari utvrđena je uz primjenu odgovarajuće stope amortizacije.  
Nalaz i mišljenje vještaka komercijalne struke D. Đ. od 22.10.2009. godine sud
je cijenio kao jasan, objektivan i zasnovan na pravilima struke i kao takvog
ga je u cjelosti prihvatio.  
Iz nalaza i mišljenja vještaka medicinske struke prof. dr S. M. od 18.02.2011.
godine na ime okrivljenog R. I.proizilazi da je okrivljeni R. I. osoba
prosječnih intelektualnih sposobnosti, bez simptoma trajnog duševnog
oboljenja, zaostalog duševnog razvoja niti težeg duševnog poremećaja.
Okrivljeni R.I. pokazuje toksikomanski tip zavisnosti o heroinu u vrijeme
izvršenja krivičnog djela. Po mišljenju ovog vještaka u vrijeme izvršenja
krivičnog djela okrivljeni R. je mogao da shvati značaj svoga djela i da
upravalja svojim postupcima. S obzirom da je okrivljeni R. zavisnik o
opijatima (heroinu) mišljenja je da je potrebno primijeniti mjere obaveznog
liječenja od narkomanije koja se može provesti povremenim kontrolama
psihijatra ambulantnog tipa u ... ili na drugi način shodno stavu suda.  
Sud je nalaz i mišljenje vješataka neuropsihijatra prof. dr S. M., od
18.02.2011. godine, cijenio kao jasan, objektivan i zasnovana na pravilima
struke i kao takvog ga u cjelosti prihvatio.  
Ocjenom navoda optužbe, odbrane, te svih provedenih dokaza, kako pojedinačno
tako i u svojoj međusobnoj povezanosti, sud je na nesumnjiv način utvrdio da
su okrivljeni S. D. i R. I. izvršili produženo krivično djelo stavljeno im na
teret, bliže opisano u izreci presude, pa ih je oglasio krivim i
krivičnopravno odgovornim.  
Krivica i krivičnopravna odgovornost okrivljenih S. D. i R. I. za produženo
krivično djelo teška krađa iz čl. 240 st. 1 tač. 2 u vezi čl. 49 Krivičnog
zakonika proizilazi iz navoda obrane okrivljenog S. D. date pred Upravom
policije od 20.02.2009. godine, pred istražnim sudijom od 20.02.2009. i
24.06.2009. godine  u kojima je potvrdio da duži vremenski period poznaje
okrivljenog R. I. i da su se početkom 2009. godine dogovorili da sa područja
..., gdje su kuće u izgradnji uzimaju, a zatim prodaju građevinski materijal.
Nakon ovog dogovora  on i okrivljeni R. I. ipred kuće oštećenog S.a  uzeli su
mješalicu za beton, pogurali je do vozila i ponijeli N. A. kome su je prodali
za 50 €, da su takođe u ranim jutarnjim časovima pošli  do jedne kuće u
izgradnji u ..., u blizini groblja odakle su uzeli jednu od dvije mješalice za
beton koje su se nalazile u dvorištu, koju mješalicu su prodali N. za nekih
50-60 €, da su njih dvojica jedne večeri uzeli ulazna PVC vrata koja su se
nalazila pored jedne kuće u izgradnji koja su takođe prodali N. te  da su njih
dvojica  i krajem januara ispred jedne kuće u ... uzeli mješalicu koju su
prodali, takođe N. A. a novac podijelili.  
Takođe iz navoda obrane okrivljenog R. I. date pred istražnim sudijom od
16.09.2009. godine proizilazi da ga je početkom 2009. godine okrivljeni S. D.
pozvao i predložio mu da pođe sa njim u ... da utovare neku mješalicu koja se
nalazila pored kamenorezačke radnje S. Ž., gdje su bile dvije mješalice od
kojih su utovarili jednu  u kamion i odvezli do A. N.kome su je prodali, pri
čemu je znao da sa okrivljenim S. čini krađu. Krajem januara 2009. godine
ispred marketa „T.“ utovarili su u kamion dvije mješalice, jednu veću i jednu
manju i prodali Novoviću, a negdje početkom februara su otuđili iz dvorišta
jedne kuće kod servisa „A.“  mješalicu za beton sa terase jedne kuće u blizini
prodavnice „Limenka“ su uzeli jednu  mješalicu za beton i utovarili na kamion  
U svojoj odbrani na glavnom  pretresu od 14.12.2010. godine, okrivljeni S. D.i
R. I. potvrdili su  da su  u noći 21/22.01.2009. godine  otuđili mješalicu za
beton i ručna kolica,da su u noći 22/23.01.2009. godine iz otključane garaže
otuđili  dvije mješalice za beton koje pripadaju Ć. Lj.,da su u noći
29/30.01.2009.  godine otuđili  jednu mješalicu ispred kuće za koju ne znaju
ko je vlasnik,a u noći 30/31.01.2009. godine otuđili su jedna ulazna PVC
vrata za koja ne znaju koje vlasnik.Ovakvi navodi odbrane okrivljenih  S. D. i
R. I. potvrđeni su podacima iz potvrde Uprave policije PJ Podgorica Ku. br.
312/2009 od 12.02.2009. godine o privremeno oduzetim predmetima, potvrde
Uprave policije PJ Podgorica o vraćanju predmeta Ku. br. 312/2009 od
12.02.2009. godine, te jasnih, određenih i istinitih iskaza svjedoka oštećenih
S. V., L. S., N. S.i Ć. Lj. koje iskaze je sud u cjelosti prihvatio.  
Naime, svjedok oštećeni S. V. naveo je da je iz dvorišta njegove kuće ... u
noći 21/22.01.2009. godne nestala mješalica za beton i ručna kolica, svjedok
oštećena L. S. u svom iskazu navela je da je u noći 29/30.01.2009. godine iz
dvorišta njene kuće u ... nestala mješaica za beton,  svjedok oštećena N. S. u
svom iskazu navela je da su u noći 30/31.01.2009. godine sa terase njene kuće
u  ... nestala ulazna PVC varata bijele boje, dok je svjedok oštećeni Ć. Lj.
naveo da su tokom noći 22/23.01.2009. godine iz garaže kuće D. P. nestale
dvije njegove mješalice za beton. Vrijednost otuđenih stvari od oštećenih
utvrđena je iz nalaza i mišljenja vještaka komercijalne struke D. Đ. od
22.10.2009. godine.  
Sud je cijenio iskaz svjedoka N. A.  koji je naveo da okrivljene nikada ranije
nije vidio i da su mu stariji ćovjek i dva mladića od oko dvadeset i deset
godina kamionom "Zastava 640" dovezli mješalice za koje im je dao 200 eura a
da se ne sjeća kako su ta lica koja su mu donijela mješalice izgledala, pa
isti nije prihvatio nalazeći da je usmjeren na poboljšanje krivičnopravnog
položaja okrivljenih a koji iskaz je opovrgnut navodima odbrane okrivljenih S.
D. i R. I.  
Cijeneći psihički odnos okrivljenog S. D. prema izvršenom krivičnom djelu, sud
je našao da je okrivljeni postupao sa direktnim umišljajem, odnosno bio je
svjestan da iz pritežanja drugog, odnosno oštećenih S. V., L. S., N. S. i Ć.
Lj. oduzima tuđe pokretne stvari, mješalice za beton, ručna kolica i PVC vrata
i to u namjeri da prisvajanjem istih pribavi sebi protivpravnu imovinsku
korist pa je to i htio što ga čini krivičnopravno odgovornim.  
Krivicu okrivljenog R. I. koji je u vrijeme izvršenja produženog krivičnog
djela bio zavistan o heroinu a što je utvrđeno iz nalaza i mišljenja vještaka
neuropsihijatra prof.dr S. M. od 18.02.2011 godine sud je shodno čl.14 st.3
Krivičnog zakonika cijenio prema vremenu neposredno prije dovođenja u stanje u
kojem nije mogao da shvati značaj svog djela ili da upravlja svojim postupcima
usled upotrebe droge, pa je okrivljeni R. I. u konkretnom slučaju bio svjestan
da može učiniti djelo odnosno da iz pritežanja drugog može oduzeti tuđe
pokretne stvari u namjeri da njihovim prisvajanjem pribavi sebi protivpravnu
imovinsku korist pa je na to pristao postupajući sa eventualnim umišljajem što
ga čini krivičnopravno odgovornim.  
Po nalaženju suda u radnjama koje su preduzeli okrivljeni S. D., i R. I.,
stoje obilježja bića krivičnog djela teška kradja  iz čl.240 st.1 tač.2
Krivičnog zakonika kako je iste pravno kvalifikovao zastupnik optužbe, jer iz
rezultata dokaznog postupka proizilazi da su se okrivljeni S. D. i R. I.
udružili radi vršenja kradja a što proizilazi iz navoda odbrane okrivljenog S.
D. koji je potvrdio da duži vremenski period poznaje R. I., i početkom 2009
godine njih dvojica su imali dogovor da sa područja ... gdje su kuće u
izgradnji uzimaju gradjevinski materijal i da isti prodaju a nakon ovog
dogovora okrivljeni su iz naselja ... od oštećenih S. V., Ć. Lj., L. S. i N.
S. oduzeli predmetne stvari koje su prodali a novac podijelili. Obzirom da je
nakon izvršenja predmetnog produženog krivičnog djela koje se okrivljenim
stavlja na teret donijet Zakon o izmjenama i dopunama Krivičnog zakonika koji
je stupio na snagu 13.maja 2010 godine u kojem je čl.56 propisano da se u
čl.240 st.1 tač.2 poslije riječi "lica " dodaju riječi "koja su se udružila
radi vršenja kradja", to je sud prihvatio stav zastupnika optužbe koji je
radnje okrivljenih pravno kvalifikovao kao  krivično djelo teška kradja iz
čl.240 st.1 tač.2 Krivičnog zakonika, a imajući u vidu utvrdjeno činjenično
stanje na glavnom pretresu.  
Sud je prihvatio pravnu kvalifikaciju krivičnog djela koje je okrivljenima
S.D. i R. I. stavljeno na teret optužnicom ODT Podgorica jer se i po mišljenju
suda radi o produženom krivičnom djelu teška krađa iz čl. 240 st. 1 tač.2 u
vezi čl. 49 Krivičnog zakonika koje predstavlja jednu cjelinu po osnovu
istovrsnosti krivičnih djela učinjenih u vremenskoj povezanosti od 21. do 31.
01.2009. godine od strane istih učinilaca a u pitanju je istovrsnost predmeta
djela, korišćenje iste situacije i jedinstvenog umišljaja učinilaca zbog kojih
okolnosti radnje koje su preduzeli okrivljeni oduzimanjem tuđih pokretnih
stvari predstavljaju jednu cjelinu i jedno krivično djelo izvršeno u
produženom trajanju.  
Sud je prilikom odlučivanja o visini kazne za okrivljene imao u vidu sve
okolnosti koje utiču da kazna bude manja ili veća, pa  u smislu čl. 42
Krivičnog zakonika, nije našao olakšavajučih okolnosti na strani okrivljenog
S. D., a od otežavajućih okolnosti cijenio je njegovu raniju osuđvanost za
istovrsno  krivično djelo, a što je utvrđeno iz izvoda iz KE UP PJ Podgorica
br. 11-245/10-18146/2-2641 od 05.07.2010. godine na ime S. D.  
Cijeneći ovako utvrđene okolnosti koje utiču da kazana bude manja ili veća,
imajući u vidu svrhu kažnjavanja, sud je okrivljenom S. D. za produženo
krivično djelo teška krađa iz čl. 240. st.1 tač.2 u vezi čl. 49 Krivičnog
zakonika odmjerio kaznu zatvora u trajanju od jedne godine, odmjerivši kaznu u
zakonom priopisanim granicama za izvršeno krivično djelo. Sud je uvjerenja da
će se ovako odmjerenom kaznom za okrivljenog postići svrha kažnjavanja iz čl.
32 Krivičnog zakonika u okviru opšte svrhe krivičnih sankcija iz čl. 4 st. 2
Krivičnog zakonika.  
Za okrivljenog R. I. sud je prilikom odlučivanja o visini kazne imao u vidu
sve okolnosti da kazna bude veća ili manja pa je u smislu čl.42 Krivičnog
zakonika od olakšavajućih okolnosti cijenio njegove porodične prilike –
oženjen i raniju neosuđivanost što je utvrđeno iz izvoda iz KE UP PJ Podgorica
br. 11-245/10-18144/2-2619 od 05.07.2010. godine, dok otežavajućih okolnosti
nije našao.  
Sud je olakšavajuće okolnosti na strani okrivljenog R. I. cijenio naročito
olakšavajućim pa mu je u smislu čl. 45 i 46 Krivičnog zakonika ublažio kaznu
ispod zakonskog minimuma, odnosno ispod granice propisane zakonom, pa je
okrivljenog R. I. osudio na kaznu zatvora u trajanju od šest mjeseci nalazeći
da će se ovako ublaženom kaznom u okviru opšte svrhe izricanja krivičnih
sankcija iz čl. 4 st. 2 Krivičnog zakonika postići svrha kažnjavanja iz čl. 32
Krivičnog zakonika da okrivljeni ubuduće ne vrši krivična djela.  
Okrivljenom S. D., shodno čl. 51 Krivičnog zakonika u kaznu zatvora uračunato
je vrijeme zadržavanja pred Upravom  policije od 19.02.2009. godine od 22 h,
do 20.02.2009. godine do 15:50 h.  
Imajući u vidu nalaz i mišljenje vještaka neuropsihijatra prof. dr Stanka
Milića od 18.02.2011. godine, na ime okrivljenog R. I., sud je shodno čl. 66,
67, 68 i 71 Krivičnog zakonika i čl. 536 Zakonika o krivičnom postupku R. I.
izrekao mjeru bezbjednosti obavezno liječenje narkomana budući da kod
okrivljenog postoji stanje zavisnosti od upotrebe opojnih droga i da je
krivično djelo stavljano mu na teret izvršio usljed takve zavisnosti i da
postoji ozbiljna opasnost da će usljed ove zavisnosti i dalje vršiti krivična
djela.  
Izrečena mjera bezbjednosti obavezno liječenje narkomana okrivljenom R.I.
izvršavaće se u ustanovi za izvršenje kazne – Zavodu za izvršenje krivičnih
sankcija – Zatvor Podgorica kod nadležnog psihijatra, a po izdržanoj kazni kod
psihijatra u Domu zdravlja u Podgorici.  
Izrečena mjera bezbjednosti ne može biti obuhvaćena amnestijom ili
pomilovanjem. Sud je mišljenja da će se izricanjem ove mjere bezbjednosti
okrivljenom R. I. u okviru opšte svrhe izričanja krivičnih sankcija iz čl. 4
st. 2 Krivičnog zakonika ostvariti svrha izricanja mjera bezbjednosti iz čl.
66 Krivičnog zakonika i otkloniti stanja ili uslovi koji mogu biti od uticaja
da uinilac ubuduće vrši krivična djela.  
Pošto su okrivljeni oglašeni krivim, na osnovu čl. 202 Zakonika o krivičnom
postupku obavezani su da na ime troškova krivičnog postupka uplate ovom sudu i
to okrivljeni S. D. iznos od 582,50 € od čega iznos od 82,50€ na ime
angažovanja vještaka komercijalne struke a iznos od 500 eura na ime
angažovanja branioca po službenoj dužnosti u predkrivičnom postupku, dok je
okrivljeni R. I. obavezan da na ime troškova krivičnog postupka plati iznos od
264,00 eura od čega na ime angažovanja vještaka neuropsihijatra  iznos od
181,50 €, a na ime angažovanja vještaka finansijske struke iznos od 82,50 €.
Paušal od po 30 € određen je shodno složenosti predmeta, trajanju postupka i
imovnim prilikama okrivljenih.  
Oštećene L. S. i N. S. su radi ostvarivanja viška potraživanja upućene na
parniči postupak shodno odredbi čl. 212. st. 2 Zakonika o krivičnom postupku.  
Na osnovu izloženog a shodno čl. 364 Zakonika o krivičnom postupku odlučeno je
kao u izreci presude.  
OSNOVNI SUD U PODGORICI
Dana 22.02.2011. 
ZAPISNIČAR
PREDSJEDNIK VIJEĆA-SUDIJA
Rosandić Silvana,s.r.
Nada Rabrenović,s.r. 
PRAVNA POUKA: 
Protiv ove presude može se izjaviti žalba u roku od 15
dana od dana prijema pismenog otpravka iste,
preko ovog suda Višem sudu u Podgorici  
ZTO Rosandić Silvana 