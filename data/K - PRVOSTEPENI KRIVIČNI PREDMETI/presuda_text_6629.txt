K.br. 15/08
U IME NARODA
       OSNOVNI SUD U ŽABLJAKU, kao prvostepeni krivični u vijeću sastavljenom od predsjednika suda Anđelić Mihaila kao predsjednika vijeća i sudija porotnika Krstajić Mirjane i Tomčić Marka kao članova vijeća, uz sudjelovanje Novosel Zorice kao zapisničara, u krivičnom predmetu protiv optužene B.V. iz Ž., zbog krivičnog djela  Davanje lažnog iskaza  iz čl. 389 st. 3 i 4 u vezi stava 1  KZ , po optužnici oštećenog kao tužioca A.S. iz Ž. od 11. 03. 2008. godine,  nakon usmenog javnog i glavnog pretresa održanog 09. 03. 2009. godine, u prisustvu  oštećenog kao tužioca, optužene  i njenog branioca  P.M. adv. iz Š., donio je a dana 11. 03. 2009. godine javno objavio

P R E S U D U
       Optužena B.V. zv. V.,  od oca  M.  i majke S. rođene M., rođena u N.  ... godine, JMB ... , sa prebivalištem u  Ž.,  državljanin Crne Gore, penzioner, srednjeg imovnog stanja,  udata – majka četvoro punoljetne djece, završila srednju trgovačku školu,  ranije neosuđivana, ne nalazi se pod istragom za drugo krivično djelo


na osnovu člana 363  st. 1 tačka 3  Zakonika  o krivičnom postupku /ZKP-a/

OSLOBAĐA SE OD OPTUŽBE
        Da je dana  31\. 12. 2004. godine, na glavnom pretresu, održanom u Osnovnom sudu u Žabljaku, pred sudijom Šibalićem, u krivičnom predmetu K. br. 72/04, po privatnoj tužbi A.S. protiv okrivljenog K.J., zbog krivičnog djela Kleveta, dala lažan iskaz, govoreći da A.S. okrivljeni K. nije ništa rekao, kuneći se pri tom sinom M. i plačući u sudu, iako je okrivljeni priznao izvršenje djela i zbog toga se A.S. više puta izvinuo,

        -čime  bi počinila krivično djelo Davanje lažnog iskaza iz čl. 389 st. 3 i 4 u vezi st. 1 Krivičnog zakonika  /KZ/,

        **jer nije dokazano da je optužena učinila djelo za koje je optužena.**

        Troškovi krivičnog postupka u iznosu od  625€ padaju na teret budžetskih sredstava suda.

O b r a z l o ž e nj e
        ODT iz Pljevalja  je svojim rješenjem Kt. br. 36/08 od 29.02.2008.godine odbacio krivičnu prijavu oštećenog A.S. iz Ž. od 5.02. 2008.godine  protiv  B.V. iz Ž., zbog krivičnog djela Davanje lažnog iskaza iz čl. 389 st. 3 i 4 u vezi st. 1 KZ, jer ne postoji osnovana sumnja  da je osumnjičena izvršila  prijavljeno krivično djelo niti drugo krivično djelo za koje se goni po službenoj dužnosti.

Oštećeni kao tužilac  u optužnici podnijetoj ovome sudu 11. 3. 2008. godine
protiv optužene B. V. zv. V. iz Ž.,  zbog krivičnog djela Davanje lažnog
iskaza iz čl. 389 st. 3 i 4 u vezi st. 1 KZ, dajući opis radnje izvršenja
djela pravno je ocijenio  da je optužena počinila krivično djelo na način,
mjesto i u vrijeme bliže opisano izrekom presude, pri čemu je na glavnom
pretresu i u završnoj riječi ostao  u cjelosti, predlažući da se optužena
oglasi krivom  i osudi po zakonu. Troškove krivičnog postupka je tražio
ukoliko se isti budu odnosili na plaćanje sudskih taksi.
             Optužena  je u svojoj odbrani u bitnom istakla, da ne priznaje krivicu ni počinjeno krivično  djelo, te je u obrazloženju iste ukazala,   da ne želi ništa dalje  da priča u svojoj odbrani a sve ono što je rekla u krivičnom predmetu kod sudije Šibalića je tačno i od toga ne odustaje, s tim što je posebno kazala da oca i majku oštećenog kao tužioca nije nikada pominjala a sa majkom oštećenog kao tužioca govori i dan danas. Ukazala je da ne želi da odgovara na pitanja oštećenog kao tužioca. U završnoj riječi je prihvatila  u svemu odbranu svog branioca, koji je istakao da se iz analize dokaza zaključuje, da nijedan od provedenih dokaza ne upućuje na krivicu optužene a ovo tim prije, jer se ni iz zapisnika sa glavnog pretresa od 31. 12. 2004.godine ne može utvrditi da je K.J. priznao izvršenje krivičnog djela, te da sud ne može oglasiti krivom optuženu što nije čula  i registrovala sadržinu razgovora koju su eventualno mogli imati K.J. i A.S. Branilac optužene je konačno predložio da sud  optuženu oslobodi od optužbe i tražio je troškove krivičnog postupka  prema priloženom troškoviniku.
             Sud je  provjeravajući osnovanost navoda optužnice oštećenog kao tužioca  i odbrane optužene, na glavnom pretresu u dokaznom postupku proveo sledeće dokaze:  saslušao svjedoke: M.S., K.J. i A.V., te  izvršio uvid u spise predmeta K. br. 72/04  a posebno u zapisnik sa glavnog pretresa od 31. 12. 2004. godine, kao i presudu  K. br. 72/04 od 31. 12. 2004. godine, te   izvršio  uvid u izvod iz KE za optuženu  br. 245/08-475/1 od  18. 03. 2008. godine izdat od UP – Ispostava Žabljak. Sud je odbio predlog oštećenog kao tužioca da se u dopuni dokaznog postupka  pročita pismo A.V.upućeno dnevnom listu »Dan« 13. 3. 2005. godine, te dalje, da se saslušaju svjedoci A.K. i L.M., odnosno  izvrši uvid u odluku Apelacionog suda Crne Gore kojom je odlučivano po žalbi oštećenog kao tužioca na odluku Višeg suda u Bijelom Polju, kojom je odbačena optužnica oštećenog kao tužioca u ovom predmetu a gornje sa razloga, jer se tim dokazima nije moglo relevantno utvrditi činjenično stanje vezano za bitne okolnosti,  odnosno krivično djelo koje je optužnicom oštećenog kao tužioca stavljeno na teret optuženoj.
             Iz iskaza svjedoka M.S. proizilazi,  da je jedne prilike, prije nekih pet godina bila u kući oštećenog kao tužioca A.S. i da se sjeća kako je istom sugerisala  iz dobre namjere i prijateljstva, da se ne zavađa sa komšijama  a ovo znajući za neki spor  sa K.J., da tužbu povuče zbog komšijskih i međuljudskih odnosa koje ne treba kvariti, te da joj nije ništa poznato da je optužena bilo šta komentarisala  o oštećenom kao tužiocu odnosno njegovoj porodici.
             Iz iskaza svjedoka K. J. proizilazi da je protiv njega krajem 2004. godine  podnio krivičnu tužbu oštećeni kao tužilac zbog nekih navodnih uvreda radi čega je bio pozvan pred sud,  da je pred sudom tada rekao a to kaže i danas da A.S. nije nikada vrijeđao niti mu govorio riječi  za koje ga je ovaj tužbom teretio, da na taj način ni optužena pred sudom nije mogla dati lažan iskaz, da je zbog čisto komšijskih i dobrosusjedskih odnosa tada na suđenju predložio da se izmiri sa A.S.pri čemu su oni tada pred sudom pružili jedan drugom ruku ali to nije bio znak  da je on priznao krivično djelo stavljeno mu na teret, da može da se zakune da optužena nikada ni u jednom ružnom kontekstu nije pred njim pomenula oštećenog kao tužioca,  te konačno da je na sudu optužena tada u svojstvu svjedoka rekla da nije ništa čula a nije ni mogla ništa čuti od onih riječi koje su bile predmet optužbi protiv njega.  Na pitanja oštećenog kao tužioca svjedok je pojasnio da na pretresu 31. 12. 2004. godine  nije priznao da je počinio krivično djelo koje mu je bilo stavljeno na teret, s tim što je dodao  da je on  - svjedok  odmah nakon događaja  zbog kojeg ga je A.S. tužio tj. 14. 11. 2004. godine  šegao tom istom čovjeku drva  zajedno sa B.M.– sinom optužene,  radi čega je supruga oštećenog kao tužioca, nakon toga, u znak zahvalnosti dolazila kući kod njega sa poklonima zbog onoga što je on za njih predhodnog dana učinio.
              Iz iskaza svjedoka A.V. proizilazi,  da je dana 14. 11. 2004. godine  prisustvovala događaju  kada je  B.J. - suprug optužene  kupio od oštećenog kao tužioca jedno tele i kada im je komšija K.J. klao tele na licu mjesta a gdje su bili prisutni optužena i njen suprug, te oštećeni kao tužilac, ona kao njegova supruga i komšija K.J.koji je tele kasapio, te dalje,  da je u jednom momentu  K.J. rekao  da je telica steona  a optužena mu je tada odgovorila »kako kada je bila pod ključem, mora da je neko ukrao ključ« i nasmijala se njenom suprugu S. tj. oštećenom kao tužiocu a S. je tada rekao »neka J.« pa je K. prestao sa pričom, te dalje da se sjeća suđenja od 31. 12. 2004. godine  između njenog supruga tj. oštećenog kao tužioca i optuženog K. i kojom prilikom je u hodniku suda srela optuženu V. kada je ova izlazila iz sudnice, gdje je bila u svojstvu svjedoka,  pa joj je optužena tada rekla »kako lažete paščadi« i otišla niz stepenice plačući. Ovaj svjedok je posebno ukazala da je nakon događaja  od 14. 11. 2004. godine  koji je imao sudski epilog na pretresu od 31. 12. 2004. godine, poslije događaja  u vezi sa klanjem telice K.J.i B.M. – sin optužene dolazili ispred kuće oštećenog kao tužioca da im šegaju drva, radi čega je ona u znak zahvalnosti poslije nekih nedjelju dana ali bez znanja njenog supruga – oštećenog kao tužioca otišla u  kuću K.J. i ponijela im neke poklone u znak zahvalnosti što im je ovaj šegao drva za ogrev.  
         Sud je u cjelosti prihvatio iskaz svjedoka K. kao jasan i istinit ,  te i zato što je saglasan  sa navodima iz zapisnika sa glavnog pretresa od 31. 12. 2004. godine  u predmetu K. br. 72/04, koji se vodio pred Osnovnim sudom u Žabljaku. Iskaz svjedoka M.S. sud je takođe prihvatio jer je saglasan sa iskazom svjedoka K. i odbranom optužene, a iskaz svjedoka A.V. u bitnim elementima nije mogao biti prihvaćen sa razloga,  jer istoj nije moglo biti poznato  kakav je iskaz pred sudom na pretresu od 31. 12. 2004. godine dala optužena, ali je nesumnjivo iz onoga štojoj je ova tada rekla na hodniku suda, da oni ne govore istinu. U uslovima ,  čak i da je  K.J.izgovorio riječi za koje ga je teretio tužilac vezano za događaj od  14\. 11. 2004. godine, to ne znači,  da je te izgovorene riječi  mogla i morala,  odnosno bila obavezna da čuje optužena, a posebno ako se to dovede u kontekst  sa činjenicom, ponašanjem i radnjama K., B.M. i A.V. nakon spornog događaja tj. šeganja drva oštećenom i posjete supruge oštećenog  u kući K.  
       Iz spisa predmeta Osnovnog suda u Žabljaku K. br. 72/04 a posebno  zapisnika sa glavnog pretresa od 31. 12. 2004. godine, odnosno presude  toga suda od 31. 12. 2004. godine nesumnjivo proizilazi,  da je  u tom predmetu K. J. bio  optužen  i da je A.S. protiv istog bio podnio privatnu tužbu  zbog  krivičnog djela  Kleveta iz čl. 196 KZ RCG,  te da je na glavnom pretresu optuženi K.J.u svoju odbranu naveo  da ne priznaje krivicu i počinjeno krivično djelo i istakao  da mu je neshvatljivo zašto ga tuži privatni tužilac  a u vezi sa događajem  od 14. 11. 2004. godine,  kada mu uopšte nije ništa rekao i konačno, da je sa privatnim tužiocem prvi komšija.  Iz iskaza svjedoka B.V. u gornjem predmetu  datog na zapisniku o glavnom pretresu  od 31. 12. 2004. godine   proizilazi,  da je 14. 11. 2004. godine  sjedjela sa suprugom A.S.u  kući A.,  pa je V. tada pitala,  da li bi oni – B. kupili od njih jedno tele radi čega  je o tome ona obavijestila svoga supruga J., pa su se pogodili oko cijene i potom angažovali njihovog komšiju K.J. da im zakolje i iskasapi tele, da prilikom klanja teleta nije čula  da je bilo šta razgovarano na temu da li je junica steona  ili tačnije nije čula da je K.J.rekao da je junica steona, da je poslije klanja junice vidjela K.J.  kako motornom šegom šega drva A. S. kod njegove kuće.

Iz zapisnika sa pretresa od 31. 12. 2004. godine proizilazi  da je nakon
provedenog dokaznog postupka optuženi izrazio spremnost da se izvine privatnom
tužiocu što je ovaj i prihvatio pa je privatni tužilac izjavio da odustaje od
tužbe.
            Iz presude Osnovnog suda u Žabljaku K. br. 72/04 od 31. 12. 2004. godine proizilazi  da je protiv okrivljenog K.J.odbijena optužba, između ostalog da je 14. 11. 2004. godine dok je kasapio tele  koje je B.J. kupio od privatnog tužioca  u prisustvu više lica rekao » ova telica je stevona« čime bi izvršio krivično djelo Kleveta  u sticaju iz čl. 196 st. 1 KZ  a  usled odustanka privatnog tužioca od optužbe na glavnom pretresu.  Na koricama omota spisa predmeta K. br. 72/04 stoji konstatacija da je presuda pravosnažna 31. 12. 2004. godine.
            Iz izvoda iz KE za optuženu  sud je utvrdio da  ranije nije  osuđivana.
Sud je u cjelosti prihvatio činjenice koje proizilaze iz spisa predmeta K. br
72/04 a posebno koje su se odnosile na iskaz  svjedoka  B.V., sada optužene,
te dalje koje su se odnosile na iskaz – odbranu optuženog K.J., sada svjedoka
,  te nije prihvatio  prigovore oštećenog kao tužioca da se radi o
falsifikovanom zapisniku sa pretresa od 31. 12. 2004. godine  a ovo tim prije
jer za takvu tvrdnju  oštećeni kao tužilac nije ponudio dokaze, pri čemu
sadržaj  spisa iz gornjeg predmeta u cjelosti  se podudara na navodima odbrane
optužene  B.V., odnosno svjedoka K.J.
Sud je posebno cijenio odbranu optužene, pa je zaključio da je u cjelosti može
prihvatiti  a ovo  posebno sa razloga   jer ista ima svoju podlogu u
provedenim dokazima a kojima je sud poklonio punu vjeru, i to naročito spisima
predmeta K. br. 72/04, odnosno zapisniku sa glavnog pretresa od 31. 12. 2004.
godine.
            Sa iznijetog a cijeneći dokaze savjesno i brižljivo u smislu čl. 17 i 360 ZKP-a  sud je na pouzdan način zaključio,  da ne postoje dokazi na osnovu kojih bi se moglo zaključiti da je optužena počinila djelo na način, mjesto i u vrijeme kako je to bliže opisano izrekom presude.
            Pravnom ocjenom   činjeničnog stanja tj.  da je  u krivičnom postupku K. br. 72/04 na glavnom pretresu od 31. 12. 2004. godine optužena pri davanju iskaza u svojstvu svjedoka rekla, da »nije čula da je to rekao optuženi«, odnosno da nije čula »da je K.J. rekao da je junica stevona«, te da na istom pretresu optuženi K. nije priznao krivično djelo a da je privatni tužilac nakon provedenog dokaznog postupka odustao od optužbe, proizilazi logičan  zaključak  da nije dala lažan iskaz tj.  da nije dovela u zabludu, odnosno stvorila pogrešnu predstavu o događaju kod suda koji odlučuje,  što je moglo imati za posledicu donošenje nepravilne odluke. To dalje znači, čak da je u konkretnom slučaju u  događaju od 14. 11. 2004. godine  K.J. i  izgovorio određene  riječi, što on  nije priznao i to ni u svojstvu optuženog u predmetu K. br. 72/04 a ni u svojstvu svjedoka u ovom predmetu,  da  optužena B.V.  nije obavezno  te eventualno izgovorene riječi i morala čuti, odnosno upamtiti,  dakle čak  za slučaj da su one i bile izgovorene. To uostalom proizilazi iz spisa K. br. 72/04,  što dalje znači  da oštećeni kao tužilac nije mogao dokazati da je optužena sa umišljajem  izvršila  nedozvoljenu radnju, niti je mogao  dokazati  da su usled djela Davanje lažnog iskaza  nastupile naročito teške posledice za okrivljenog a ovo posebno  ako se dovede  u kontekst sa činjenicom da je oštećeni kao tužilac u predmetu K. br. 72/04 koji je okončan presudom  kojom se odbija optužba  protiv okrivljenog K.J. odustao od optužbe  nakon pomirenja sa K. Dakle, po ocjeni ovoga suda u postupku  nije utvrđeno da je pri davanju iskaza u svojstvu svjedoka  u krivičnom postupku K. br. 72/04 kod optužene postojala svijest  da iznese objektivne neistine o faktičkom toku događaja  od 14. 11. 2004.godine, odnosno optužena  nije saglasno svojoj percepciji događaja  bila svjesna da iznosi  činjenice protivne stvarnosti  jer ona nije ni tvrdila kako je tereti optužnica »da K.J. nije ništa rekao« već je pri svjedočenju rekla da »nije čula da je to optuženi rekao«. Sa iznijetog  sud je zaključio  da optuženu treba  osloboditi od optužbe  na osnovu čl. 363 st. 1 tačka 3 ZKP-a, jer nije dokazano  da je učinila  krivično djelo koje joj  se stavlja na teret.
            Pri činjenici da je sud oslobodio optuženu  od optužbe, sud je shodno čl. 203 ZKP-a  odredio da troškovi krivičnog postupka u iznosu od. 625€ padaju na teret budžetskih sredstava suda a koji troškovi se odnose na razmatranje spisa  od strane branioca optužene u iznosu od 200€, sastav prigovora na optužnicu u iznosu od  200€, pristup na glavni pretres branioca optužene u iznosu od 200€ te troškovi prevoza od kancelarije branioca u Š. do sjedišta suda u iznosu od 25 € što čini dosuđeni iznos a koji izdaci su bili nužni izdaci branioca optužene.
            Sa iznijetog odlučeno je kao u izreci presude.  
        **OSNOVNI SUD U ŽABLJAKU** , dana 09. 03. 2009. godine.

ZAPISNIČAR,   
PREDSJEDNIK SUDA-VIJEĆA ,
Zorica Novosel ,s.r.
Mihailo Anđelić,s.r.  
PRAVNA POUKA:
Protiv ove odluke dozvoljena je žalba u roku od
15 dana po prijemu pismenog otpravka iste preko
ovog suda Višem sudu Bijelo Polje.  