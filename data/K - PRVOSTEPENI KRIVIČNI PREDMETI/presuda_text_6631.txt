_
K. br. 2/09_
U IME NARODA
        OSNOVNI SUD U ŽABLJAKU, kao prvostepeni krivični, po predsjedniku suda Andjelić Mihailu, kao sudiji pojedincu, uz sudjelovanje Šibalić Ikonije kao zapisničara, u krivičnom predmetu protiv okrivljenog Đ.R. iz U. – Ž., zbog krivičnog djela  ugrožavanje sigurnosti  iz čl. 168 st.1  KZ , po optužnom predlogu ODT iz Pljevalja Kt. br. 349/08 od 27. 12. 2008. godine, nakon usmenog, javnog i glavnog pretresa održanog 16. 03. 2009. godine u prisustvu optuženog i njegovog branioca P.M. advokata iz Š., Zamjenika  ODT iz Pljevalja Đurović Veljka, te punomoćnika oštećenog A.T.,  G.M. advokata iz P., donio je  i istog dana  javno objavio

P R E S U D U
        Okrivljeni Đ.R.,  od oca  M. i majke S. rođene Ž., rodjen  u  U. ... godine, JMB ... , sa prebivalištem u mjestu rodjenja, državljanin Crne Gore, poljoprivrednik, oženjen, pismen sa završena 6 razreda osnovne škole, srednjeg imovnog stanja,  ranije osudjivan  i to presudom K. br. 25/60 od 11. 04 1961. godine  Sreskog suda u Žabljaku zbog kriv. djela iz čl. 170 st. 1 KZ na novčanu kaznu u iznosu od 3.000 dinara i presudom K. br. 32/72 od 14. 05. 1974. godine Okružnog suda Bijelo Polje zbog krivičnog djela iz čl. 141 st 1 KZ na kaznu zatvora od 7 mjeseci uslovno na jednu godinu,  ne nalazi se pod istragom za drugo krivično djelo

K  r   i   v     j  e
        Što je

Dana 04. 11. 2008. godine oko 12 časova ispred porodične   kuće oštećenog
A.T., u Ž., ugrozio sigurnost oštećenog, prijetnjom da će napasti na njegov
život i tijelo, na način što je držeći u rukama drvenu letvu dužine oko 1,50 m
, došao na kapiju kuće oštećenog i tom prilikom pozvao ga da izađe  napolje,
pri čemu je na taj  poziv izašla supruga oštećenog, a okrivljeni je nakon toga
uputio riječi: »gdje ti je ono govno, zašto ne izađe nečovjek, ja ću njemu
pokazati , ubiću ga«  
        \- čime je izvršio krivično djelo ugrožavanje sigurnosti iz čl. 168 st.  1  Krivičnog zakonika   /KZ/

pa  ga  sud primjenom navedenog zakonskog propisa i   čl.  4,  5, 13, 15, 32,
39 i  42 KZ, te   čl. 199  st. 3  i  čl. 364   Zakonika o krivičnom postupku
/ZKP-a/  
O S U Đ U J E
         Na novčanu kaznu u iznosu od 600 /šeststotina/€  koju je optuženi dužan platiti u roku od  3 /tri/ mjeseca  po pravosnažnosti presude a  ako osuđeni ne plati novčanu kaznu u naznačenom roku  ista će se  zamijeniti kaznom zatvora, tako što će za svakih započetih 25 € novčane kazne odrediti jedan dan kazne zatvora .

        Okrivljeni je dužan platiti   paušal u iznosu od 30 €  u roku od 15 dana  po pravosnažnosti presude, dok ostalih troškova krivičnog postupka nije bilo.

O b r a z l o ž e n j e
        Osnovni državni tužilac iz Pljevalja u optužnom predlogu Kt. br. 349/08 od 27.12. 2009. godine , dajući opis radnje izvršenja, pravno je ocijenio da je optuženi počinio krivično djelo ugrožavanje sigurnosti iz čl. 168 st.  1  Krivičnog zakonika, na način, mjesto i u vrijeme kako je to bliže opisano izrekom presude, pri čemu je ostao i  na glavnom pretresu.  U završnoj riječi je ostao pri predlogu  da se optuženi za naznačeno krivično djelo oglasi krivim i osudi po zakonu.  
        Oštećeni A.T. je u predhodnom postupku i na glavnom  pretresu  izjavio da se pridružuje  krivičnom gonjenju optuženog.  
        Punomoćnik oštećenog je u završnoj riječi ukazao da se pridružuje krivičnom gonjenju optuženog predlažući da se isti oglasi krivim i osudi po zakonu.  
        Optuženi  u svojoj odbrani u predhodnom postupku i na glavnom pretresu nije priznao krivicu niti počinjeno krivično djelo koje mu je stavljeno na teret a činjenično bliže precizirano optužnim aktom, pa je u bitnom istakao, da 4. 11. 2008. godine nije ni mogao biti na mjestu  gdje mu se stavlja na teret da je bio ispred porodične kuće A.T. , niti mu je prijetio, da sa oštećenim A. vodi sudski spor oko jedne parcele, da je krajem oktobra 2008. godine izlazio na svoje imanje tj. zemljišnu parcelu u blizini koje se nalazi kuća oštećenog A. ali mu tada nije ugrožavao sigurnost, da je prijava protiv njega čista izmišljotina i podvala jer je on čovjek čije je zdravlje ugroženo a posebno jer se liječio u bolnici »Sveti vid« u Beogradu zbog bolesti očiju, te su mu ljekari zabranili da podigne i najmanji teret, te konačno da ga policija zbog prijavljivanja od strane ooštećenog A. nije nijednom pozivala.  U završnoj riječi   branilac  optuženog je ukazao da nije dokazano da je optuženi izvršio krivično djelo stavljeno mu na teret optužnim aktom, da iskazi  oštećenog, njegove supruge i svjedoka M.J. među sobom nijesu saglasni, da je prijavljivanje optuženog uslijedilo tek nakon dva dana od navodnog događaja, pa čak  da je i bilo prijetnji  kritičnog dana one nijesu mogle biti ozbiljne jer bi bilo logično da je oštećeni odmah prijavio ponašanje optuženog policiji a što on nije učinio, da je optuženi daleko stariji čovjek od oštećenog, te ga ni na koji način nije mogao ugroziti  a činjenica da njih dvojica vode sudski spor po pitanju imovine upućuje na zaključak da na strani optuženog nije bilo motiva da prijeti, napadne ili ugrozi sigurnost oštećenom. Konačno je predložio da sud optuženog oslobodi od optužbe. Optuženi je  završnoj riječi u cjelosti prihvatio odbranu svog branioca.   
        Sud je u dokaznom postupku proveo dokaze: saslušao svjedoke – oštećenog A.T., te svjedoke A.D. i Đ.R., na saglasan predlog stranaka pročitao iskaz svjedoka M.J.  dat u predhodnom postupku na zapisnik od 17. 12. 2008. godine, i izvršio uvid u izvod iz KE za optuženog  izdat od Uprave policije – Ispostava Žabljak  br.  245/08-2501/1 od 10. 12. 2008. godine .  
        Iz iskaza oštećenog -  svjedoka  A.T. proizilazi, da je prije dvadeset godina kupio od optuženog  jedan plac površine 500 m² radi izgradnje vikendice i da je potom napravio vikendicu na pomenutom placu, da poslednjih 6 godina sa svojom suprugom stalno živi u toj vikendici i da je sa optuženim sve do unazad dvije godine bio u korektnim odnosima, da je optuženi u podslednje vrijeme počeo da mu osporava dio kupljenog placa radi čega je 2007. godine pred Osnovnim sudom u Žabljaku protiv njega podnio tužbu radi utvrđivanja prava svojine i spor izgubio u prvostepenom postupku , pa je sada taj postupak u fazi odlučivanja po žalbi pred Višim sudom u Bijelom Polju,  da je 4. novembra 2008. godine oko 12 časova sjedio u vikendici sa suprugom D. i atletičarem M.J. kada je začuo zvuk od motora vozila  pa je kroz prozor vikendice uočio  da je sa vozilom došao Đ.R.  i njegova kćerka R. u neposrednu blizinu vikendice,  da je kćerka optuženog nešto fotografisala na dijelu spornog placa a  da je optuženi počeo da viče i psuje  ali da oštećeni nije htio izaći iz vikendice jer se plašio da se ne iznervira  a ovo posebno jer je kroz prozor vidio da optuženi u rukama nosi jedan štap dužine oko 1,20 m, da je iz vikendice izašla njegova supruga  i da je tada  čuo kako joj optuženi govori »gdje ti je ono govno, neka izađe, ubiću ga« a da se nakon tih riječi njegova supruga D. vratila u kuću, da ga  je kritične prilike bilo strah  a bojao se da i sam ne padne u vatru i iznervira se  pa bi moglo doći do teškog incidenta, da je prije ovog događaja optuženi takođe dolazeći ispred vikendice  oštećenog prijetio i to sa sjekirom u ruci, sa čekićem u ruci i sa štapom u ruci. Posebno je ukazao da mu je kritične prilike optuženi prilazio na udaljenost od kuće 4 do 5 metara i lično je čuo svaku izigovorenu riječ prijetnje i uvrede koju mu je optuženi uputio a bilo ga je posebno strah i njegove riječi je veoma ozbiljno shvatio jer je bio čuo da je optuženi kao mlađi čovjek jednom prilikom ubo nožem jednog čovjeka što je na njega uticalo da ozbiljno shvati prijetnju optuženog. Takođe je ukazao da je kritične prilike optuženi bio na dijelu placa  koji je kupio oštećeni  a  oko koga  dijela se spore optuženi i oštećeni.  
          Iz iskaza  svjedoka A.D. proizilazi,  da je njihovu porodicu optuženi u više navrata šikanirao ali da oštećeni nije reagovao u očekivanju da će optuženi shvatiti da nije u pravu i da će odustati, da je kritične prilike optuženi upućivao uvrede i prijetnje njenom suprugu – oštećenom radi čega je ona izašla iz kuće i tada joj se optuženi sa udaljenosti 4 do 5 metara od kuće  obratio riječima » đe ti je ono govno, ona rđa,  neka izađe ja ću njemu pokazati, ubiću ga«, da mu ona na gornje nije ništa odgovorila i da se povukla u kuću ali je jasno vidjela da optuženi u jednoj ruci drži letvu dužine oko 1,50 m  a u drugoj ruci je držao sjekiru sa kratkom drškom, da je o ovom događaju kasnije obavijestila policiju u Ž. Posebno je ukazala na okolnost da su  i ona i njen suprug – oštećeni A.T. prijetnju optuženog shvatili veoma ozbiljno a čemu je doprinijelo i saznanje da je nekada dok je bio mlađi optuženi nožem ubo sada poč. Ć.M.  
        Iz iskaza   svjedoka Đ.R. proizilazi, da njen otac tj. optuženi sigurno nije 4. 11. 2008. godine zbog bolesti mogao biti pred kućom oštećenog a koja je udaljena od kuće  njenog oca oko 300 metara a ovo sa razloga jer je optuženi bio bolestan u period od 1. 11. – 17. 11. 2008. godine a patrola policije koja je izlazila na lice mjesta pronašla ga je u krevetu, da se sjeća kako je zajedno sa optuženim negdje krajem oktobra 2008. godine izlazila na spornu parcelu koja se graniči sa placem na kojem se nalazi vikendica A. i da je tada nosila fotoaparat i slikala sporni dio za potrebe sudskog postupka, ali ni toga dana optuženi nije ugrozio sigurnost oštećenog niti mu prijetio.

Iz iskaza svjedoka M.J.  sa zapisnika od 17. 12. 2008. godne proizilazi  da
se bavi atletikom i da je oštećeni njegov trener, da je kritičnog dana
optuženi vrijeđao i prijetio oštećenom te da se nalazio zajedno sa svojom
kćerkom R. ispred kuće A. , da je supruga oštećenog D. izašla iz kuće a
oštećeni se nalazio u predsoblju i nije izlazio vani, da je jasno čuo
optuženog kako govori  »gdje ti je ono tvoje govno što ne izađe, rđa jedna,
ubiću ja njeg, protjeraću ga« i sl. , da optuženom supruga oštećenog nije
ništa rekla i vratila se u kuću pa je u jednom momentu oštećeni rekao da kroz
zavjesu fotografiše optuženog a što je on učinio pri čemu fotografije nijesu
bile jasne mada se na jednoj koju je ovaj svjedok priložio uz svoj iskaz mogao
prepoznati pomenuti Đ. tj. optuženi kako stoji ispred kuće.
            Sud je u cjelosti prihvatio iskaze oštećenog – svjedoka A.T. i iskaze svjedoka A.D. i M.J. i uzeo ih u podlogu svoje odluke a ovo  tim prije jer je  oštećeni  odnosno svjedoci  na jedan jasan, objektivan i istinit način   predstavili  ponašanje optuženog kritične prilike.  Iskazi  ovih svjedoka se međusobno dopunjuju odnosno nadovezuju jedan na drugi, jer su svaki od tih svjedoka na svoj način posmatrali događaj koji se zbio kritične prilike  i  u bitnim elementima na identičan način prikazali odvijanje toga događaja tako da je bez uticaja  činjenica što je ovim iskazima optuženi prigovorio , odnosno što je branilac ukazao da su oni međusobno različiti. Po ocjeni ovoga suda manje je bitno  da li je u rukama optuženog kritične prilike bila motka, drvena letva ili štap, odnosno da li je njihova dužina bila 1,20 ili 1,50 m a ovo sa razloga  jer optuženi predmetnim sredstvom nije nanio tjelesnu povredu oštećenom, pri čemu je bitno da je pomoću ovog sredstva oštećenom ozbiljno zaprijetio da će napasti na njegov život ili tijelo.  Sud je prihvatio da je sredstvo u ruci optuženog najbolje mogla opaziti  svjedok A.D.  jer je ona izlazila izvan vikendice i nalazila se na udaljenosti od optuženog 4 do 5 metara, dok su  oštećeni i svjedok M.  to sredstvo u ruci optuženog i karakteristike istog opazili kroz prozor odnosno,  kroz zavjesu na prozoru pa je u tom smislu utvrđeno a u činjeničnom opisu precizno naznačeno umjesto sredstva »motka« da se radi o drvenoj letvi dužine oko 1,50 m.   Iskaz svjedoka Đ.R.  sud je djelimično prihvatiio  i to u dijelu  da su dolazili na sporni dio parcele ispred kuće oštećenog, da je ona fotografisala sporni dio ali sud nije prihvatio njen iskaz  u dijelu da se to nije desilo  4. 11. 2008. godine, već navodno krajem oktobra 2008. godine,  odnosno da optuženi nije prijetio oštećenom  a ovo sa razloga jer  taj dio iskaza svjedoka nije dovoljno ubjedljiv, a po ocjeni ovoga suda  imajući u vidu da je svjedok kćerka optuženog, taj iskaz je sračunat  da ublaži odgovornost  optuženog  radi čega u tom dijelu sud iskaz ovoga svjedoka nije mogao prihvatiti.
            Iz izvoda iz KE za optuženog  izdat od Uprave policije – Ispostava Žabljak br. 245/08-2501/1 od 10. 12. 2008. godine .sud je utvrdio  da je optuženi ranije osuđivan i to presudom K. br. 25/60 od 11. 04 1961. godine  Sreskog suda u Žabljaku zbog kriv. djela iz čl. 170 st. 1 KZ na novčanu kaznu u iznosu od 3.000 dinara i presudom K. br. 32/72 od 14. 05. 1974. godine Okružnog suda Bijelo Polje zbog krivičnog djela iz čl. 141 st 1 KZ na kaznu zatvora od 7 mjeseci uslovno na jednu godinu.
            Sud je posebno cijenio odbranu optuženog, pa je zaključio da je predmetna odbrana usmjerena na izbjegavanje krivične odgovonrosti a djelimično i na njeno ublažavanje a ovo tim prije jer  optuženi nije priznao krivicu i počinjeno krivično djelo a  predmetnu odbranu je iznio na nelogičan, nedovoljno ubjedljiv i konfuzan način, što se posebno manifestuje u činjenici, da je ukazivao kako je u  periodu  vremena  za koje mu se stavlja na teret da je učinio krivično djelo bio bolestan,  pri čemu sudu nije dostavio eventualne isprave ili druge dokaze o tome da se u tom vremenskom periodu  obraćao ljekaru u zdravstvenoj stanici Žabljak i slično, odnosno njegova odbrana je potpuno suprotna iskazima svjedoka  - oštećenog A., njegove supruge i svjedoka M. a u dijelu da ga policija nije pozivala zbog ovoga slučaja suprotna je i dijelu iskaza svjedoka tj. njegove kćerke R. Takođe se ukazuje da odbrana optuženog nije dovoljno ubjedljiva kada  optuženi ukazuje  da nije imao nikakvog motiva odnosno razloga da se na ovaj način ponaša prema oštećenom a ovo posebno u uslovima ako optuženi nije osporio činjenicu  da je za sada, tj. pred prvostepenim sudom imovinski spor između njega i oštećenog A. riješen u korist oštećenog A.,  te je zbog svega gornjeg  odbranu optuženog odbacio.
Na osnovu savjesne i brižljive ocjene provedenih dokaza,  a cijeneći sve u
smislu čl. 360 ZKP-a, sud je na pouzdan način zaključio  da je optuženi
počinio krivično djelo na način, mjesto i u vrijeme kako je to bliže opisano
izrekom presude, odnosno sud je utvrdio činjenično stanje, da je optuženi dana
04. 11. 2008. godine oko 12 časova ispred porodične kuće oštećenog A.T., u Ž.,
ugrozio sigurnost oštećenog, prijetnjom da će napasti na njegov život i
tijelo, na način što je sa drvenom letvom  dužine oko  1,50 m koju je držao u
ruci došao na kapiju kuće oštećenog i tom prilikom pozvao ga da izađe  napolje
pri čemu je na poziv izašla supruga oštećenog, a okrivljeni je nakon toga
uputio riječi: »gdje ti je ono govno, zašto ne izađe nečovjek, ja ću njemu
pokazati , ubiću ga«, pri čemu se u neposrednoj blizini  kuće oštećenog
nalazila i kćerka optuženog R.
            Pravnom ocjenom  gore utvrdjenog činjeničnog stanja, sud nalazi da se u radnji optuženog stiču svi bitni elementi krivičnog djela ugrožavanje sigurnosti iz čl. 168 st.  1 KZ a koje djelo čini svaki onaj »ko ugrozi sigurnost nekog lica prijetnjom  da će napasti na život ili tijelo tog lica ili njemu bliskog lica«. Sigurnost ljudi je objekat zaštite kod ovog krivičnog djela ali je ono u ovom pogledu specifično, jer se njime štite lično osjećanje sigurnosti  i pravo čovjeka da živi u miru i spokojstvu i da ga drugi u tom pogledu ne ugrožavaju.  Radnja ovog krivičnog djela  manifestuje se u veoma ozbiljnoj i ostvarljivoj prijetnji optuženog oštećenom  da će napasti na  njegov život ili tijelo, pri čemu sud cijeni da je ta prijetnja obzirom na način, odlučnost i upornost na koji je saopštavana, mjesto i vrijeme kada je učinjena, sredstvo koje je držao kritične prilike u ruci optuženi,   bila  i objektivno podobna da kod  oštećenog A.T., izazove osjećaj straha i uopšte osjećaj nesigurnosti, pri čemu uopšte nije od značaja za postojanje ovog djela  da li je optuženi koji je prijetio  i stvarno imao namjeru  da realizuje svoju prijetnju, odnosno nije od bitnog uticaja da li je kritične prilike optuženi u ruci imao motku, štap ili letvu i koje je ona dužine bila.. Bitno je da je oštećeni kao pasivni subjekt osnovano vjerovao  u ostvarljivost prijetnje optuženog, a posebno u uslovima kada  je i sam priznao da ga je bilo strah, da nije izlazio iz kuće već je iz kuće izlazila njegova supruga D., da je imao saznanje kako je optuženi kao mlad čovjek jednog čovjeka ubo nožem,  te konačno da je i sam imao bojazan  da bi i on mogao nešto uraditi  što bi moglo dovesti do teškog incidenta obzirom da bi i sam kako reče »mogao pasti u vatru«, radi čega se nije ni upuštao sa optuženim u neposredan kontakt  iako mu je ovaj bio pred kućom. 
Optuženi je djelo učinio sa umišljajem jer je bio svjestan svoga djela  i svih
prijetnji koje su bile kontinuirane i uporne, bile su ozbiljne, upućene su
oštećenom  na njegovoj kućnoj kapiji, pa je nesumnjivo da su takve prijetnje
izazvale i posledicu kod oštećenog  koja se manifestovala u osjećanju
ugroženosti, odnosno straha  za svoj život.
            Oglašavajući optuženog krivim sud mu je izrekao novčanu kaznu u iznosu od  460 € a  sa rokom plaćanja od tri mjeseca  a ovo pri ocjeni  da radi krivično pravne zaštite nije bilo nužno izricati  kaznu zatvora  kao alternativno  predvidjenu kaznu za ovo krivično djelo. Odlučujući da optuženom izrekne novčanu kaznu sud je imao u vidu  okolnosti iz čl. 42 KZ , pa je od olakšavajućih okolnosti uzeo da  se radi o starijem čovjeku  - 67 godina,  da je srednjeg imovnog stanja i da se bavi poljoprivredom, odnosno da nema  redovne mjesečne prihode, dok mu od otežavajućih okolnosti nije uzeo raniju osuđivanost obzirom da su mu kazne brisane zbog proteka vremena, radi čega mu je imajući u vidu njegovo srednje imovno stanje  odredio rok plaćanja novčane kazne za period od tri mjeseca, a gornje sve u ubjeđenju da će se izrečenom  novčanom kaznom  ostvriti svrha kažnjavanja iz čl. 32 KZ.
            Sud je optuženog  obavezao na plaćanje paušala u iznosu od 30 € shodno čl. 199 st. 3 ZKP-a a imajući u vidu trajanje, složenost postupka i imovno stanje optuženog, dok ostalih troškova krivičnog postupka nije bilo.  
        Sa iznijetog odlučeno je kao u izreci presude.

        **OSNOVNI SUD U ŽABLJAKU** , dana 16.03. 2009.god.


      **ZAPISNIČAR                                                                                          PREDSJEDNIK SUDA**  
      Ikonija Šibalić,s.r.                                                                                     Mihailo Andjelić,s.r.

PRAVNA POUKA:
Protiv ove presude dozvoljena je žalba u roku
Od  8  dana  po  prijemu  pismenog  otpravka
presude, preko ovog suda Višem sudu Bijelo
Polje.  