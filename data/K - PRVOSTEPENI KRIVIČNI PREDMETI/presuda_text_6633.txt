K. br. 20/09
U IME NARODA
        OSNOVNI SUD U ŽABLJAKU, kao prvostepeni krivični, po predsjedniku suda Andjelić Mihailu, kao sudiji pojedincu, uz sudjelovanje Šibalić Ikonije kao zapisničara, u krivičnom predmetu protiv okrivljenog Š.L. iz P. – Ž., zbog krivičnog djela  ugrožavanje sigurnosti  iz čl. 168 st.1  KZ , po optužnom predlogu ODT iz Pljevalja Kt. br. 22/09 od 16. 03. 2009. godine, nakon usmenog, javnog i glavnog pretresa održanog 23. 04. 2009. godine u prisustvu optuženog i oštećene Dž.J. iz Ž. a u odsustvu   ODT-a  iz Pljevalja, donio je  i istog dana  javno objavio

P R E S U D U
        Okrivljeni  Š.L.,  od oca  R. i majke M. rođene Ž., rodjen  u  Ž. ... godine JMB ..., sa prebivalištem u mjestu rodjenja, državljanin Crne Gore, radnik JP za stambeno komunalnu djelatnost Ž., visina plate 350€, oženjen, pismen sa završenom srednjom građevinsko tehničkom školom,  ranije osudjivan  i to presudom K. br. 23/05 od 17. 06. 2005. godine Osnovnog suda u Žabljaku zbog kriv. djela iz čl. 220 st. 1 KZ na novčanu kaznu u iznosu od 600 €,  ne nalazi se pod istragom za drugo krivično djelo

K  r   i   v     j  e
        Što je

Dana 24. 01. 2009. godine oko 10,30h  u Ž., ugrozio sigurnost oštećenoj Dž.J.,
prijetnjom da će napasti na život i tijelo oštećene i njoj bliskih lica, na
način što je telefonskim putem, pozivom na kućni broj oštećene 361-... u Ž. sa
svog mobilnog telefona broja 069/..., uputio riječi prijetnji: »doći ću da vas
sve pobijem, ubiću tebe a i ostale ću pobiti sve iz porodice i sve ću
srušiti«,  
        \- čime je izvršio krivično djelo ugrožavanje sigurnosti iz čl. 168 st.  1  Krivičnog zakonika   /KZ/

pa  ga  sud primjenom navedenog zakonskog propisa i   čl.  4,  5, 13, 15, 32,
39 i  42 KZ, te   čl. 199  st. 3  i  čl. 364   Zakonika o krivičnom postupku
/ZKP-a/  
O S U Đ U J E
Na novčanu kaznu u iznosu od 1.200 /hiljadu dvjesta/€  koju je okrivljeni
dužan platiti u roku od  3 /tri/ mjeseca  po pravosnažnosti presude a  ako
osuđeni ne plati novčanu kaznu u naznačenom roku  ista će se  zamijeniti
kaznom zatvora, tako što će za svakih započetih 25 € novčane kazne odrediti
jedan dan kazne zatvora .  
        Okrivljeni je dužan platiti   paušal u iznosu od 30 €  u roku od 15 dana  po pravosnažnosti presude, dok ostalih troškova krivičnog postupka nije bilo.

O b r a z l o ž e n j e
        Osnovni državni tužilac iz Pljevalja u optužnom predlogu Kt. br. 22/09 od 16. 03. 2009. godine , dajući opis radnje izvršenja, pravno je ocijenio da je okrivljeni počinio krivično djelo ugrožavanje sigurnosti iz čl. 168 st.  1  Krivičnog zakonika, na način, mjesto i u vrijeme kako je to bliže opisano izrekom presude . Na glavni pretres nije pristupio iako je isti bio uredno pozvan, pa je glavni pretres održan u njegovom odsustvu shodno čl. 453 st. 1 ZKP-a.

        Oštećena Dž.J. je na glavnom pretresu zastupala optužbu u granicama optužnog predloga  a u završnoj rijejči  je ostavila sudu na ocjenu  vezano za odgovornost optuženog.

        Okrivljeni  u svojoj odbrani u predhodnom postupku i na glavnom pretresu nije priznao krivicu niti počinjeno krivično djelo koje mu je stavljeno na teret a činjenično bliže precizirano optužnim aktom, pa je u bitnom istakao, da  njegova supruga V. 24. 01. 2009. godine, nešto oko 10,30 časova sa njegovog mobilnog telefona br. 069-... pozvala kućni broj telefona njene majke tj. oštećene Dž.J.  361-... koja živi u Ž., da je V. imala namjeru da razgovara sa oštećenom po pitanju nekih priča koje se šire u gradu a koje je širila oštećena, da su njih dvije kratko razgovarale pa je optuženi uzeo telefon od supruge V. i obratio se oštećenoj riječima  da li je istina da ona širi priče po Ž. u vezi sa članovima njegove porodice, te da mu je jedina namjera bila da joj kaže da to više ne čini, da ne isključuje da je to rekao povišenim tonom a ovo jer oštećena slabije čuje, te da kritične prilike nije upotrijebio nijednu riječ prijetnje, da mu je oštećena tada rekla da nije pričala nikakve priče radi čega joj je on skrenuo pažnju da to ne čini ako je pričala,  da je telefonski razgovor trajao veoma kratko i da je svo vrijeme pored njega bila kćerka oštećene V. U završnoj riječi  je ukazao da se ne osjeća krivim jer nije počinio krivično djelo a da je oštećena svu priču izmislila i neistinito prikazala sudu činjenice a sve da bi rasturila porodicu između njega i njegove supruge tj. kćerke oštećene.

        Sud je u dokaznom postupku proveo dokaze: saslušao svjedoke – oštećenu Dž.J.,  svjedoka Dž.V. i izvršio uvid u izvod iz KE za optuženog izdat od UP Ispostava Žabljak br. 245/09-282/1 od 20. 02. 2009.godine.

        Iz iskaza oštećene – svjedoka Dž.J. datog u predhodnom postupku i na glavnom pretresu proizilazi da je 24. 01. 2009.godine, oko 10,30 časova dobila telefonski poziv na njen fiksni – kućni broj telefona  br. 361-..., da je podigla slušalicu i sa druge strane mreže javila joj se kćerka V. koja je pitala »jesi li ti to majko« a kada  joj je ona rekla da jeste, V. se više nije oglašavala već se oglasio njen suprug tj. zet – optuženi L. koji joj je tom prilikom povišenim tonom drsko i uvredljivo rekao više riječi da bi na kraju završio sa prijetnjom, da joj je govorio »kurvo, majku ti jebem, što si pričala da sam zlostavljao porodicu« a oštećena nije uspjela da mu nijednu riječ odgovori pa je on nastavio dalje prijetnjama »doći ću da vas sve pobijem, ubiću tebe a i ostale ću pobiti sve iz porodice i sve ću srušiti«,  da joj je to optuženi saopštio u jednom dahu radi čega je ona bila veoma potrešena i uplašena ne samo za svoj život već i život njene porodice,  da se poslije riječi optuženog – prijetnji i psovki veza prekinula a da se oštećena nije mogla pribrati odnosno doći k sebi,  da je poslije izvjesnog vremena oštećena pozvala svoju kćerku V. tj. suprugu oštećenog i pitala šta se ovo dešava a da je V. plakala pa je tada oštećena ćerki saopštila da će optuženog prijaviti u policiju što je i učinila.  U predhodnom postupku na zapisniku od 27.02. 2009.godine oštećena je izjavila  da se pridružuje krivičnom gonjenju optuženog i da joj je cilj da je optuženi ostavi na miru, da je ne uznemirava i ugrožava.  Na glavnom pretresu od 23. 04. 2009. godine oštećena je pojasnila da optuženi nije imao nikakvog osnova  da je naziva kurvom niti da joj prijeti jer ona nizašta nije kriva a optuženi je i ranije vrijeđao na svakom koraku.

      Iz iskaza  svjedoka Š.V., supruge optuženog proizilazi  da je kritičnog dana razgovarala sa optuženim koji joj je ukazao  odnosno prebacivao da njena majka tj. oštećena priča po Ž. neke ružne priče vezano za njihov porodični život, da je u jednom momentu ona pozvala majku J. tj. oštećenu – na fiksni broj telefona 361-... a sa telefona koji je vlasništvo ooptuženog br. 069-..., da joj se javila oštećena i da je odmah  telefon predala optuženom pa su njih dvoje nastavili razgovor.  U predhodnom postupku na zapisniku od 11. 3. 2009. godine svjedok je izjavila  da je prisustvovala samo početku razgovora optuženog sa oštećenom  i da je optuženi sa glasnim tonom uputio riječi oštećenoj da prestane sa pričama po gradu o njihovoj porodici i da se ne miješa u njihov porodični život, te da je odmah nakon toga izašla iz sobe u kojoj je ostao optuženi  dok njih dvoje ne završe razgovor, da za vrijeme njenog boravka u sobi nije čula optuženog  da prijeti  oštećenoj niti je pominjao da će ih sve pobiti odnosno da će sve srušiti .  Na glavnom pretresu  svjedok je izmijenila dio svog iskaza  u pravcu  da je  prisustvovala čitavom trajanju telefonskog razgovora između optuženog i oštećene i da je bila u sobi gdje se nalazio optuženi  te da nije izlazila odnosno napuštala prostoriju, te da optuženi nije vrijeđao niti prijetio oštećenoj.  Nakon što joj je predočen zapisnik o saslušanju od 11. 03. 2009. godine, te razlike  između iskaza, svjedok je  tvrdila da je tačno ono što kazuje na glavnom pretresu a sudu nije mogla objasniti zbog čega je ranije tj. u predhodnom postupku tvrdila  da nije čula kompletan telefonski razgovor. Svjedok je posebno pojasnila  da je poslije razgovora optuženog sa oštećenom razgovarala sa oštećenom preko drugog telefona i da je oštećena pitala »šta je to, šta se to dešava«. Konačno svjedok je ukazala da je sledećeg dana poslije kritičnog događaja pošla kod svoje majke tj. oštećene na njen stan i tada joj se oštećena počela žaliti da joj je predhodnog dana optuženi prijetio radi čega je oštećena i nju optuživala.

        Sud je u cjelosti prihvatio iskaz oštećene kao  pouizdan, nesumnjiv i jasan, a posebno sa razloga jer je imenovana  I u predhodnom postupku I na glavnom pretresu ubjedljivo i logično prikazala događaj kako se desio,  te da nije imala posebno razloga da događaj neistinito prikaže a posebno u uslovima kada je njena kćerka V. supruga optuženog. Sud je samo djelimično prihvatio  iskaz svjedoka Š.V. I to u pravcu da je  kritičnog dana ostvaren telefonski kontakt optuženog I oštećene, da je optuženi razgovarao sa oštećenom povišenim tonom, ali nije prihvatio dio iskaza ovog svjedoka u pravcu da je prisustvovala čitavom toku razgovora i da optuženi nije uputio  prijetnje oštećenoj, sa razloga jer je po ocjeni suda ovaj dio iskaza neubjedljiv, nelogičan i nije pouzdan posebno u uslovima kada je ovaj svjedok u predhodnom postupku, kada je logično da se najprecizinije i najsvježije mogla sjetiti toka i sadržine razgovora ona svoj  dati iskaz izmijenila na glavnom pretresu i to baš u dijelu  koji se odnosi na izgovorene inkriminisane riječi, pa je sud zaključio da je mijenjanjem iskaza na glavnom pretresu ovaj svjedok imala namjeru da pomogne optuženom kao svom suprugu da izbjegne ili pak ublaži njegovu krivičnu odgovornost.

        Iz izvoda iz KE za optuženog  izdat od Uprave policije – Ispostava Žabljak br. 245/09-282/1 od 20. 02. 2009. godine .sud je utvrdio  da je optuženi ranije osuđivan i to presudom  Osnovnog suda u Žabljaku K. br. 23/05 od 17. 06. 2005.  godine  zbog krivičnog djela Nasilje u porodici ili u porodičnoj zajednici iz čl. 220 KZ i osuđen na novčanu kaznu u iznosu od 600 €.

        Sud je posebno cijenio odbranu optuženog, pa je zaključio da je predmetna odbrana usmjerena na izbjegavanje krivične odgovornosti a djelimično i na njeno ublažavanje a ovo tim prije jer  optuženi nije priznao krivicu i počinjeno krivično djelo a  predmetnu odbranu je iznio na nelogičan, nedovoljno ubjedljiv i konfuzan način, što se posebno manifestuje u činjenici, da neubjedljivo tvrdi kako je imao samo namjeru  da skrene pažnju  oštećenoj  da više po gradu ne priča priče o njegovoj porodici, te da ne isključuje mogućnost da je to učinio povišenim tonom . Ovakva odbrana nema svoju  podlogu u provedenim dokazima a posebno ne u iskazu oštećene, pri čemu izmjena iskaza svjedoka  Dž.V. tj. supruge optuženog po ocjeni ovoga suda upravo je izvršena u cilju da pomogne optuženom i pruži mu naknadno zaštitu  i za drugi dio telefonskog razgovora.

      Na osnovu savjesne i brižljive ocjene provedenih dokaza,  a cijeneći sve u smislu čl. 360 ZKP-a, sud je na pouzdan način zaključio  da je optuženi počinio krivično djelo na način, mjesto i u vrijeme kako je to bliže opisano izrekom presude, odnosno sud je utvrdio činjenično stanje, da je optuženi dana dana 24. 01. 2009. godine oko 10,30h  u Ž., ugrozio sigurnost oštećenoj Dž.J., prijetnjom da će napasti na život i tijelo oštećene i njoj bliskih lica, na način što je telefonskim putem pozivom na kućni broj oštećene 361-... u Ž. sa svog mobilnog telefona broja 069/..., uputio riječi prijetnji: »doći ću da vas sve pobijem, ubiću tebe a i ostale ću pobiti sve iz porodice i sve ću srušiti«.

        Pravnom ocjenom  gore utvrdjenog činjeničnog stanja, sud nalazi da se u radnji optuženog stiču svi bitni elementi krivičnog djela ugrožavanje sigurnosti iz čl. 168 st.  1 KZ a koje djelo čini svaki onaj »ko ugrozi sigurnost nekog lica prijetnjom  da će napasti na život ili tijelo tog lica ili njemu bliskog lica«. Sigurnost ljudi je objekat zaštite kod ovog krivičnog djela ali je ono u ovom pogledu specifično, jer se njime štite lično osjećanje sigurnosti  i pravo čovjeka da živi u miru i spokojstvu i da ga drugi u tom pogledu ne ugrožavaju.  Radnja ovog krivičnog djela  manifestuje se u veoma ozbiljnoj i ostvarljivoj prijetnji optuženog oštećenoj  da će napasti na  njen život ili tijelo, pri čemu sud cijeni da je ta prijetnja obzirom na način, odlučnost i upornost na koji je saopštavana, mjesto i vrijeme kada je učinjena,   bila  i objektivno podobna da kod  oštećene Dž.J. , izazove osjećaj straha i uopšte osjećaj nesigurnosti, pri čemu uopšte nije od značaja za postojanje ovog djela  da li je optuženi koji je prijetio  i stvarno imao namjeru  da realizuje svoju prijetnju,. Bitno je da je oštećena kao pasivni subjekt osnovano vjerovala  u ostvarljivost prijetnje optuženog, a posebno u uslovima kada  je i sam priznala da  je bilo strah i kada je ukazala da se jedno vrijeme nije mogla pribrati odnosno da nije mogla doći sebi i da je bila veoma potrešena i uplašena ne samo za svoj život već i za život njene porodice a gornje sve posmatrano u kontekstu da je optuženi lice koje je ranije ugrožavalo integritet članova svoje porodice.

       Optuženi je djelo učinio sa umišljajem jer je bio svjestan svoga djela  i svih prijetnji koje su bile kontinuirane i uporne, bile su ozbiljne, upućene su   oštećenoj povišenim tonom  i u jednom dahu, pa je nesumnjivo da su takve prijetnje  izazvale i posledicu kod oštećene  koja se manifestovala u njenom osjećanju ugroženosti, odnosno straha  za svoj život i život njene porodice.

        Oglašavajući optuženog krivim sud mu je izrekao novčanu kaznu u iznosu od  1.200 € a  sa rokom plaćanja od tri mjeseca  a ovo pri ocjeni  da radi krivično pravne zaštite nije bilo nužno izricati  kaznu zatvora  kao alternativno  predvidjenu kaznu za ovo krivično djelo. Odlučujući da optuženom izrekne novčanu kaznu sud je imao u vidu  okolnosti iz čl. 42 KZ , pa je  u odsustvu  olakšavajućih okolnosti  od otežavajućih okolnosti uzeo   da je ranije bio osuđivan  i to za krivično djelo  čija je radnja  takođe bila usmjerena na ugrožavanje  tjelesnog i duševnog integriteta nekog lica tj. člana porodice,  radi čega mu je imajući u vidu njegovo srednje imovno stanje  odredio rok plaćanja novčane kazne za period od tri mjeseca, a gornje sve u ubjeđenju da će se izrečenom  novčanom kaznom  ostvriti svrha kažnjavanja iz čl. 32 KZ.

       Sud je optuženog  obavezao na plaćanje paušala u iznosu od 30 € shodno čl. 199 st. 3 ZKP-a a imajući u vidu trajanje, složenost postupka i imovno stanje optuženog, dok ostalih troškova krivičnog postupka nije bilo.

        Sa iznijetog odlučeno je kao u izreci presude.

        **OSNOVNI SUD U ŽABLJAKU** , dana 23. 04. 2009.god.


        **  ZAPISNIČAR                                                                                   PREDSJEDNIK SUDA**  
      Ikonija Šibalić,s.r.                                                                                  Mihailo Andjelić,s.r.

PRAVNA POUKA:
Protiv ove presude dozvoljena je žalba u roku
Od  8  dana  po  prijemu  pismenog  otpravka
presude, preko ovog suda Višem sudu Bijelo
Polje.  