K. br. 60/09
U IME NARODA
        **OSNOVNI SUD U ŽABLJAKU** , kao prvostepeni krivični, po predsjedniku suda  Anđelić Mihailu kao sudiji pojedincu uz sudjelovanje Šibalić Ikonije kao  zapisničara, u krivičnom predmetu protiv okrivljenog S.D. iz  M.G.,  zbog krivičnog djela Krađe iz čl. 239 st. 1 KZ, po optužnom predlogu ODT iz Pljevalja Kt. br. 213/09 od 26. 10. 2009. godine, nakon usmenog javnog i glavnog pretresa održanog 16. 11. 2009. godine u prisustvu  punomoćnika oštećene Elektrodistribucije Žabljak T. B. i  okrivljenog a u odsustvu ODT-a iz Pljevalja ,   donio je  i istog dana  javno objavio

P R E S U D U
        Okrivljeni  S.D. zv. D., od oca  V. i majke M. rođene M., rođen ...godine  u  M.G. – Ž., JMB ..., stalno nastanjen u M.G., državljanin Crne Gore, pismen, završio četiri razreda osnovne škole, oženjen,  penzioner, visina penzije 100 €, ranije osuđivan, ne nalazi se pod istragom za drugo kriv. djelo

K r i v  j e
Što je
U periodu od 07. 10. 2007. godine  do 07. 10. 2008. godine , u svojoj
porodičnoj kući u selu M.G., Opština Ž., u namjeri da sebi pribavi
protivpravnu imoivinsku korist oduzimao električnu energiju na način što je
prije električnog brojila kablom PPY 3x2,5 mm² priključio električne uređaje
i to veš mašinu, frižider, televizor i dva pomoćna objekta, tako da brojilo
nije registrovalo utrošenu električnu energiju te je na taj način oštetio
Elektrodistribuciju Ž. za iznos od 541,64 €,  
- čime je izvršio krivično djelo Krađa iz čl. 239 st. 1 Krivičnog zakonika
(KZ)  
pa mu sud primjenom navedenog zakonskog propisa i   čl.  4,  5, 13, 15, 32,
36, 42, 52,  53 i  54  KZ  CG, i  čl. 199, 212  i 364  Zakonika o krivičnom
postupku  /ZKP-a/  i    z   r   i   č   e, 
USLOVNU  OSUDU
Sa kojom mu utvrđuje  kaznu zatvora u trajanju od 3 / tri / mjeseca i
istovremeno određuje da se ova kazna neće izvršiti ako osuđeni u roku od 2
/dvije /godine ne učini novo krivično djelo.  
Okrivljeni  je dužan da oštećenoj »Elektrodistribuciji«  Ž. na ime naknade
štete za utrošenu neregistrovanu el. energiju  plati  iznos od 541,64€, u roku
od 15 dana po pravosnažnosti presude pod prijetnjom prinudnog izvršenja,  dok
se za preostali dio preko dosuđenog iznosa oštećeni upućuje na parnicu.  
        Okrivljeni je dužan platiti sudu na ime troškova krivičnog postupka   iznos od 92,50 €,  kao i na ime  paušala iznos od 30 € u roku od 15 dana po pravosnažnosti presude.

O b r a z l o ž e nj e
        ODT iz Pljevalja  u optužnom predlogu Kt. br. 213/09 od 26. 09. 2009. godine  dajući opis radnje izvršenja, pravno je ocijenio da je okrivljeni  počinio krivično djelo Krađe iz čl. 239 st. 1 KZ CG  u periodu 07. 10. 2007. godine  do 07. 10. 2008. godine,  na način  mjesto i u vrijeme  činjenično bliže opisano izrekom presude, predlažući da se okrivljeni  oglasi krivim za izvršeno krivično djelo i osudi po zakonu. Nije pristupio na glavni  pretres a sudu je dostavio pismeni podnesak od 16. 11. 2009. godine u kojem je izjavio  da se pretres održi u njegovom odsustvu i u svemu je ostao pri optužnom predlogu.  
       Glavni pretres je održan u odsustvu uredno obaviještenog ODT-a shodno čl. 453/1 ZKP-a  a punomoćnik oštećenog  je u granicama optuženog predloga zastupao optužbu.  
        Punomoćnik oštećenog se pridružio krivičnom gonjenju okrivljenog i ispostavio je imovinsko pravni zahtjev na ime naknade štete u visini od 1.068,09 €.  
        Okrivljeni  je u svojoj odbrani u predhodnom postupku i na glavnom pretresu  izjavio da se ne osjeća krivim  za počinjeno kriv. djelo  koje mu je optužnim predlogom stavljeno na teret i u bitnom je istakao, da  je negdje krajemjuna 2008. godine  angažovao električara M.D. da mu postavi el. instalaciju u kupatilu u njegovoj porodičnoj kući, da je D. postavio instalaciju i izvršio priključenje kupatila na brojilo, da su nakon toga dolazili radnici iz el. distribucije i donijeli novi digitalni sat i postavili ga umjesto ranijeg dvofaznog brojila, da je negdje u oktobru 2008. godine kod njega kući došla komisija za kontrolu ispravnosti brojila i da su ga tada obavijestili da potrošnja ne ide preko brojila i to ona koja se odnosi  na veš mašinu i ljetnju kuhinju, da je potpisao zapisnik o kontroli. U završnoj riječi je još jednom izjavio da  se ne osjeća krivim  i zatražio da ga sud oslobodi od optužbe.  
        Sud je u dokaznom postupku proveo dokaze: Saslušao svjedoka M. D.,  pročitao :  iskaz svjedoka M.J. i V.M. od 8.09. 2009. godine sa zapisnika iz predhodnog postupka, pročitao:  zapisnik ED Berane o kontroli mjernog mjesta br. 02705 br. 3 od 7. 10. 2008. godine, obračun  ED o neovlašćenoj  potrošnji br. 1/05/08 br. 1445 od 15. 10.2008. godine,  nalaz i mišljenje vještaka M.B. dipl ing. el. iz P.,    te izvod iz KE za okrivljenog izdat od UP – Ispostava policije  Žabljak br. 245/09-1546/1 od 27. 08. 2009. godine.  ODT je u pismenom podnesku od 16. 11. 2009. godine odustao od predloga da se neposredno sasluša vještak elektro struke te svjedok V.M., sa čime su se saglasili  optuženi i punomoćnik oštećenog a ovo sa razloga jer nije bilo pojedinačnih primjedbi na pismeni nalaz i mišljenje ovoga vještaka od strane ODT a okrivljeni  i punomoćnik oštećenog su prigovorili istom ali uopšteno.   
        Iz iskaza svjedoka  M.D. proizilazi, da je tokom ljeta 2007. godine izvodio elektro radove na kući S.D. i da je postavio nove instalacije a na kraju je bio prisutan i pri postavljanju digitalnog sata od strane radnika el. distribucije kada je  brojilo bilo plombirano, te da su sve instalacije bile pravilno urađene a svi potrošači išli preko brojila.  
       Iz iskaza svjedoka M.J. i V.M.  proizilazi, da su  bili u kontroli mjernih mjesta za  potrošače električne energije na području Ž., da su dana 7. 10. 2009. godine  sa kolegom V.M. iz B. izvršili kontrolu električnog brojila kod potrošača S. D.  iz M.G. kojom prilikom su  ustanovili da je potrošač S.D. kablom 3x2,5 mm² priključio     električne aparate u svojoj kući i to: veš mašinu, frižider i TV aparat, kao i u dva pomoćna objekta  u kojima su se samo nalazile sijalice, tako da utrošak električne energije nije registorvan, da su o prednjem sačinili zapisnik a potrošača isključili sa niskonaponske mreže i plombirali električno brojilo. Posebno su istakli  da je pregledu prisustvovao vlasnik kuće S.D. koji  se i potpisao na zapisniku o izvršenoj kontroli.  
        Iz  zapisnika ED B. o kontroli mjernog mjesta br. 02705 br. 3 od 7. 10. 2008. godine proizilazi,  da je komisija u sastavu V.M.1, V.M.2  i M.J. , svi radnici ED B. vršila kontrolu  mjernog mjesta kod potrošača S.D.,  i da su konstatovali da je prije brojila kablom PP -Y-3 x 2,5 mm² bez mjerenja  napojeni potrošači - veš mašina, frižider, televizor i dva  pomoćna objekta , da je potrošač isključen  na brojilu i plombiran brojem EDB 2/05.

Iz  obračunas  ED o neovlašćenoj  potrošnji br. 1/05/08 br. 1445 od 15.
10.2008. godine proizilazi,  da je  el. distribucija obračunala za naznačeni
vremenski period ukupan iznos neovlašćene potrošnje u visini od 1.068,09 €.
              Iz   nalaza i mišljenja vještaka elektro struke M.B. dipl ing. el. iz P.,  sud je utvrdio  da je način neovlašćene potrošnje opisan zapisnikom radnika el. distribucije od 07. 10. 2008. godine tehnički izvodljiv i da se obračun neovlašćene potrošnje vrši u skladu sa  Pravilnikom o snadbijevanju električnom energijom /« Sl. list RCG« br. 13/05/, te za period neovlašćene potrošnje od godinu dana unazad ukupan obračun neovlašćene potrošnje el. energije  iznosi  541,64 €.
            Sud je u cjelosti prihvatio sve provedene dokaze osim obračuna utroška el. energije izvršenog od strane oštećenog a ovo pri činjenici  da takav obračun nije imao svoju podlogu u Pravilima o snabdijevanju električnom energijom i nalazu i mišljenju vještaka elektro struke.  Iskazi saslušanih svjedoka su potpuno jasni, istiniti i pouzdani, pa ih je sud u cjelosti prihvatio, pri čemu sud ukazuje da okrivljeni uopšte nije prigovorio zapisničkim konstatacijama, kao ni iskazima saslušanih svjedoka. Sud je dalje cijenio da je nalaz i mišljenje vještaka  elektro struke dat u skladu sa pravilima elektro struke i nauke a na predmetni  nalaz i mišljenje  ODT nije prigovorio dok su  punomoćnik oštećenog i  optuženi prigovorili samo na visinu  iznosa na ime pričinjene štete  i to oštećeni  u dijelu razlike do punog iznosa shodno obračunu ED a okrivljeni da je iznos od 541,65€ previsok, ali  nijesu  tražili neposredno saslušanje vještaka elektro struke jer su ocijenili da bi isti u cjelosti ostao i na  glavnom pretresu pri datom nalazu i mišljenju.   
            Iz izvoda iz KE za okrivljenog izdat od UP – Ispostava policije  Žabljak br. 245/09-1546/1 od 27. 08. 2009. godine  sud je utvrdio, da je okrivljeni  ranije  osuđivan i to  presudom Sreskog suda u Žabljaku K. br. 65/53 od 16. 06. 1953. godine zbog krivičnog djela Pustošenje šuma na novčanu kaznu u iznosu od 1.600 din uslovno na jednu godine, osuda brisana i presudom Opštinskog suda u Pljevljima  K. br. 195/73 od 20.09. 1973. godine, zbog kriv. djela iz čl. 246 st. 1 KZ  na novčanu kaznu u iznosu od 300 dinara.
            Sud je posebno cijenio odbranu okrivljenog, pa je zaključio da isti  ne priznaje krivicu ni počinjeno krivično djelo, da je njegova odbrana neubjedljiva i kontradiktorna. Ovo posebno jer okrivljeni ukazuje da mu je radove na instalaciji M. izvodio 2008. godine a svjedok M. čijem iskazu okrivljeni nije pritovorio tvrdi da je te radove izveo 2007. godine, te dalje, okrivljeni neubjedljivo tvrdi  da je zapisnik o kontroli potpisao  a da nije znao šta potpisuje a nakon toga ukazuje da mu je komisija jasno saopštila koje je nepravilnosti kritične prilike uočila te bi bilo sasvim logičnoi da je okrivljeni znao  koje je konstatacije komisija u zapisnik unijela ako su mu  te konstatacije bile unaprijed predočene. Dakle, njegova odbrana  nema svoju podlogu u provedenim dokazima i usmjerena je na izbjegavanje sopstvene krivice pa je sud nije mogao ni prihvatiti.
           Na osnovu savjesne i brižljive ocjene provedenih dokaza a cijeneći sve u smislu čl. 17 i 360 ZKP-a, sud je na pouzdan način zaključio da je okrivljeni  počinio krivično djelo na način, mjesto i u vrijeme kako je to činjenično bliže opisano izrekom presude, odnosno utvrdio činjenično stanje, da je  okrivljeni   u  periodu od 07. 10. 2007. godine  do 07. 10. 2008. godine, u svojoj porodičnoj kući u selu M.G., Opština Ž., u namjeri da sebi pribavi protivpravnu imoviinsku korist oduzimao električnu energiju na način što je prije električnog brojila kablom PPY 3x2,5 mm² priključio električne uređaje u svojoj kući  i to veš mašinu, frižider, televizor  kao i dva pomoćna objekta, tako da brojilo nije registrovalo utrošenu električnu energiju te je na taj način oštetio Elektrodistribuciju Ž. za iznos od 541,64 €.
            Pravnom ocjenom gore utvrđenog činjeničnog stanja, sud nalazi da se u radnji okrivljenog stiču svi bitni elementi krivičnog djela Krađa iz čl. 239 st. 1 KZ CG, koje djelo čini svaki onaj » ko tuđu pokretnu stvar oduzme drugom u namjeri da njenim prisvajanjem sebi ili drugom pribavi protivpravnu imovinsku korist«. U konkretnom slučaju sud je zaključio, da je okrivljeni  djelo izvršio sa direktnim umišljajem, jer je bio potpuno svjestan  da svojom radnjom tj. što je  prije električnog brojila kablom PPY 3x2,5 mm² priključio električne uređaje  u svojoj kući  i to veš mašinu, frižider i  televizor  kao i  dva pomoćna objekta, tako da brojilo nije registrovalo utrošenu električnu energiju  tj.  koristio električnu energiju mimo mjernog uređaja, dakle oduzeo stvar  koja pripada drugom tj. oštećenoj Elektrodistribuciji Ž., čime okrivljeni  stiče korist za sebe a kako je to utvrđeno nalazom i mišljenjem vještaka energetske struke  u iznosu od 541,65 €, a koji nalaz i mišljenje imaju svoju podlogu u zapisniku o kontroli mjernog mjesta i  odredbi čl. 26 st. 2 Pravila o snadbijevanju električnom energijom a prema kojima se neovlašćena potrošnja  za tarifne kupce koji koriste električnu energiju obračunava za period od jedne godine unazad. Dakle,  iz gornjeg ponašanja okrivljenog nesumnjivo se zaključuje da je on u svojoj radnji manifestovao i svijest i volju da zabranjenu posledicu hoće kao svoju i istu je voljno preduzeo sa namjerom prisvajanja. 
            Oglašavajući okrivljenog krivim, sud mu je na osnovu čl. 52, 53 i 54 KZ CG u okviru opšte svrhe krivičnih sankcija iz čl. 4 istog, izrekao uslovnu osudu i istovremeno utvrdio kaznu zatvora u trajanju od tri  mjeseca   sa odgodom izvršenja na dvije  godine a ovo pri ocjeni da nije nužno radi krivično pravne zaštite izricati novčanu kaznu posebno ili pak  efektivnu kaznu zatvora, kao propisane krivične sankcije za ovo krivično djelo. Polazeći od stepena krivice okrivljenog, kao i drugih okolnosti iz čl. 42 KZ, ličnosti okrivljenog, ranijeg života a sve shodno čl. 54 st. 4 KZ, sud je cijenio  od olakšavajućih okolnosti da je okrivljeni stariji čovjek - 75 godina života,  da je penzioner i da prima penziju u iznosu od 100 €, da je od poslednje osude protekao dug vremenski period tj. prekop 35 godina,   pa  mu je u odsustvu otežavajućih  okolnosti a u smislu citiranih zakonskih odredbi izrekao uslovnu osudu u ubjedjenju da će se izrečenom sankcijom ostvariti svrha kažnjavanja.
            Sud je obavezao okrivljenog a nakon predhodno utvrđenog činjeničnog stanja, da na ime imovinsko pravnog zahtjeva  plati oštećenoj Elektrodistribuciji Ž.  radi naknade štete  za  utrošak električne energije  mimo mjernog uređaja,  iznos od 541,65 € u roku od 15 dana po pravosnažnosti presude pod prijetnjom prinudnog izvršenja shodno čl. 212 ZKP-a, a preko toga iznosa oštećeni je upućen na parnicu.
            Sud je okrivljenog obavezao da  plati sudu na ime  troškova krivičnog postupka  iznos od 92,50 €  a koji troškovi se odnose na  troškove vještačenja po vještaku energetske struke – shodno čl. 202 ZKP-a,  kao i  na ime paušala iznos od 30 € shodno  čl. 199 ZKP-a   imajući u vidu trajanje i složenost postupka te  imovno stanje okrivljenog.   
        Sa iznijetog odlučeno je kao u izreci presude.

OSNOVNI SUD U ŽABLJAKU, dana 16. 11. 2009. godine
   **  ZAPISNIČAR                                                                                      PREDSJEDNIK SUDA**,  
   Ikonija Šibalić,s.r.                                                                                        Mihailo Anđelić,s.r.

PRAVNA POUKA:
Protiv ove presude nezadovoljna stranka ima pravo žable
U roku od 8 dana po prijemu pismenog otpravka iste, preko
Ovog suda Višem sudu Bijelo Polje  