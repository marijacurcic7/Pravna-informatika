                                                                                                 K.br.13/11

U IME NARODA
             OSNOVNI SUD U ŽABLJAKU, kao prvostepeni krivični sud, u
vijeću sastavljenom od Predsjednika vijeća-sudije Milovana Jovkovića, i
članova vijeća – sudija porotnika   Krstajić Mirjane i Tomčić Marka, uz
sudjelovanje zapisničara Kaljević Nadje, odlučujući u krivičnom predmetu
optuženog Dj.V.1 iz R.P.-Opština Š., zbog krivičnog djela teško djelo protiv
bezbjednosti javnog saobraćaja iz čl.348 stav 1 KZCG u vezi krivičnog djela
ugrožavanje javnog saobraćaja iz čl.339 stav 1  KZ CG, koji se vodi po
optužnici ODT iz Pljevalja  Kt.br.374/10 od 23.02.2011  godine, nakon održanog
usmenog, javnog i glavnog pretresa dana 14.03.2011  godine u prisustvu
zastupnika ODT iz Pljevlja Sanje Golubović, optuženog Đ.V.1, te oštećenog
Đ.V.2, donio je istog dana, a javno objavio dana 17.03.2011  godine  
P R E S U D U
        Optuženi **DJ.V.1   zvani B. ** (JMBG ...), od oca J. i majke M. rođene K., rodjen ... godine u R.P. – Š., živi u R..P.- Š., državljanin CG, neoženjen, poljoprivrednik, pismen , završio 8 razreda osnovne škole, vojsku služio, vodi se u VE, dobrog imovnog stanja, neosudjivan, protiv koga se ne vodi postupak za drugo krivično djelo,

K R I V   J E
        **Što je**

         Dana 20.11.2010 godine oko 11,30h upravljajući putničkim motornim vozilom marke "Golf" II reg oznake NK ...  iz pravca Ž. u pravcu Š., ne predržavajući se zakonskih propisa ugrozio saobraćaj i doveo u opasnost život i tijelo ljudi , na način što je  suprotno odredbama čl.200,222,266 i 31 ZOBS-a na putevima upravljao neregistrovanim vozilom bez položenog vozačkog ispita za upravljanje motornim vozilom odredjene kategorije pod dejstvom alkohola u krvi od 1,02 promila - u pripitom stanju i nije prilagodio brzinu kretanja vozila uslovima saobraćaja, pa je usled toga u mjestu zvanom "Zeleni vir" izgubio kontrolu nad vozilom, te je došlo do zanošenja vozila prema lijevoj ivici kolovoza preko koje je vozilom prešao nakon čega je vozilom udario u kosinu zasjeka brda, po lijevoj strani puta, izgubio ravnotežu i prevrnuo se vozilom na krov školjke, a nakon čega je nastupilo klizanje vozila lijevom kolovoznom trakom u smjeru kretanja do konačnog zaustavljanja, pri čemu je saputnik u PMV Dj.V.2 zadobio teške tjelesne povrede u vidu otvorenog preloma lijeve lisnjače u donjoj regiji podkoljenice i nekroza kože u spoljašnjoj regiji lijeve podkoljenice.  
         -čime je izvršio krivično djelo teško djelo protiv bezbjednosti javnog saobraćaja iz čl.348 stav 1 KZCG, u vezi krivičnog djela ugrožavanja javnog saobraćaja iz čl.339 stav 1 KZ CG,

pa ga sud na osnovu gore navedenih krivičnopravnih odredbi, te
čl.4,5,13,15,32, 33,36,42,45 tačka 3 i čl.46 stav 1 tačka 4 Krivičnog zakonika
Crne Gore (KZ CG), te čl.199,202 i 364 Zakonika o krivičnom postupku (ZKP-a).  
O S U DJ U J E
        Na  kaznu zatvora u trajanju od 3 (tri) mjeseca koju će optuženi  izdržati   po pravosnažnosti presude.    
        Obavezuje se optuženi da na ime troškova krivičnog postupka plati  iznos od  207,00€ kao i sudski paušal u iznosu od 55,00€ u roku od 15 dana od dana pravosnažbnosti presude,

O b r a z l o ž e nj e
       ODT iz Pljevalja podnio je ovom sudu optužnicu Kt.br.374/10 od 23.02.2011 godine protiv optuženog Dj.V.1 iz Š., zbog krivičnog djela teško djelo protiv bezbjednosti javnog saobraćaja iz čl.348 stav 1 KZCG, u vezi krivičnog djela ugrožavanja javnog saobraćaja iz čl.339 stav 1 KZ CG, navodeći da je optuženi krivično djelo izvršio na način, mjesto i u vrijeme kako je to opisano u izreci ove presude.  
        U završnoj riječi zastupnica  ODT je izjavila  da ostaje u cjelosti pri podnijetoj optužnici, te predlaže da sud optuženog Dj.V.1 za počinjeno krivično djelo oglasi krivim i kazni po zakonu.

U završnoj riječi  svjedok oštećeni Dj.V.2 je  izjavio da se nepridružuje
krivičnom gonjenju i ne ispostavlja imovinsko pravni zahtjev.
                 Optuženi u svojoj  odbrani u istrazi i na glavnom pretresu  je u bitnom naveo da je dana 20.11.2010 godine upravljao PMV "Golf" II reg oznake NK ... koje vozilo je sada njegovo vlasništvo, a nekada je bilo vlasništvo N.P., s tim što navodi da nije izvršio sve formalnosti vezane za prevod i registraciju gornjeg vozila, pa se ono i dalje vodi na N.P.. Toga dana je sa svojim rodjakom V.2 koji je sjedio na sjedištu suvozača, pošao na jedno saučešće povodom pogibije jednog P. u mjestu G.. Iako nije imao položen vozački ispit imao je obavezu prema porodici poginulog da izjavi saočešće i odmah se vrati kući. U jednom momentu dok je upravljao vozilom u prvcu Ša. izgubio je kontrolu nad upravljačem, alkohol nije konzumirao, a ne isključuje mogućnost da je vozilo išlo malo brže pa ga je zanijelo prvo u jednu stranu, počeo je kočiti , ali nije uspio da izvrši ni manevar pomoću mjenjaća ubacujući ga u manju brzinu , te je došlo do zanošenja, a zatim i do prevrtanja vozila. Malo se ugruvao po tijelu, a njegov saputnik je zadobio tjelesne povrede u predjelu podkoljenice,  imao je prelom skočnog zgloba. Ne može da se sjeti na koji način su došli do bolnice u Š., a nakon bolnice u Š. upućeni su u bolnicu u N., gdje su izvršena detaljna snimanja, pri čemu je Dj.V.2 zadržan na liječenju. Zbog svega što se desilo, a i predhodno dobrih odnosa sa V.2 stalno se interesovao za njegovo zdravlje i oporavak. Krivo mu je izuzetno zbog ovog što se desilo, izražava kajanje, a posebno zbog nedovoljne pažnje. Toga dana vrijeme nije bilo pogodno za vožnju, padala je kiša pa je morao opreznije voziti. Istakao je da je PMV kojim je upravljao bilo registrovano do 13.10.2009 godine, te da je vozilo kupio 6 mjeseci prije kritičnog dogadjaja, a isto nije bilo registrovano.  
            U završnoj riječi optuženi je  izjavio da priznaje da je učinio krivično djelo, izražava kajanje zbog istog jer mu je teško što se sve ovo desilo, a posebno što je tom prilikom povrijedjen njegov bliski rodjak. Moli sud da prilikom odmjeravanja kazne uzme u obzir da do sada nije osudjivan.
            Sud je posebno  cijenio odbranu optuženog Dj.V.1 i istu prihvatio u potpunosti. Optuženi priznaje da je izvršio krivično djelo i izražava kajanje zbog istog, a ovakva njegova odbrana je potvrdjena svim izvedenim dokazima na glavnom pretresu, koje je sud u potpunosti prihvatio, iskazom oštećenog Dj.V.2, zapisnikom o uvidjaju, skicom lica mjesta, fototehničkom dokumentacijom, nalazom i mišljenjem vještaka medicinske struke sa medicinskom dokumentacijom na ime oštećenog Dj.V.2 u dijelu povreda koje su nastupile kod istog, kao posledica krivičnog djela za koje je optuženi oglašen krivim, nalazom i mišljenjem vještaka saobraćajne struke, kao i ostalim  provedenim pisanim dokazima. 
            U dokaznom postupku sud je saslušao svjedoka-oštećenog Dj.V.2, a  pročitani su: Zapisnik o uvidjaju sa skicom lica mjesta   UP Ispostave Šavnik br.1231/10-897 od 25.11.2010 godine, Službena zabilješka Osnovnog suda u Žabljaku Kri.br.87/10 od 25.11.2010 godine, Otpusna lista sa epikrizom Opšte bolnice Nikšić, Skica lica mjesta od 20.11.2010 godine, Izvještaj ljekar specijaliste Opšte bolnice u Nikšiću od 30.12.2010 godine, Nalaz i mišljenje vještaka saobraćajne struke ing Š.M. od januara mjeseca 2011 godine, Nalaz i mišljenje vještaka medicinske struke dr. G.P.-ortopedski hirurg KC Podgorica od 09.02.2011 godine, Izvještaj KC CG Pogorica A.br.1829 od 23.11.2010 godine, o analizi alkohola u krvi za okrivljenog Dj.V.1, uvid u fotodokumentaciju UP ispostave Šavnik br.19/10 od 20.11.2010 godine i  Izvještaj iz kaznene evidencije za optuženog Dj.V.1  izdat od UP-Ispostave  Šavnik br.243/10-966/2 od 16.12.2010 godine 
              Svjedok oštećeni Dj.V.2 je u bitnom izjavio  da se dana 20.11.2010 godine nalazio u vozilu kojim je upravljao Dj.V.1. Vraćali su se sa saučešća iz mjesta G.. Vidljivost je bila dobra, a put  je bio malo vlažan, ali po njemu nije bilo sniježnog pokrivača. Nije primijetio ništa loše ni neobično u vožnji. Sjedio je na mjestu suvozača i u jednom momentu iz njemu neznanih razloga Dj.V.1 je izgubio kontrolu nad vozilom, koliko se sjeća bila je u pitanju jedna blaga krivina, te ni danas nemože da objasni kako je ispao iz vozila i pao na asvaltnu podlogu. Dok je ležao na asvaltu, s obzirom da nije gubio svijest jasno je uočio kako se po asvaltu prevrnulo vozilo kojim je upravljao V.1. Pomislio je na najgore i zabrinuo se kako je prošao V.1, obzirom da je vozilo bilo prevrnuto na krov. U vrlo kratkom vremenu iza njih je naišlo jedno vozilo kojim je upravljao nepoznat mu čovjek koji mu je pomogao da udje u to vozilo i dovezao ga u bolnicu u Š.. Bio je prilično izudaran po tijelu, a imao je otvoren prelom lijeve podkoljenice koje je prilično krvarilo a što su mu malo zaustavili u bolnici u Šavniku, a nakon toga je upućen u Dom zdravlja u Nikšiću gdje mu je ukazana pomoć. Nakon 7 dana provedenih u blonici otpušten je na kućno liječenje- oporavak. Ne pridružuje se krivičnom gonjenju, jer je saobraćaj takva stvar da u njemu svakome može da se desi neka nezgoda.
              Sud je cijenio izjavu svjedoka   oštećenog Dj.V.2, kao tačnu, logičnu i jasnu. Naime, svjedok oštećeni je ispričao sudu na jasan i logičan način kako se predmetna saobraćajna nezgoda odigrala, či je bio neposredni akter, pa su mu iz tog razloga okolnosti u vezi s istim dobro poznate.  Sud nije imao nijednog razloga da drugačije cijeni iskaz svjedoka oštećenog jer je isti u potpunosti potvrdjen odbranom optuženoga, a u potpunosti je podkrijepljen nalazom i mišljenjem vještaka saobraćajne i medicinske struke u pogledu načina nastanka tjelesne povrede kod oštećenog kao i njene lokacije.
            Iz Zapisnika o uvidjaju sa skicom lica mjesta   UP Ispostave Šavnik br.1231/10-897 od 25.11.2010 godine i fotodokumentacije UP ispostave Šavnik br.19/10 od 20.11.2010 godine, sud je utvrdio da su ovlašćena službena lica UP-Ispostave Šavnik izašla na lice mjesta, kojom prilikom su konstatovali da se dana 20.11.2010 godine na dijelu magistralnog put Ž.- Š. u mjestu G. , bliže mjesto zvano "Zeleni Vir" dogodila saobraćajna nezgoda u kojoj su učestovali Dj.V.1 koji je upravljao bez položenog vozačkog ispita PMV marke "Golf" II reg oznake NK ... koje nije registrovano za javni saobraćaj od 13.10.2009 godine. Sa njime u vozilu kao suvozač se nalazio Dj.V.2 koji je zadobio povredu u predjelu lijeve podkoljenice  koji je odveden u medicinski centar Nikšić radi liječenja gdje su mu konstatovane teške tjelesne povrede. U mjestu zvanom "Zeleni vir" Dj.V.1 je izgubio kontrolu nad vozilom pa je došlo do isklizavanja vozila sa kolovozne površine na dio neravnog priputnog zemljišta i zanošenja vozila, pri čemu je vozilo desnim bočnim dijelom udarilo u kamenu stijenu, a potom se prevrnulo na krovnu konstrukciju i prešlo na kolovoznu površinu puta Ž.- Š. gdje se zaustavilo na desnoj kolovoznoj traci gledano iz prvca Š.
             Iz Službene zabilješke Osnovnog suda u Žabljaku Kri.br.87/10 od 25.11.2010 godine, sud je utvrdio da je istu sačinio Istražni sudija OS u Žabljaku dana 25.11.2010 godine, a povodom saobraćajne nezgode koja se dogodila dana 20.11.2010 godine, kojom je ovlastio službena lica Ispostave Šavnik da izadju na lice mjesta i izvrše uvidjaj.
            Iz Otpusne liste sa epikrizom Opšte bolnice Nikšić, proizilazi da je Dj.V.2 uspostavljena dijagnoza faktura male olilateraris.
            Iz Izvještaja ljekara specijaliste Opšte bolnice u Nikšiću od 30.12.2010 godine, sud je utvrdio da je Dj.V.2 primljen na odjeljenje ortopedije zbog povreda lijeve podkoljenice zadobijenih pri padu.
            Iz Izvještaja KC CG Pogorica br A.br.1829 od 23.11.2010 godine  o analizi alkohola u krvi za okrivljenog Dj.V.1, sud je utvrdio da je Dj.V.1 kritičnog dana bio u pripitom stanju, te da je imao 1,02 promila apsolutnog alkohola u krvi, a analizom urina nadjeno je 1,80 promila apsloutnog alkohola u krvi.
            Iz Nalaza i mišljenja vještaka saobraćajne struke ing Š.M. od januara mjeseca 2011 godin, sud je utvrdio da je do ove nezgode došlo usled propusta od strane vozača PMV marke VW "Golf" II reg oznake NK ... koja se ogleda u tome što vozač pomenutog vozila nije prilagodio brzinu kretanja vozila uslovima saobraćaja, zakrivljenosti puta i stanju kolovozne površine koje uslove je mogao da predvidi usled čega je prilikom savladjivanja kritičnog poteza puta  koji se prostire u obliku desne krivine čija je površina bila mokra i klizava nastupila destabilizacija, a zatim zanošenje vozila prema lijevoj ivici kolovoza preko koje je vozilo prešlo, a zatim sletjelo na kosinu zasjeka brda po lijevoj strani puta što je dovelo do gubljenja ravnoteže i prevrtanja vozila na krov školjke i njegovog klizanja lijevom stranom kolovoza do konačnog zaustavljanja. Kojom prilikom je suvozač Dj.V.2 zadobio tešku tjelesnu povredu, a na vozilu je nastupila totalna šteta u iznosu od 1.500,00€.
               Sud je cijenio nalaz i mišljenje vještaka saobraćajne struke  kao objektivan i tačan i u potpunosti ga prihvatio. Ovo sa razloga jer je nalaz i mišljenje dat objektivno i u skladu sa pravilima nauke i struke, a sačinjen je na bazi raspoloživih podataka, zapisnika o uvidjaju, skice lica mjesta, fotoelaborata  i drugog,  te stranke istome nijesu prigovorile.
            Iz Nalaza i mišljenja vještaka medicinske struke dr. G.P., ortopedski hirurg KC Podgorica od 09.02.2011 godine, sud je utvrdio da je kritične prilike oštećeni Dj.V.2 zadobio otvoreni prelom lijeve lisnjače u doljnjoj regiji podkoljenice II stepena po klasifikaciji otvorenih preloma, nekrozu kože na  regiji spoljašnje lijeve podkoljenice, te da se radi o teškoj tjelesnoj povredi uzrokovanoj djelovanjem tupe sile iz jednog pravca na povrijedjenu regiju, donju regiju lijeve podkoljenice spolja. Povreda u momentu nastanka nije mogla  životno da ugrozi povrijedjenog, a procenat umanjenja opšte životne aktivnosti vještak nije mogao da saopšti, s razloga što u medicinskoj dokumentaciji nijesu prisutni izvještaji ljekara spedcijalista koji govore u prilogu kontrolnih pregleda i obavljenoj fizikalnoj terapiji.
            Sud je cijenio nalaz i mišljenje vještaka medicinske struke dr. G.P., kao objektivno sačinjen u skladu sa pravilima nauke i struke, od strane stalnog dugogodišnjeg vještaka sudsko medicinske struke, pa ga je kao takvog u potpunosti prihvatio,  a zasniva se na činjenicama koje su nesporene i utvrdjene, te konstatovane kroz medicinsku dokumentaciju na ime oštećenog Dj.V.2, a ovom nalazu stranke nijesu prigovorile.
             Iz Izvještaja iz kaznene evidencije za optuženog Dj.V.1  izdat od UP-Ispostavek  Šavnik br.243/10-966/2 od 16.12.2010 godine, sud je utvrdio da optuženi Dj.V.1 ne prolazi kroz kaznenu evidenciju ovog organa.
            Cijeneći sve provedene dokaze pojedinačno i u uzajamnoj povezanosti, kao i u odnosu na odbranu optuženog , shodno čl.360 ZKP-a sud je nesumnjivo utvrdio činjenično stanje opisano u izreci odluke.
            Krivično pravno ocjenjujući ovakvo utvrdjeno činjenično stanje sud je našao da  je  optuženi Dj.V.1 počinio krivično djelo, teško djelo protiv bezbjednosti javnog saobraćaja iz čl.348 stav 1 u vezi sa krivičnim djelom ugrožavanja javnog saobraćaja iz čl.339 stav 1 Krivičnog Zakonika Crne Gore, a ovo krivično djelo čini »učesnik u saobraćaju na putevima, koji se ne pridržava saobraćajnih propisa i time tako ugrozi saobraćaj da dovede u opasnost život ili tijelo ljudi ili imovinu čija vrijednost proelazi iznos od 20.000,00€, pa usled dijela iz čl.339 stav 1 ovog zakonika nastupila je teška tjelesna povreda nekog lica ili imovinska šteta koja prelazi iznos od 40.00,00€«. Pa je u konkretnom slučaju optuženi Dj.V.1, dana 20.11.2010 godine oko 11,30h upravljajući putničkim motornim vozilom marke "Golf" II reg oznake NK... iz pravca Ž. u pravcu Š., ne predržavajući se zakonskih propisa ugrozio saobraćaj i doveo u opasnost život i tijelo ljudi, na način što je  suprotno odredbama čl.200, 222,266 i 31 ZOBS-a na putevima upravljao neregistrovanim vozilom bez položenog vozačkog ispita za upravljanje motornim vozilom odredjene kategorije pod dejstvom alkohola u krvi od 1,02 promila - u pripitom stanju i nije prilagodio brzinu kretanja vozila uslovima saobraćaja, pa je usled toga u mjestu zvanom "Zeleni vir" izgubio kontrolu nad vozilom, te je došlo do zanošenja vozila prema lijevoj ivici kolovoza preko koje je vozilom prešao nakon čega je vozilom udario u kosinu zasjeka brda, po lijevoj strani puta, izgubio ravnotežu i prevrnuo se vozilom na krov školjke, a nakon čega je nastupilo klizanje vozila lijevom kolovoznom trakom u smjeru kretanja do konačnog zaustavljanja, pri čemu je saputnik u PMV Dj.V.2 zadobio teške tjelesne povrede u vidu otvorenog preloma lijeve lisnjače u donjoj regiji podkoljenice i nekroze kože u spoljašnjoj regijji lijeve podkoljenice.
              Na osnovu provedenih dokaza za sud nije bilo dileme da je optuženi učinio navedeno krivično djelo, a to  proizilazi iz svih provedenih dokaza, a posebno iz nalaza i mišljenja vještaka medicinske i saobraćajne sturuke, koje je sud u potpunosti prihvatio. Optuženi priznaje da je izvršio krivično djelo na način kako je to opisano u optužnici.  Dakle, na osnovu sprovedenog dokaznog postupka nesporno je dokazano da optuženi kritične prilike nije prilagodio brzinu kretanja vozila uslovima saobraćaja, zakrivljenosti puta i stanju kolovozne površine, a koje uslove je mogao da predvidi usled čega je prilikom savladjivanja kritičnog poteza puta koji se prostire u obliku desne krivine čija je površina bila mokra i klizava nastupila destabilizacija, a zatim zanošenje vozila prema lijevoj ivici kolovoza preko koje vozilo je prešlo, a zatim naletjelo na kosinu zasjeka brda po lijevoj strani puta što je dovelo do gubljenja ravnoteže, prevrtanja vozila na krov školjke i njegovog klizanja lijevom stranom kolovoza do konačnog zautavljanja kojom prilikom je saputnik u vozilu Dj.V.2 zadobio tešku tjelesnu povredu, a na vozilu je natupila totalna šteta u iznosu od 1.500,00€.
              Sud je našao da je optuženi djelovao sa umišljajem, jer je bio svjestan svoga djela, odnosno bio je svjestan da nije prilagodio brzinu kretanja vozila uslovima saobraćaja, zakrivljenosti puta i stanju kolovozne površine, odnosno da usled toga može izazvati saobraćajnu nezgodu, kao zabranjenu posledicu ali je pristao na njeno nastupanje, dok je u odnosu na posledicu dijela-tešku tjelesnu povredu kod oštećenog postupao iz nehata, obzirom da je bio svjestan da svojom radnjom može konkretnu posledicu ostvariti, ali je olako držao da do toga neće doći ili da će to moći spriječiti.
               Odlučujući o vrsti i visini kazne optuženog sud je cijenio okolnosti čl.42 KZCG, pa je na strani optuženog od olakšavajućih okolnosti, cijenio da  do sada nije osudjivan, da je priznao izvršenje krivičnog djela i izrazio kajanje zbog učinjenog, da se poslije izvršenog krvičnog djela korektno ponašao u toku istrage i  na glavnom pretresu,   kao i da   oštećeni nije pokazao interes za krivično gonjenje optuženog, a koje je  istovremeno cijenio i kao osobito olakšavajuće. Otežavajućih okolnosti na strani optuženog  sud nije našao.
               Odlučujući o vrsti i visini krivične sankcije sud je imao u vidu da je za ovo krivično djelo propisana kazna zatvora u trajanju od 1(jedne) do 8 (osam) godina, ali je sud u konkretnom slučaju primjenom odredbi o ublažavanju shodno čl.45 i 46 stav 1 tačka 4 KZ CG, ublažio kaznu ispod minimuma, pa je optuženome  izrekao kaznu zatvora u trajanju od 3 (tri) mjeseca, smatrajući da će se i ovom krivičnom sankcijom ostvarti svrha kažnjavanja, predvidjena čl.32 KZCG.
                U smislu čl.202 ZKP-a CG, sud je obavezao  optuženog da na ime troškova vodjenja krivičnog postupka, plati ovom sudu iznos od 207,00€, a isti iznos prestavlja naknadu i nagradu za izvršeno vještačenje po vještaku medicinske struke u iznosu od po 102,50€ i po vještaku saobraćajne struke u iznosu od 104,50€, kao i na plaćanje sudskog  paušala u iznosu od 55,00€, imajući u vidu  imovno stanje optuženog, složenost, te trajanje krivičnog postupka, shodno čl.199 ZKP-a
                Sa izloženog odlučeno je kao u izreci ove presude.  
            **OSNOVNI SUD U ŽABLJAKU,** dana  14.03.2011. godine


      **ZAPISNIČAR                                                                     PREDSJEDNIK VIJEĆA-SUDIJA **  
   Nadja Kaljević.s.r                                                                         Milovan Jovković.s.r

PRAVNA POUKA. Protiv ove presude ima se pravo
žalbe Višem sudu u    Bijelom Polju u roku od 15 dana
od dana prijema iste a preko ovog suda  