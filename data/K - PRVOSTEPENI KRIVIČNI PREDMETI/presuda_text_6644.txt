                                                                                                                   K. br. 2/07

U IME NARODA  
        **OSNOVNI SUD U ŽABLJAKU** , kao prvostepeni krivični po predsjedniku suda Andjelić Mihailu, kao sudiji pojedincu, uz sudjelovanje Šibalić Ikonije kao zapisničara, u krivčnom predmetu protiv okrivljenog I.I. iz L., Ul. ...,  zbog krivičnog djela Ugrožavanje javnog saobraćaja iz čl. 339 st. 3 u vezi st. 1 KZ CG, po optužnom predlogu ODT iz Pljevalja Kt. br. 213/06 od 1.12. 2006 godine, nakon održanog usmenog, javnog i glavnog pretresa u odsustvu  ODT iz Pljevalja i optuženog donio je 22. 01. 2007. godine i istog dana javno objavio

P R E S U D U  
        Okrivljeni I.I., od oca C. i majke M. rođene R. rodjen ... godine u L., JMB ..., sa prebivalištem u L. Ul. ..., državljanin Republike Srbije, radnik, oženjen – otac dvoje djece od kojih je jedno maloljetno,  završio srednju turističku školu,  vojsku služio, ne vodi se u VE, lošeg imovnog stanja – plata 120 €,  ranije neosudjivan,  ne nalazi se pod istragom za drugo krivično djelo

K r i v  j e  
        Što je

        Dana 26. 08. 2006. godine oko 16,00 časova, na lokalnom putu Boan – Semolj, na mjestu  zvanom  «Krnja Jela», upravljajući putničkim motornim vozilom «Jugo 45» Reg. Oznake LO ..., sa saputnicima D.S., I.Lj., I.A. i I.B., krećući se iz Boana prema «Krnjoj Jeli», ne pridržavajući se saobraćajnih propisa ugrozio javni saobraćaj i doveo u opasnost život i tijelo ljudi u vozilu i imovinu većeg obima, na način što suprotno  odredbi čl. 31 Zakona o  bezbjednosti saobraćaja na putevima /ZOBS-a na putevima/  , nije brzinu kretanja vozla prilagodio okolnostima, karakteristikama i stanju puta, vidljivosti i preglednosti, stanju klizavog  kolovoza, dubini vidnog polja, iako je bio svjestan da usled takve nepropisne vožnje može učiniti djelo, ali je olako držao da do toga neće doći ili da će to moći spriječiti, pa je pri takvoj nepropisnoj vožnji, prilikom savlađivanja kritičnog poteza  klizavog puta, koji se prostire  u relativno pravoj liniji, ne održavajući bezbjedan smjer kretanja desnom stranom kolovoza na bezbjednoj prostornoj distanci od desne ivice puta, desnim točkovima prešao preko desne ivice kolovoza puta zahvatio raskvašenu zemljanu bankinu, što je izazvalo bočno zanošenje i destabilizaciju vozila a zatim skretanje istog preko desne ivice kolovoza, da bi zatim vozilo prednjom lijevom stranom naletjelo na kamen uslijed čega se vozilo zarotiralo i prevrnulo niz kosinu terena, pri čemu je saputnica D.S. zadobila lake tjelesne povrede u vidu bolnog i otežanog pokretanja  desnog ramena i bolnost u predjelu desne ključne kosti i desnog lakta i oguljotinom i bolnošću desnog skočnog zgloba, dok je na vozilu nastupila imovinska šteta u iznosu oko 1.000,00 €,  
          -  čime je izvršio krivično djelo ugrožavanje javnog saobraćaja iz čl. 339 st. 3 u vezi st. 1 Krivičnog zakonika Crne Gore (KZ CG),


pa mu sud primjenom  navedenog zakonskog propisa i čl. 4, 5, 13 st. 2, 16, 32,

36, 42, 52, 53 i 54 KZ CG i čl. 364 Zakonika u krivičnom postupku  (ZKP-a) i z
r i č e  
USLOVNU OSUDU  
        Sa kojom mu utvrdjuje kaznu zatvora u trajanju od 30 (trideset dana) i istovremeno odredjuje da se ova kazna neće izvršiti ako okrivljeni u roku od jedne godine ne učini novo krivično djelo.  
        Okrivljeni je dužan platiti troškove krivičnog postupka u iznosu od 170 € kao i 25 € na ime paušala a sve u roku od 15 dana po pravosnažnosti presude.

O b r a z l o ž e nj e 
        ODT iz Pljevalja u optužnom predlogu Kt. br. 213/06 od 01. 12. 2006. godine dajući opis radnje izvršenja pravno je ocijenio da je okrivljeni počinio krivično djelo  ugrožavanje javnog saobraćaja iz čl. 339 st. 3 u vezi st. 1 KZ CG, na način, mjesto i u vrijeme kako je to bliže opisano izrekom presude, predlažući da se okrivljeni nakon održanog pretresa za počinjeno djelo oglasi krivim i osudi po zakonu. Pretresu nije pristupio iako je uredno pozvan pa je isti održan u njegovom odsustvu shodno čl. 453 st. 1 ZKP-a  a pismenim podneskom od 22. 01. 2007. godine predložio je da se pretres održi u njegovom odsustvu te da se u slučaju priznanja okrivljenog,  u koliko ne pristupi na pretres svjedok – oštećena D.S., u dokaznom postupku  pročita njen iskaz dat na zapisniku u predhodnom postupku  a da odustaje od predloga  da se provede dokaz saslušanjem vještaka saobraćajne struke Š.M. i medicinske struke  Dr. A.I. shodno čl.  454 st. 2 ZKP-a .

        Okrivljeni nije pristupio na glavni pretres pa je isti održan u njegovom odsustvu shodno čl. 453/3 ZKP-a a ovo pri činjenici, da je isti bio uredno pozvan, da njegovo prisustvo nije bilo nužno , da je bio saslušan u predhodnom postupku, te konačno da je isti sudu dostavio pismeni podnesak od 15. 01. 2007. godine kojim je tražio da sud donese odluku bez njegovog prisustva i da je saglasan da se pročitaju iskazi svjedoka iz predhodnog postupka. Sud je pročitao iskaz okrivljenog sa zapisnika iz predhodnog postupka od 06.11. 2006. godine u kojem iskazu a u svojoj odbrani okrivljeni ističe, da je dana 26. 08. 2006. godine upravljao svojim vozilom marke »Jugo 45« reg. oznake LO ...,  na lokalnom putu Boan – Mioska, da su  se sa njim u vozilu nalazila njegova tašta D.S., supruga V. i kćerke A. i B., da su vremenski uslovi na putu bili veoma loši, da je svo vrijeme padala kiša i da je kolovoz bio prilično vlažan i klizav pa je vozio dosta oprezno, da je u jednom momentu došlo do iskliznuća vozila  i da je sa vozilom i saputnicima sletio u jednu provaliju i da se zaustavio na oko 23 metra od kolovoza, da niko od saputnika  u njegovom vozilu nije bio povrijeđen osim D.S. koja je zadobila lake tjelesne povred, a u vezi sa krivicom, ukazao je da je učinio sve što je bilo u njegovoj moći da do nezgode ne dodje  te da je u konkretnom slučaju bila prisutna i viša sila jer je padala kiša, put je bio loš  a ne isljučuje ni mogućnost da je u jednom momentu došlo do blokiranja jednog od točkova na vozilu.  
        Sud je u dokaznom postupku proveo dokaze: po saglasnom predlogu stranaka pročitao iskaz svjedoka – oštećene D.S. sa zapisnika iz predhodnog postupka od 3. 11. 2006. godine datog pred istražnim sudijom Opštinskog  suda u Loznici,  pročitao zapisnik o uvidjaju OB Šavnik br. 231/06 – 803 od 29. 08. 2006. godine, izvršio uvid u fotoelaborat MUP RCG br. 1-11/06 od 27. 08. 2006. godine  kao i uvid u skicu lica mjesta  sačinjenu  26\. 08. 2006. g.odine  od strane službenog lica  OB Šavnik D. P., pročitao: nalaz i mišljenje vještaka saobraćajne struke ing. Š.M. iz P.,  izvještaj KBC  Podgorica br. 1306 od 1. 09. 2006. godine  o analizi alkoholisanosti I. I.,  izvještaj ljekara Zdravstvene stanice Šavnik br. 666 od 27.09. 2006. godine, nalaz i mišljenje vještaka medicinske struke Dr. A.I., spec. Opšte hirurgije iz Nikšića o tjelesnim povredama D.S., te izvršio uvid u podatke iz KE za okrivljenog  izdat od MUP – Direkcija policije Uprava za analitiku – Beograd – st. pov. br. 235-9798/06 od 27. 09. 2006. godine. Sud nije proveo dokaz neposrednog saslušanja vještaka Š.M. ing. saobraćaja iz P. i Dr. A. I. iz N. jer je  ODT  odustao od toga predloga.  
        Svjedok – oštećena D.S. je izjavila da se saobraćajna nezgoda desila 26. 08. 2006. godine u popodnvenim časovima, da se nalazila u automobilu kojim je upravljao I.I. i da je sjedjela na zadnjem sjedištu iza suvozača, da je kritičnog dana padala jaka kiša i da je u  jednom momentu vozilo skliznulo sa kolovoza i sletjelo u desnu stranu puta posmatrano u pravcu kretanja vozila, da vozač nije brzo vozio jer mu uslovi puta to nijesu dozvoljavali, da je u udesu zadobila povrede i da joj je ukazana ljekarska pomoć prvo u Š. a potom u N., da se ne pridružuje krivičnom gonjenju okrivljenog  niti je zainteresovana za naknadu štete.   
        Sud je prihvatio iskaz svjedoka - oštećene kao jasan, logičan i istinit jer  nalazi svoju podlogu  u zapisničkim konstatacijama sa lica mjesta, fotoelaboratu, skici lica mjesta i nalazu  i mišljenju vještaka saobraćajanje i medicinske struke.  
        Iz zapisnika o uvidjaju, skice lica mjesta, fotoelaborata, izvještaja KC o analizi prisustva alkohola u krvi,  te nalaza i mišljenja vještaka saobraćajne struke, sud je utvrdio, da se saobraćajna nezgoda dogodila 26. 8. 2006. godine oko 16 časova  na dijelu regionalnog puta  Boan – Krnja Jela – Semolj, da je u nezgodi učestvovao I.I. koji je upravljao PMV marke »Jugo 45« Reg. oznake LO ..., da su u predmetnom vozilu bili saputnici D.S., I.Lj., A. i B., da je kolovoz puta izrađen od asvaltnog zastora eksploatacione širine 5,40 m podijeljen središnom, punom razdjelnom linijom na dvije saobraćajne trake od kojih je desna operativne širine 2,40 m a lijeva 3 m, gledano u smjeru kretanja gornjeg vozila,  da je površina kolovoza u vrijeme nastanka nezgode bila mokra i klizava usled atmosverskih padavina – kiše, da se nakon nezgode putničko vozilo »Jugo 45« nalazilo izvan kolovoza po desnoj strani puta prevrnuto na krov školjke na prostornoj udaljenosti 22 metra od desne ivice kolovoza u smjeru kretanja vozila, da kritično mjesto pripada prostornoj zoni ograničenja brzine kretanja na 50 km / h u optimalnim uslovima saobraćaja,  da je bezbjednodsna brzina kretanja vozila iznosila 48 km / h, da je dubina vidnog polja bila smanjena na oko 30 m zbog magle, da je vozilo marke »Jugo« voženo brzinom oko 50 km / h neposredno u trenutku kada je vozilo skrenulo preko desne ivice kolovoza, da je vozač vozila mogao spriječiti  nezgodu zaustavljanjem vozila na kolovozu, da vozač nije održavao bezbjedni smjer kretanja vozila desnom stranom kolovoza na bezbjednoj prostornoj distanci od desne ivice puta  u smjeru kretanja  već je desnim točkovima vozila prešao preko desne ivice kolovoza  i zahvatio rskvašenu zemljanu bankinu što je izazvalo bočno zanošenje i destabilizaciju vozila nakon čega je vozilo naletjelo na kamen kao fizičku prepreku pored desne ivice kolovoza usled čega je inteziviran proces zanošenja i destabilizacije pa je nastupilo rotiranje i prevrtanje vozila niz kosinu terena gdje se nasilno zaustvilo pri naletu na fizičke prepreke, da je na vozilu pričinjena totalna šteta u iznosu od 1000 €, da kritične prilike pri analizi urina nije nađeno prisustvo alkohola te se okrivljeni nalazio u trijeznom stanju u momentu kada se desila saobraćajna nezgoda.  
        Sud je u cjelosti prihvatio gornje dokaze kao jasne, logične i istinite, tim prije jer su javne isprave izdali nadležni državni organi, zapisnici i skice su sastavljeni u zakonito sprovedenom postupku na koje nije bilo primjedbi a nalaz i mišljenje vještaka dat je u skladu sa pravilima saobraćajne struke a svoju podlogu isti nalazi  u iskazu preslušanog svjedoka, zapisniku o uvidjaju, skici i fotoelaboratu, te materijalnim tragovima na licu mjesta, pri čemu odbrana okrivljenog u svom bitnom dijelu nalazi svoju podlogu u gore provedenim dokazima.  
        Iz nalaza i mišljenja vještaka  medicinske struke, te izvještaja ljekara Zdravstvene stanice Šavnik od 27. 9. 2006. godine, sud je utvrdio da je oštećena D.S. kritične prilike u saobraćajnom udesu zadobila povrede u vidu bola i otežanih pokreta u desnom ramenom zglobu, bola u predjelu desne ključne kosti, bola u predjelu desnog lakatnog zgloba, oguljotine u predjelu desnog skočnog zgloba, da su gornje povrede kod oštećene lake prirode.  
        Sud je u cjelosti prihvatio ove dokaze kao jasne i nesumnjive, date u skladu sa pravilima  medicinske struke i nauke a stranke im nijesu prigovorile.  
        Iz izvoda iz KE sud je utvrdio da okrivljeni ranije nije osudjivan.  
        Sud je posebno cijenio odbranu optuženog, pa je zaključio, da isti nije priznao krivicu i počinjeno djelo, a u svojoj odbrani  je priznao činjenice i okolnosti pod kojima je došlo do saobraćajne nezgode a na način kako je to bliže opisano optužnim aktom tužioca.  Okolnost da je optuženi u pismenom podnesku koji je dostavio sudu predložio čitanje iskaza svjedoka i donošenje odluke bez njegovog prisustva, po ocjeni ovoga suda upućuju na zaključak, da isti nema primjedbi na dokaze koji su prikupljeni u predhodnom postupku a provedeni na glavnom pretresu, pa je njegov odnos prema zabranjenom djelu cijenio kao pokušaj da svoju krivicu ublaži, radi čega je sud odbranu optuženog samo djelimično prihvatio i to u pravcu priznanja činjenica a ne u dijelu koji se tiče njegovog odnosa prema zabranjenom djelu. .  
        Na osnovu savjesne i brižljive ocjene provedenih dokaza u smislu čl. 360 ZKP- a sud je na pouzdan način zaključio da je optuženi počinio krivično djelo, na način mjesto i u vrijeme bliže označeno činjeničnim opisom dispozitiva ove presude.  
        Pravnom ocjenom ovako utvrdjenog činjeničnog stanja, sud nalazi da se u radnji optuženog stiču svi bitni elementi krivičnog djela Ugrožavanje javnog saobraćaja iz čl. 339 st. 3 a u vezi sa st. 1 KZ CG, koje djelo čini svaki onaj » učesnik u saobraćaju na putevima koji se ne pridržava saobraćajnih propisa i time tako ugrozi  saobraćaj da dovede u opasnost život ili tijelo ljudi ili imovinu  čija vrijednost prelazi iznos od 20.000 €, pa usled toga kod drugog nastupi  laka tjelesna povrijeda ili drugom prouzrokuje imovinsku štetu koja prelazi iznos od 3000€ «, pri čemu gornje djelo  učini iz nehata. Optuženi je postupio suprotno odredbi čl. 31 ZOBS-a na putevima, prema kojoj »vozač je dužan da brzinu kretanja vozila prilagodi okolnostima, karakteristikama  i stanju puta, vidljivosti, preglednosti, atmosverskim prilikama, stanju vozila i tereta, fekvenciji  saobraćaja i drugim saobraćajnim uslovima, tako da vozilo može blagovremeno da zaustavi pred svakom preprekom koju, pod datim uslovima, može da predvidi«. Optuženi je djelo učinio iz nehata kao predvidjenog oblika vinosti a ovo sa razloga jer je bio svjestan  da usled toga što ne održava bezbjedan smjer kretanja desnom stranom kolovoza na bezbjednoj prostornoj distanci od desne ivice puta, i što se  vožnjom i brzinom kojom se kretao vozilom – oko 50 km/h , pri izuzetno nepovoljnim uslovima puta - velika kiša i magla, te klizavost kolovoza,  može iskliznuti sa kolovoza ili preći na drugu kolovoznu traku,  te je olako držao da do toga neće doći ili da to može spriječiti, pri čemu je doveo u opasnost život i tijelo ljudi u svojem vozilu usled čega je nastupila laka tjelesna povreda kod oštećene D.S..  
        Oglašavajući optuženog krivim, sud mu je na osnovu čl. 52, 53 i 54 KZ CG a u okviru opšte svrhe krivičnih sankcija iz čl. 4 istog, izrekao uslovnu osudu i istovremeno utvrdio kaznu zatvora u trajanju od 30 dana sa odgodom izvršenja na jednu godinu a ovo pri ocjeni da nije nužno radi krivično pravne zaštite izricati efektivnu novčanu kaznu, odnosno efektivnu kaznu zatvora, kao propisane krivične sankcije za ovo krivično djelo. Polazeći od stepena krivice optuženog kao i drugih okolnosti iz čl. 42 KZ CG, te ličnosti optuženog, njegovog korektnog odnosa prema sudu, ranijeg života i ponašanja poslije izvršenog krivičnog djela a sve shodno čl. 54 st. 4 KZ CG, sud je u odsustvu otežavajućih okolnosti, od olakšavajućih okolnosti uzeo da optuženi ranije nije osuđivan, da se radi o porodičnom čovjeku i ocu jednog maloljetnog djeteta, da ima skromna materijalna primanja,  da je nakon izvršenja djela izrazio spremnost da pomogne oštećenoj koja mu je tašta, te konačno da oštećena nije tražila njegovo krivično gonjenje, pa mu je u smislu citiranih odredbi izrekao uslovnu osudu u ubjedjenju da će se izrečenom sankcijom ostvariti svrha kažnjavanja.  
        Oglašavajući optuženog krivim sud ga je obavezao da plati troškove krivičnog postupka u iznosu od 170€ koji se odnose na nagradu i troškove vještačenja po vještacima  saobraćajne / 100 € / i medicinske /70 €/struke a gornje shodno čl. 202 ZKP-a, te ga obavezao na plaćanje paušala u iznosu od 25 € shodno čl. 199 st. 3 ZKP-a a imajući u vidu trajanje, složenost postupka i imovno stanje optuženog.  
        Sa iznijetog odlučeno je kao u izreci presude.


           **OSNOVNI SUD U ŽABLJAKU** , dana 22. 01. 2007. godine


      **ZAPISNIČAR                                                                                  PREDSJEDNIK SUDA**  
     Ikonija Šibalić,s,r.                                                                              Mihailo Andjelić,s.r.

PRAVNA POUKA:  
Protiv ove presude dopuštena je žalba u roku
od 8 dana po prijemu pismenog otpravka
iste preko ovog suda Višem sudu Bijelo Polje  