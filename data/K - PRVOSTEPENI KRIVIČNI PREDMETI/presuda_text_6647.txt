K. br. 12/07
U IME NARODA
        **_OSNOVNI SUD U ŽABLJAKU_** , kao prvostepeni krivični po predsjedniku suda Andjelić Mihailu, kao sudiji pojedincu, uz sudjelovanje Šibalić Ikonije kao zapisničara, u krivčnom predmetu protiv okrivljenog T.P. iz Ž. zbog krivičnog djela Ugrožavanje javnog saobraćaja iz čl. 339 st. 1 KZ, po optužnom predlogu ODT iz Pljevalja Kt. br. 292/06 od 27.12. 2006 godine, nakon održanog usmenog, javnog i glavnog pretresa u odsustvu  ODT iz Pljevalja  a u prisustvu optuženog donio je 12. 02. 2007. godine i istog dana javno objavio

P R E S U D U
        Okrivljeni  T.P. od oca J. i majke M. rođene B. , rodjen ... godine u P., JMB ..., sa prebivalištem u Ž., državljanin Crne Gore, student, neoženjen,  završio gimnaziju,  vojsku nije služio, ne vodi se u VE u Ž., srednjeg imovnog stanja,   ranije neosudjivan,  ne nalazi se pod istragom za drugo krivično djelo

K   r  i  v   j  e
_           Što je_
        Dana 18. 11. 2006. godine oko 01,15 časova, u Ž. u Ul. ..., ispred ulaza u super market «D.» upravljajući putničkim motornim vozilom «VW Polo», reg. Oznake PV ... krećući se iz pravca Pošte prema supermarketu «D.», ne pridržavajući se saobrćajnih propisa, ugrozio javni saobraćaj i doveo u opasnost život i tijelo ljudi i imovinu većeg obima, na način što je suprotno odredbi čl. 200 i 31 ZOBS-a,na putevima vozio pod uticajem alkohola od 1,25 promila i nije brzinu kretanja vozila prilagodio uslovima saobraćaja – liniji putanje skretanja vozila na lijevo, stanju površine kolovoza koja je bila zaleđena, pa je nakon startovanja vozila sa parking prostora, a zatim uključivanje voziila u ulicu Njegoševu, skretanjem vozila na lijevo, nastupila destabilizacija i zanošenje vozila prema desnoj ivici kolovoza puta u smjeru kretanja, preko koje je vozilo prešlo na trotoarski  prostor koji se nalazio duž desne ivice kolovoza u smjeru kretanja, pa je pri takvoj nepropisnoj vožnji  udario  prednjim krajem vozila u pješaka oštećenog V. J. koji se nalazio na platou ispred supermarketa «HM D.» i njegovog odbačaja i pada, pri čemu je zadobio  lake tjelesne povrede u vidu nagnjčenja poglavine sa nagnječeno razdernom ranom u predjelu tjemeno potiljačne kosti glave  sa lijeve strane,



čime je izvršio krivično djelo ugrožavanje javnog saobraćaja iz čl. 339 st.  1 Krivičnog zakonika Crne Gore (KZ CG),  


pa mu sud primjenom  navedenog zakonskog propisa i čl. 4, 5, 13, 15, 32,


36, 42, 52, 53 i 54 KZ CG i čl. 364 Zakonika o krivičnom postupku  (ZKP-a)
i z r i č e 
USLOVNU OSUDU
        Sa kojom mu utvrdjuje kaznu zatvora u trajanju od 90 (devedeset) dana i istovremeno odredjuje da se ova kazna neće izvršiti ako okrivljeni u roku od dvije  godine ne učini novo krivično djelo.  
        Okrivljeni je dužan platiti troškove krivičnog postupka u iznosu od 175 €   kao  i 30 € na ime paušala a sve u roku od 15 dana po pravosnažnosti presude.

O b r a z l o ž e nj e
        ODT iz Pljevalja u optužnom predlogu Kt. br. 292/06 od 27. 12. 2006. godine dajući opis radnje izvršenja pravno je ocijenio da je okrivljeni počinio krivično djelo  ugrožavanje javnog saobraćaja iz čl. 339 st.  1 KZ CG, na način, mjesto i u vrijeme kako je to bliže opisano izrekom presude, predlažući da se okrivljeni nakon održanog pretresa za počinjeno djelo oglasi krivim i osudi po zakonu. Pretresu nije pristupio iako je uredno pozvan pa je isti održan u njegovom odsustvu shodno čl. 453 st. 1 ZKP-a  a pismenim podneskom od 12. 02. 2007. godine predložio je da se pretres održi u njegovom odsustvu te da se u slučaju priznanja okrivljenog, te u koliko ne pristupe na pretres svjedok – oštećeni V.J. i svjedoci O.D. i V.M., u dokaznom postupku  pročitaju njihovi  iskazi dati u predhodnom postupku,  te nadalje da odustaje od predloga  da se provede dokaz neposrednog  saslušanja vještaka saobraćajne struke Š.M. i medicinske struke  Dr. V.N. shodno čl.  454 st. 2 ZKP-a .

         Okrivljeni je u svojoj odbrani u predhodnom postupku i na glavnom pretresu u cjelosti priznao krivicu i počinjeno krivično djelo i u bitnom je istakao: da je u noći 18. 11. 2006. godine upravljao svojim vozilom marke »Polo« reg.oznake PV ...,  da je oko 01 čas poslije ponoći svojim vozilom povezao jednoga druga  njegovoj kući, da se nakon toga vozilom dovezao ispred pošte i stare zgrade opštine te da je brže startovao auto i sa tog mjesta krenuo  kroz raskrsnicu u pravcu hotela »J.«,  da je u jednom momentu  uočio iz suprotnog smjera da prema njemu ide drugo vozilo pa se malo zbunio i zbog velike početne brzine napravio manevar sa vozilom koje ga je prvo zanijelo u desnu a potom u lijevu stranu,  pa nakon toga ponovo u desnu stranu,   kojom prilikom je izgubio kontrolu nad vozilom, da je vozilo krenulo u pravcu ulaza u super market »HM D.« ispred koga ulaza se nalazi nekoliko stepenika  i preko kojih stepenika je vozilo svojim prednjim točkovima prošlo, nakon čega je udarilo oštećenog V.J. koji se nalazio na platou, da je odmah istrčao iz vozila da pomogne oštećenom i da se interesuje da li je oštećeni zadobio povrede a istovremeno su oštećenom pritrčali još neki momci koji su se nalazili u blizini,  da je oštećeni odvezen u bolnicu u Ž. gdje su mu pomogli  prilikom unošenja u vozilo R.G., O.D. i V.M., da je na lice mjesta veoma brzo došla policija i rekla mu da je u obavezi da dadne izjavu te da su ga kasnije povezli do P. radi uzimanja krvi zbog utvrđivanja prisustva alkohola u organizmu, da je u više navrata obilazio oštećenog  V.J. kako u bolnici u P. tako i nakon njegovog izlaska na kućni oporavak, da zbog svega izražava kajanje. Posebno je ukazao da je student te da ga izdržava majka. U završnoj riječi je priznao krivicu  i zamolio sud da ga blaže kazni.  
        Sud je u dokaznom postupku proveo dokaze: po saglasnom predlogu stranaka pročitao: iskaz svjedoka – oštećenog V.J. sa zapisnika iz predhodnog postupka od 14. 12. 2006. godine, iskaz svjedoka O.D. sa zapisnika u predhodnom postupku od 13. 12. 2006. godine, svjedoka V.M. sa zapisnika u predhodnom postupku od 14. 12. 2006. godine datih pred istražnim sudijom OS Žabljak,pročitao  nalaze i mišljenje vještaka: saobraćajne struke ing. Š.M. iz P.,  i vještaka medicinske struke Dr. V.N. iz P. o vrsti i težini povreda oštećenog V.J., izvještaj KBC  Podgorica br.1822 od 24.11 2006. godine  o analizi alkohola u krvi optuženog  T.P., zapisnik o uvidjaju istražnog sudije OS Žabljak Kri. br 80/06 od 18. 11. 2006. godine, izvršio uvid u fotoelaborat MUP RCG br. 1-18/06 od 18. 11. 2006. godine  kao i uvid u skicu lica mjesta  sačinjenu  18.11. 2006. godine  od strane krim. tehničara  OB Žabljak Š.V.,  te izvršio uvid u podatke iz KE za okrivljenog br.245/06-2852/1 od 14. 12. 2006. g. izdat od OB Žabljak. Sud nije proveo dokaz neposrednog saslušanja vještaka Š.M. ing. saobraćaja iz P. i Dr. V.N. iz P. jer je  ODT  odustao od toga predloga.  
        **Svjedok – oštećeni V.J.** je izjavio da je u noći 18. 11. 2006. godine bio u društvu sa V.M. i O.D., da je oko 01 čas poslije ponoći u trenutku kada se društvo razilazilo primijetio da sa parking prostora u centru grada kreće optuženi vozilom »Polo«, da uopšte nije primijetio dalje način kretanja vozila »Polo« ali je u jednom momentu kada se nalazio u blizini stepeništa ispred ulaza u super market, čuo jednog od svojih drugova da govori »J. pazi«, da se brzo okrenuo u desno i vidio da vozilo »Polo« ide u njegovom prvcu preko stepeništa, da nije uspio izbjeći kontakt, da ga je   vozilo zahvatilo u predjelu desne butine usled čega je pao, da su mu odmah pritrčali drugovi O. i V. i unijeli ga u vozilo R.G. te prevezli do bolnice u Ž. a kasnije je prevezen u P. bolnicu, da je u bolnici zadržan par dana i otpušten na kućno liječenje, da ga je okrivljeni obilazio dok se nalazio na liječenju u P. a i kasnije mu je dolazio u kućne posjete i interesovao se za njegovo  zdravstveno stanje. Oštećeni je istakao da se ne pridružuje krivičnom gonjenju optuženog.  
        **Svjedok V.M.** je ukazao, da se u noći 18. 11. 2006. godine nalazio u društvu sa O.D. i V.J., da je bilo prošlo 01 čas i u momentu kada su htjeli ići kući uočio je da iz obližnje raskrsnice u centru grada ide prema njima vozilo marke »Polo« kojim je upravljao optuženi, da je kolovoz bio malo zaleđen pa je vozač izgubio kontrolu nad vozilom i u jednom trenutku vozilo je prešlo preko dva tri stepenika na dijelu ulaza u super market i jednim krajem branika udarilo oštećenog V. u butinu, da je oštećeni pao na betonsku površinu a da su mu on i O. pritrčali da pomognu pri čemu su mu pomogli unoseći ga u vozilo R.G. i odvezli do bolnice u Ž. gdje mu je ukazana pomoć,da je u momentu   koji je predhodio fizičkom kontaktu sa pješakom tj. oštećenim iz suprotnog pravca  tj. od hotela »J.« a prema vozilu okrivljenog dolazilo jedno vozilo ali je ono bilo prilično daleko od vozila okrivljenog.  
        **Svjedok O.D.** je ukazao   da se nalazio kritične prilike u društvu sa oštećenim V. i V. ispred ulaza u supermarket, da je u jednom momentu ugledao vozilo »Polo« kojim je upravljao okrivljeni, kako iz nivoa raskrsnice malo brže startuje i kreće prema hotelu »J.« a  zatim gubi kontrolu zbog zaleđene kolovozne podloge i vozilo nekontrolisanim kretanjem prelazi preko stepeništa i udara V. u predjelu butine, da je V. zbrinut prvo u bolnici u Ž. a zatim u bolnici u P.  
        Sud je u cjelosti prihvatio iskaze gore saslušanih  svjedoka  tim prije jer su oni na jedan veoma jasan, precizan i kontinuiran način predstavili događaj onako kako se desio, pri čemu ti iskazi svoju podlogu nalaze i u drugim  provedenim dokazima a posebno zapisniku o uviđaju, fotoelaboratu i skici lica mjesta pri čemu im optuženi nije prigovorio.  
        **Iz nalaza i mišljenja vještaka saobraćajne struke** , zapisnika o uviđaju lica mjesta,  fotoelaborata i skice lica mjesta sud je utvrdio: da se kritični događaj desio 18. 11. 2006. godine  oko 01,15 časova, da su učesnici u saobraćajnoj nezgodi koja se desila u Ul. Njegoševoj  ispred ulaza u super market HM »D.« u Ž. vozač tj. okrivljeni T.P. i pješak tj oštećeni V.J., da je okrivljeni upravljao vozilom marke »Polo« reg. oznake PV ..., da je saobraćajnica u centru grada a na potezu  prema C.jezeru eksploatacione širine 6,20 m podijeljena središnom razdjelnom linijom na dvije saobraćajne trake, da put ima podužni uspon oko 3% u smjeru kretanja, da je u vrijeme nezgode površina kolovoza bila pokrivena tankim slojem leda te da nije posipata sitno granuliranim materijalom odnosno solju, da je putničko vozilo »Polo« ostavilo iza sebe  tragove zanošenja pri čemu su ti tragovi evidentirani na licu mjesta i to zanošenje desnih točkova  3,45 metara odnosno  lijevih točkova 4,25 metara, da je mjesto udara vozila u betonski zid vidno obilježeno tragovima razaranja fragmenata kamena u zidu, da je imajući u vidu uslove saobraćaja i zaleđenu površinu kolovoza  bezbjedna brzina kretanja vozila bila do 20 km /h a da je vozilo voženo brzinom oko 41 km/h, da je fizički kontakt između vozila i pješaka ostvaren na prostoru izvan kolovoza po desnoj strani puta na platou ispred  super marketa HN »D.«, da je vozač vozila »Polo« mogao predvidjeti uslove kretanja vozila na putu ali nije prilagodio brzinu uslovima saobraćaja, stanju površine kolovoza usled čega je nastupila destabilizacija i zanošenje vozila prema desnoj ivici kolovoza puta u smjeru kretanja, radi čega je vozilo prešlo na trotoarski prostor duž desne ivice kolovoza i udarilo u betonski zid a neposredno prije tog udara zahvatilo pješaka koji se nalazio na platou radi čega je došlo do odbačaja, destabilizacije i pada pješaka na plato.  
        Sud je u cjelosti prihvatio gornje dokaze kao jasne, logične i istinite, tim prije jer su javne isprave izdali nadležni državni organi, zapisnici i skice su sastavljeni u zakonito sprovedenom postupku na koje nije bilo primjedbi a nalaz i mišljenje vještaka dat je u skladu sa pravilima saobraćajne struke a svoju podlogu isti nalazi  u iskazu preslušanih svjedoka, zapisniku o uvidjaju, skici i fotoelaboratu, te materijalnim tragovima na licu mjesta, pri čemu odbrana okrivljenog u svom bitnom dijelu nalazi svoju podlogu u gore provedenim dokazima.  
        **Iz nalaza i mišljenja vještaka   medicinske struke**, te izvještaja KC Crne Gore  o analizi alkohola u krvi sud je utvrdio, da je oštećeni V.J. kritične prilike zadobio povrede u vidu nagnječenja poglavine sa  nagnječnorazdernom ranom u predjelu tjemeno potiljačne kosti glave sa lijeve strane, da se radi o lakim tjelesnim povredama oštećenog i to pojedinačno i u njihovom zbirnom dejstvu, da je kritične prilike kod okrivljenog utvrđeno prisustvo alkohola u krvi u koncetraciji 1,25 pro-mila, tj. da se okrivljeni nalazio u pripitom stanju.  
        Sud je u cjelosti prihvatio ove dokaze kao jasne i nesumnjive, date u skladu sa pravilima  medicinske struke i nauke a stranke im nijesu prigovorile.  
        **Iz izvoda iz KE sud je** utvrdio da okrivljeni ranije nije osudjivan.  
        Sud je posebno cijenio odbranu optuženog, pa je zaključio da je isti priznao krivicu i počinjeno djelo a koje priznanje je potpuno i svoju podlogu nalazi  u svim provedenim dokazima, pa je sud takvu odbranu prihvatio u cjelosti.  
        Na osnovu savjesne i brižljive ocjene provedenih dokaza u smislu čl. 360 ZKP- a sud je na pouzdan način zaključio da je optuženi počinio krivično djelo, na način mjesto i u vrijeme bliže označeno činjeničnim opisom dispozitiva ove presude.  
        Pravnom ocjenom ovako utvrdjenog činjeničnog stanja, sud nalazi da se u radnji optuženog stiču svi bitni elementi krivičnog djela Ugrožavanje javnog saobraćaja iz čl. 339 st.  1 KZ CG, koje djelo čini svaki onaj » učesnik u saobraćaju na putevima koji se ne pridržava saobraćajnih propisa i time tako ugrozi  saobraćaj da dovede u opasnost život ili tijelo ljudi ili imovinu  čija vrijednost prelazi iznos od 20.000 €, pa usled toga kod drugog nastupi  laka tjelesna povrijeda ili drugom prouzrokuje imovinsku štetu koja prelazi iznos od 3000€ «. Optuženi je postupio suprotno odredbi čl. 31 ZOBS-a na putevima, prema kojoj »vozač je dužan da brzinu kretanja vozila prilagodi okolnostima, karakteristikama  i stanju puta, vidljivosti, preglednosti, atmosverskim prilikama, stanju vozila i tereta, fekvenciji  saobraćaja i drugim saobraćajnim uslovima, tako da vozilo može blagovremeno da zaustavi pred svakom preprekom koju, pod datim uslovima, može da predvidi«, odnosno suprotno odredbi čl. 200 ZOBS-a na putevima prema kojem »vozač ne smije da upravlja vozilom u saobraćaju na putu niti da počne da upravlja vozilom ako je pod dejstvom alkohola«, a pod dejstvom alkohola je lice za koje se analizom krvi utvrdi da je sadržina alkohola u krvi viša od 0,5 g/kg. Okrivljeni  je djelo učinio sa umišljajem  kao predvidjenim oblikom vinosti a ovo sa razloga jer je bio svjestan  da usled toga što vozeći pod dejstvom alkohola, čija sadržina u krvi iznosi znatno više od dozvoljene tj. 1,25 pro-mila i ne prilagođavajući brzinu kretanja vozila u uslovima saobraćaja – stanju zaleđene kolovozne površine, nakon  startovanja vozila može ugroziti javni saobraćaj  i dovesti u opasnost  život i tijelo ljudi i imovinu većeg obima, te voljno preduzima gornje radnje usled čega nastupa destabilizacija i zanošenje vozila te njegov prelaz na trotoarski prostor i udar u pješaka tj. oštećenog koji je kritične prilike zadobio laku tjelesnu povredu.  
        Oglašavajući okrivljenog krivim, sud mu je na osnovu čl. 52, 53 i 54 KZ CG a u okviru opšte svrhe krivičnih sankcija iz čl. 4 istog, izrekao uslovnu osudu i istovremeno utvrdio kaznu zatvora u trajanju od 90 dana sa odgodom izvršenja na dvije godine a ovo pri ocjeni da nije nužno radi krivično pravne zaštite izricati efektivnu  kaznu zatvora,  kao propisanu krivičnu sankciju za ovo krivično djelo. Polazeći od stepena krivice optuženog kao i drugih okolnosti iz čl. 42 KZ CG, te ličnosti optuženog, njegovog korektnog odnosa prema sudu, ranijeg života i ponašanja poslije izvršenog krivičnog djela a sve shodno čl. 54 st. 4 KZ CG, sud je u odsustvu otežavajućih okolnosti, od olakšavajućih okolnosti uzeo da optuženi ranije nije osuđivan, da se radi o veoma mladoj osobi, da je student, da ga izdržava roditelj tj. majka,   da je nakon izvršenja djela izrazio spremnost da pomogne oštećenom koji mu je prijatelj, da je izrazio kajanje zbog svega učinjenog  i da je obilazio oštećenog u bolnici i kući, te da se oštećeni nije pridružio krivčnom gonjenju optuženog, pa mu je u smislu citiranih odredbi izrekao uslovnu osudu u ubjedjenju da će se izrečenom sankcijom ostvariti svrha kažnjavanja.  
        Oglašavajući optuženog krivim sud ga je obavezao da plati troškove krivičnog postupka u iznosu od 175€ koji se odnose na nagradu i troškove vještačenja po vještacima  saobraćajne / 95 € / i medicinske /80 €/struke a gornje shodno čl. 202 ZKP-a, te ga obavezao na plaćanje paušala u iznosu od 30 € shodno čl. 199 st. 3 ZKP-a a imajući u vidu trajanje, složenost postupka i imovno stanje optuženog.  
        Sa iznijetog odlučeno je kao u izreci presude.

OSNOVNI SUD U ŽABLJAKU, dana 12. 02. 2007. godine
_ZAPISNIČAR
PREDSJEDNIK SUDA_
_Ikonija Šibalić,s,r.
Mihailo Andjelić,s.r._


PRAVNA POUKA:
Protiv ove presude dopuštena je žalba u roku
od 8 dana po prijemu pismenog otpravka
iste preko ovog suda Višem sudu Bijelo Polje  