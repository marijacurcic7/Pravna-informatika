K.br. 11/245 
U IME NARODA
OSNOVNI SUD U PODGORICI kao prvostepeni krivični, u vijeću sastavljenom od
sudije Suzane Mugoše, kao predsjednika vijeća i sudija porotnika Đurasović
Miroslava  i Kovačević Milijane, kao članova vijeća, uz učešće zapisničara
Marine Sekulić, u krivičnom predmetu protiv optuženog G.M. zbog krivičnog
djela falsifikovanje isprave iz čl. 412 st.2 u vezi st.1 Krivičnog zakonika,
odlučujući po optužnici ODT Podgorica Kt.br. 452/10 od 27.04.2010. godine,
nakon glavnog javnog pretresa održanog dana 13.04.2011. godine u prisustvu
zastupnika optužbe Šoškić Miloša zamjenika ODT Podgorica, optuženog i njegovog
branioca adv. S.I., a nakon tajnog vijećanja i glasanja, donio je i dana
14.04.2011. godine javno objavio,
PRESUDU
Optuženi:
G.M., JMBG ..., od oca N. i majke R., rođene V., rođenog ... godine u P-1., sa
prebivalištem u P-2., razveden, srednjeg imovnog stanja, Crnogorac, završio
srednju medicinsku školu, studirao filozofiju i sociologiju, zaposlen u R... ,
neosuđivan, protiv koga se ne vodi drugi krivični postupak,
KRIV JE
Zato što je:  
Dana 12.02.2010. godine u Podgorici lažnu javnu ispravu - Diplomu o stečenom
visokom obrazovanju UCG, Filozofskog fakulteta u Nikšiću, upotrijebio kao
pravu, na način što je navedenu lažnu javnu ispravu u koju su bili unijeti
neistiniti podaci da je izdata na ime optuženog od strane Filozofskog
fakulteta u Nikšiću dana 30.05.1996. godine, pod djelovodnim brojem ... za
stručni naziv- profesor sociologije, predao ovlašćenim službenicima R...
prilikom prijavljivanja na konkurs za urednika R... .  
- čime je izvršio krivično djelo falsifikovanje isprave iz čl. 412 st.2 u
vezi st.1 Krivičnog zakonika  
Pa ga sud primjenom citiranih zakonskih odredbi te članova: 4, 5, 6, 13, 15,
33, 36 i 42 Kz-a   i čl 199, 202 i 364 ZKP-a  
OSUĐUJE
Na kaznu zatvora u trajanju od 3 (tri) mjeseca.  
Optuženi je dužan da na ime troškova krivičnog postupka plati 50,00 eura
paušala, u roku od 15 dana od pravosnažnosti presude pod prijetnjom prinudnog
izvršenja.  
Shodno čl. 75 Kz-a sud optuženom izriče  
MJERU BEZBJEDNOSTI 
Oduzimanje predmeta izvršenja krivičnog djela - falsifikovane diplome
Filozofskog fakulteta u Nikšiću izdata na ime optuženog navodno dana
30.05.1996. godine, pod djelovodnim brojem ... .
O b r a z l o ž e nj e
Optužnicom ODT Podgorica Kt.br.452/10 od 27.04.2010. godine, optuženom G.M.
stavljeno je na teret izvršenje krivičnog djela falsifikovanje isprave iz čl.
412 st.2 u vezi st.1 Kz-a. U završnoj riječi zastupnik optužbe je ostao pri
završnim riječima iz prethodnog postupka gdje je naveo da ostaje pri
podignutoj optužnici i predložio sudu da optuženog oglasi krivim i osudi po
zakonu, kao i da mu shodno čl. 75 Kz-a izrekne mjeru bezbjednosti oduzimanje
predmeta.
Branilac optuženog adv. S.I. je u završnoj riječi naveo da ostaje pri završnim
riječima koje je dao u prethodnom postupku gdje je naveo da kod utvrđene
činjenične gradje i samog iskaza optuženog odbrana ima malo prostora da izloži
neke bitnije argumente koji bi bili u pravcu negiranja osnovanosti optužbe da
je ključni dokaz dopis Filozofskog fakulteta iz koga se utvđuje da diploma
nije stečena, te da bi se eventualno moglo raditi o elementima zablude
optuženog imajući u vidu činjenicu da je promijenio Fakultet i da je možda iz
razloga koje je naveo u odbrani, mogao misliti da je diploma bila važeća.
Naveo je da postoje niz olakšavajućih okolnosti, te predložio sudu izricanje
uslovne osude.  
Optuženi u odbrani pred policijom navodi da je Filozofski fakultet u Nikšiću
završio 09.06.1995. godine, a diploma o stečenom obrazovanju pod rednim brojem
br. ... izdata mu je 30.05.1996. godine. Bio je prva generacija Filozofskog
fakulteta, a na trećoj godini je bio jedini student, pa se prepisao u Sarajevo
i zatim je jedno vrijeme studirao i u Beogradu, poslije čega se ponovo vratio
u Nikšić. Smatra da je tada došlo do greške koja je uslovila pokretanje
postupka. U R... se zaposlio 1994. godine i za 16 godina koliko je zaposlen
osim redovnih primanja nije stekao druga materijalna dobra misleći pri tome na
stan. Naveo je da je originalna dokumenta pa i navedenu diplomu kao i
uvjerenje o zavšrnom Filozofskom fakultetu predao u personalnu službu R... i
da je ovjeru diplome Filozofskog faukulteta u Nikšiću izvršio 11.02.2010.
godine u Osnovnom sudu Podgorici.  
Na glavnom pretresu od 13.12.2010. godine optuženi navodi da su ’90-tih godina
bila ratna dešavanja i da je, pošto se zaposlio 1994. godine u R..., zapustio
fakultet. Nakon izvjesnog vremena htjeo je da završi fakultet ali je došlo do
izmjena u broju ispita i načinu njihovog polaganja zbog čega je razgovarao sa
trojicom profesora koji su mu rekli da ne brine i da će to oni završiti, te da
je tako i bilo da je on to lakomisleno prihvatio i uzeo diplomu koja mu je
data, navodeći da su pomenuti profesori danas pokojni. Nakon konkursa iz
februara 2010. godine za mjesto urednika ... , na kom je on uz podršku
menadžmenta i rukovodstva konkurisao, i bio izabran, uslijedila je anonimna
krivična prijava koja je sve ovo otkrila. Dodaje da za sve ove godine nije
razmišljao o diplomi i da mu je žao što se sve ovako desilo. Objasnio je da je
čitav život živio u skladu sa pravilima, te da je sebe maksimalno uložio u
posao koji radi, a da su ljudi to prepoznali i predložili mu da konkuriše na
radno mjesto urednika R... . Na glavnom pretresu od 13.04.2011. godine,
ponovio je svoju odbranu iz prethodnog postupka i dodao da za sve ove godine
od kada ima diplomu nije ni pomislio da bi ona mogla biti falsifikovana, da je
ne bi ni sada upotrijebio da je razmišljao o tome obzirom da se na ovaj korak
odlučio zbog velike podrške iz rukovodeće strukture javnog servisa. Na pitanja
suda je pojasnio, da to što je pred policijom rekao da je završio fakultet, je
rekao zato što je i tada držao da je sve u redu sa diplomom, a da je svoju
diplomu  provjerio nakon par dana  nakon što je dao iskaz u policiji. Na dalje
pitanje suda je pojasnio da je postupio naivno i lakomisleno da je bio jedini
student na 3-ćoj godini kada su se desila i ratna dešavanja i kada je otišao
na Filozofski fakultet u Nikšiću nije bilo saglasnosti oko broja ispita, te da
je bilo u pitanju oko 7-8 ispita razlike, a da su mu profesori rekli da se ne
sjekira i da će oni to završiti, tako da on nije znao da li treba završiti tih
7-8 ispita ili ne. Sjeća se da je upisao 4-tu godinu i odslušao i da se ne
može tačno izjasniti da li je položio neki ispit sa te godine. Optuženi je u
završnoj riječi prihvatio završnu riječ svoga branioca.  
U dokaznom postupku pročitana je potvrda o privremeno oduzetim predmetima UP
PJ Podgorica br.17-13/17 od 07.04.2010. godine, pročitana potvrda UP PJ
Podgorica br. 17-12/17 od 14.04.2010. godine, pročitana prijava na konkurs
G.M. od 12.02.2010. godine, pročitan dopis Filozofskog fakulteta i
Univerziteta Crne Gore br.01-SL od 12.04.2010. godine, pročitan izvod iz KE na
ime optuženog UP PJ N. - Ispostava P. od 10.05.2010. godine, izvršen uvid u
falsifikovanu javnu ispravu, pa je sud ocjenom provedenih dokaza, navoda
odbrane i optužbe odlučio kao u izreci presude, za koju odluku daje razloge:  
Iz potvrde o privremeno oduzetom predmetu UP PJ Podgorica br.17-13/17 od
07.04.2010. godine utvrđeno je da je od rukovodioca pravnih poslova R... S. R.
oduzeta fotokopija Uvjerenja o visokoj stručnoj spremi stečenoj na Filozofskom
fakultetu u Nikšiću, br.04-46/246, od 10.11.1995. godine na ime G. M.,
ovjerena 04.12.1995. godine u opštini Podgorica pod br.14635; fotokopija
diplome o stečenom obrazovanju na Filozofskom fakultetu u Nikšiću. br. ... od
30.05.1996. godine na ime G.M., ovjerena 11.02.2010. godine u Osnovnom sudu
Podgorica pod br.3674; rješenje o stupanju na rad M. G., br. 04-2857 od
14.05.1998. godine u R... i radna knjižica serisjki br. 03102, registarski
br.68/96, na ime G.M., izdata u opštini P. 23.09.1996. godine.  
Iz potvrde UP PJ Podgorica br. 17-12/17 od 14.04.2010. godine utvrđeno je da
je od rukovodioca pravnih poslova R... S.R. oduzeta fotokopija teksta konkursa
koji je objavljen u dnevnom listu "P." 28.01.2010. godine za imenovanje
urednika R... i prijava na konkurs M. G. za urednika R... od 12.02.2010.
godine, zavedena pod brojem 03-434 od 12.02.2010. godine.  
Iz prijave na konkurs koju je podnio optuženi sud utvrđuje da je optuženi
priložio sva potrebna dokumenta među kojim i ovjerenu fotokopiju diplome
izdate na ime optuženog od strane Filozofskog fakulteta u Nikšiću navodno dana
30.05.1996. godine, pod djelovodnim brojem ... .  
Iz dopisa Filozofskog fakulteta u Nikšiću, Univerzitet Crne Gore br.01-SL od
12.04.2010. godine, utvrđeno je da diplomu o stečenom visokom obrazovanju br.
... od 10.05.1996. godine, na ime M.G. nije izdao Filozofski fakultet, te da
on nije završio studije Odsjeka za sociologiju već je uslovno upisao VII
semestar studijske 1991/92. godine.  
Iz izvoda iz KE na ime optuženog UP PJ N. - Ispostava P. od 07.04.2011.
godine, utvrđeno je da optuženi nije osuđivan.  
Iz provedenih dokaza, sud je nesumnjivo utvrdio da je optuženi G.M. prilikom
prijave na konkurs objavljen u dnevnom listu "P." 28.01.2010. godine za
imenovanje urednika R..., priložio - diplome Filozofskog fakulteta u Nikšiću
koja je sadržala neistinite podatke da je optuženi diplomirao na ovom
fakultetu i stekao zvanje profesora socijologije, koji podaci nisu bili
istiniti. Neistinitost ovih podataka se utvrđuje iz obavještenja Filozofskog
fakulteta u Nikšiću, Univerzitet Crne Gore br.01-SL od 12.04.2010. godine,  iz
kog proizilazi da diplomu o stečenom visokom obrazovanju br. ... od
10.05.1996. godine, na ime M.G. nije izdao Filozofski fakultet, te da on nije
završio studije Odsjeka za sociologiju već je uslovno upisao VII semestar
studijske 1991/92. godine.  
Imajući u vidu da se optuženi različito branio sud nije prihvatio ni odbranu
optuženog datu pred policijom gdje je tvrdio da je završio Fakultet, ni
odbranu koju je dao na pretresu gdje se branio da je bio u zabludi. Naime,
odbrana optuženog data u predkrivičnom postupku pred policijom da je završio
fakultet u cjelosti je opovrgnuta provedenim materijalnim dokazom dopisom
Filozofskog fakulteta u Nikšiću, gdje je navedeno da Filozofski fakultet u
Nikšiću nije izdao diplomu o stečenom visokom obrazovanju na ime G.M., te da
nije završio studije odsjeka za Socijologiju, već je uslovno upisao VII
semestar studijske 1991/92 godinu.  Takođe,  odbrana optuženog data na glavnom
pretresu gdje se optuženi brani da je lakomisleno i naivno prihvatio i uzeo
diplomu od profesora koji su sada pokojni, i da nikada ne bi ni pomislio da bi
ona mogla biti falsifikovana, te da je ne bi upotrijebio da je razmišljao o
tome, je potpuno nelogična, neosnovana, apslolutno ne prihvatljiva za sud i
smišljenja na izbjegavanje krivično pravne odgovornosti. Imajući u vidu samu
činjenicu koju je naveo optuženi gdje je sam sebe demantovao da je mislio da
je završio fakultet, jer je naveo da mu je ostalo 7- 8 ispita, da je položio
neki ispit 4-te godine, i istu odslušao, a da su mu profesori rekli da se ne
sjekira i da će oni to završiti, više je nego jasno da je optuženi znao da je
predmetna diploma falsifikovana, odnosno da fakultet nije završio. Ovakva
odbrana optuženog, te tvrdnja njegovog branioca da se radi o stvarnoj zabludi,
je neosnovana sa razloga što optuženi kao osoba koja je studirala fakultet
apsolutno je znala i sam je to naveo da mu je ostalo 7-8 ispita da bi završio
fakultet pa njegova odbrana u dijelu njegove lakomislenosti i vjerovanja
profesora da će se to završiti ne može se ni u kom slučaju dovesti u vezi sa
bilo kakvom zabludom, jer se ne radi o bilo kakvoj diplomi, već o diplomi
Filozofskog fakulteta u Nikšiću.  
Optuženi je u konkretnom slučaju bio svjestan da upotrebljava lažnu javnu
ispravu kao pravu, pa je to i htio, kako bi dobio poziciju glavnog urednika
R..., a što ukazuje da je postupao sa direktnim umišljajem, pa su se u
njegovim radnjama ostvarili svi subjektivni i objektivni elementi krivičnog
djela falsifikovanje isprave iz čl. 412 st.2  u vezi st.1 KZ-a jer je diploma
fakulteta javna isprava pa je na taj način ostvarena kvalifikatorna okolnost
ovoga djela.  
Za ovo krivično djelo predviđena je kazna zatvora  od 3 mjeseca do 5 godina.  
Odlučujući o kazni shodno čl.42 Kz-a sud je na strani optuženog kao
olakšavajuću okolnost cijenio njegovu raniju neosuđivanost dok je kao
otežavajuću okolnost cijenio da se radi o diplomi sa najvećim stepenom
obrazovanja i motiv izvršenja krivičnog djela - okolnost da je sa ovom
diplomom kao javna ličnost konkurisao na rukovodeće mjesto u R.... pa je sud
ocjenom svih okolnosti izrekao optuženom kaznu zatvora u trajanju od 3
mjeseca, kojom kaznom će se ostvariti svrha specijalne i generalne prevencije,
u okviru opšte svrhe izricanja krivičnih sankcija, i istovremeno izrekao mjeru
bezbjednosti oduzimanje predmeta - diplome, shodno čl. 75 Kz-a.  
Optuženi je dužan da na ime troškova postupka plati 50,00 eura paušala, u roku
od 15 dana od pravosnažnosti presude pod prijetnjom prinudnog izvršenja.  
Iz izloženog, shodno čl.364 ZKP-a, odlučeno kao u izreci presude.  
OSNOVNI SUD U PODGORICA
Dana 14.04.2011. godine  
ZAPISNIČAR
PREDSJEDNIK VIJEĆA-SUDIJA
Marina Sekulić,s.r.
Suzana Mugoša, s.r.  
PRAVNA POUKA:
Protiv ove presude dozvoljena je žalba u roku od 15 dana
od dana prijema pismena, Višem sudu u Podgorici, a preko ovog suda.  
ZTO: Marina Sekulić  