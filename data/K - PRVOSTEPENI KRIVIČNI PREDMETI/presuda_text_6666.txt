_
K.br. 19/10_
U IME NARODA
        **_OSNOVNI SUD U ŽABLJAKU_** , kao prvostepeni krivični, u vijeću sastavljenom od predsjednika suda Andjelić Mihailu, kao predsjednika vijeća i sudija porotnika  Baranin Petra i Tomčić Marka kao članova vijeća, uz sudjelovanje Šibalić Ikonije kao zapisničara, u krivičnom predmetu protiv optuženog  G.M.  iz  B. – B.- Š.,  zbog krivičnog djela  teško djelo protiv opšte sigurnosti iz čl. 338 st. 3 u vezi   krivičnog djela izazivanje opšte opasnosti iz čl. 327 st.4 u vezi st. 1 KZ, po optužnici  ODT iz Pljevalja Kt. br.21/10 od 08.04. 2010 godine, nakon održanog usmenog, javnog i glavnog pretresa u prisustvu  ODT iz Pljevalja Banović Miroljuba  i optuženog, donio je 07. 05. 2010. godine i istog dana javno objavio

P R E S U D U
        Optuženi  **_G.M._** , od oca  M. i majke R. rođene J., rodjen ... godine u Š., JMB ..., sa prebivalištem u B. – B., državljanin Crne Gore, oženjen – otac  dvoje maloljetno djece,  završio osnovnu školu, poljoprivrednik, srednjeg  imovnog stanja,  ranije neosudjivan,  ne nalazi se pod istragom za drugo krivično djelo

K   r  i  v   j  e
_           Što je_
        Dana  2\. 11. 2009. godine oko 17,30 h u mjestu B., opština Š., motornom silom – teretnim motornim vozilom marke „Tam“ reg. br. ŠN ... vlasništvo G.M., izazvao opasnost za život i tijelo oštećenog G.M., koji mu je pomagao oko istovara drva, na način što je u dvorištu porodične kuće teretnim motornim vozilom na kome su bila utovarena drva za ogrev krenuo unazad sa namjerom  da vozilo parkira radi istovara, iako je bio svjestan da svojom radnjom može učiniti djelo ali je olako držao da do toga  neće doći ili da će to moći spriječiti, pa je tom prilikom udario metalnim pragom zadnjeg dijela vozila  u predjelu nogu oštećenog G.M., koji se nalazio iza vozila i tom prilikom ga pribio uz slog drva koja su ranije bila nasložena, nanijevši mu tom prilikom teške tjelesne povrede u vidu otvorenog preloma obje potkoljenice,

      -  čime je izvršio krivično djelo teško djelo protiv opšte sigurnosti iz čl. 338 st. 3 u vezi krivičnog djela izazivanje opšte opasnosti iz čl. 327 st.4 u vezi st. 1 Krivičnog zakonika / KZ /,

     pa ga sud na osnovu navedenog zakonskog propisa i čl. 4, 5, 13, 15, 32, 36 i 42 KZ,  čl. 199, 202  i čl. 364  Zakonika o krivičnom postupku (ZKP-a)

O S U DJ U J E
        Na  kaznu zatvora u trajanju od 30 /trideset/ dana a koja će se izvršiti nakon  pravosnažnosti presude.  
        Optuženi je dužan platiti troškove krivičnog postupka u iznosu od  100€,  kao i  paušal u iznosu od 30€ a gornje sve u roku od 15 dana po pravosnažnosti presude.

O b r a z l o ž e nj e
         ODT iz Pljevalja optužnicom  Kt. br. 21/10 od 08.04. 2010. godine dajući opis radnje izvršenja pravno je ocijenio, da je optuženi  počinio krivično djelo teško djelo protiv opšte sigurnosti iz čl. 338 st. 3 u vezi   krivičnog djela izazivanje opšte opasnosti iz čl. 327 st.4 u vezi st. 1 KZ, kako je to bliže opisano izrekom presude, predlažući da se optuženi  nakon održanog pretresa za počinjeno djelo oglasi krivim i osudi po zakonu. Na pretresu je ostao pri navodima iz optužnog akta a u završnoj riječi je predložio da se optuženi oglasi krivim i osudi po zakonu.  
        Oštećeni G.M. nije se pridružio krivičnom gonjenju optuženog.  
        Optuženi je u svojoj odbrani u predhodnom postupku  i na glavnom pretresu   priznao krivicu i počinjeno krivično djelo i u bitnom je istakao: da je kritičnog dana prevozio drva za ogrev koja je posjekao  u državnoj šumi zv. »Semolj«  a u čemu su mu pomagali njegov otac  M. kao i braća od stričeva G.P. i oštećeni M., da su dotjerali jedan kamion drva  jednom rođaku, ponovo su natovarili  kamion  sa drvima i pošli kući optuženog, da su sa njim u kabini siđela njegova braća od stričeva i njegov otac,  da su kada su došli u dvorište kuće gdje su trebali da istovare drva, iz kabine vozila izišli  njegov otac i brat od strica – oštećeni M. a da je P. izašao poslije njih i da je stajao  isped vozila, da je bila noć i da je on upozorio oca i brata od strica M. da se udalje od vozila  kako ih ne bi zakačio prilikom kretanja unazad, da je on vozilom krenuo unazad i u jednom momentu osjetio udar a odmah zatim i čuo kuknjavu nakon čega je vozilo zaustavio a odmah zatim krenuo unaprijed, da je izašao iz vozila i vidio brata od strica M. da leži na zemlji u blizini stoga drva u koji je predhodno udario, da je M. bio povrijeđen pa su odmah pozvali hitnu pomoć a M. su unijeli u kuću gdje je ostao do dolaska sanitetskog vozila sa kojim je M. prevezen do N. a potom do P. radi ukazivanja ljekarske pomoći, da mu su mu otac i brat P. rekli da je oštećeni M. bio djelimično zatrpan sa drvima u koja je udario kamionom prilikom kretanja unazad, da je M. obilazio više puta dok se nalazio na liječenju, da se oštećeni nalazi u D. kod njegove tetke  jer mu je tu bliže da obavlja kontrolne ljekarske preglede i da nakon povređivanja oštećeni nije dolazio u svoje selo gdje živi.  Na glavnom pretresu od 07.05. 2010.godine je ukazao  da zbog lošeg zdravstvenog stanja  oštećeni ne može da dođe u sudnicu radi čega je saglasan da ga sud sasluša izvan sudnice.  U završnoj riječi je još jednom ukazao da priznaje krivicu i počinjeno krivično djelo te da izražava žaljenje  zbog povređivanja brata od strica M.  sa kojim je bio  u veoma dobrim odnosima od ranije a i poslije povređivanja, a ocjenu  odgovornosti je prepustio sudu.   
        Sud je u dokaznom postupku na saglasan predlog stranaka pročitao: iskaz svjedoka – oštećenog G.M. sa zapisnika od 07.05.2010. godine datog pred predsjednikom vijeća van sudnice i svjedoka G.P. sa zapisnika  pred istražnim sudijom, pročitao  otpusnu listu  sa epikrizom za oštećenog G.M. izdatu od Kliničkog centra Crne Gore – Podgorica, pročitao nalaz i mišljenje vještaka  medicinske struke Dr.V.N.od 22. 03. 2010. godine o vrsti i prirodi povreda za oštećenog G.M., službenu zabilješku UP PJ Podgorica od  04\. 11. 2009. godine, te izvod iz KE za optuženog  izdat od Uprave policije – PJ Nikšić – Ispotava Šavnik br. 243/10-109/2  od 17. 02. 2010. godine.  
        Iz iskaza svjedoka – oštećenog G.M. proizilazi, da je dana 02. 11. 2009. godine pomagao bratu od strica G.M.  oko istovara drva, da su bili u dvorištu porodične kuće, da se nalazio  iza kamiona a iza njega je bio jedan slog bukovih drva za ogrev,  da se M. nalazio u kamionu i da je motor radio, da je u jednom trenutku  kada se nije nadao kamion brzo krenuo unazad i zahvatio ga zadnjim dijelom – metalnim pragom u predujelu nogu, da je bio potpuno pribijen uz  slog drva koji se nalazio iza njega i tom prilikom  zadobio teške povrede  \- prelom obadvije potkoljenice, da je prvi kod njega došao M. otac a onda i ostali, M. i drugi, da je zatim prevezen  u bolnicu  prvo u Š., zatim u N. i dalje u P . Posebno je dodao da M. nije bio dovoljno pažljiv prilikom kretanja sa kamionom i zbog toga ga je kamionom i povrijedio, te konačno da i do dana današnjeg još nije skinuo gips sa nogu kao i da su mu ugrađene »šine« u nogama a da ponovo treba da ide na kontrolu 11. 05. 2010.godine. Nije se pridružio krivičnom gonjenju  optuženog.    
        Iz iskaza svjedoka  G.P. proizilazi,  da je pomagao tovariti drva Gr.M.i M. u državnoj šumi zv. »Semolj« te da im je pomagao i brat od strica – oštećeni G.M., da su jednu turu ogrevnog drveta otjerali rođaku G.T., pa su drugu turu natovarili na vozilo marke »Tam«  kojim je upravljao optuženi a zatim krenuli po mraku prema kući M., da je on izašao iz vozila i stao ispred vozila a M. i M. su pošli pozadi, da je optuženi  krenuo sa vozilom unazad da doveze isto na mjesto gdje je trebao izvršiti istovar drva, da je u  jednom momentu začuo udar vozila u drva koja su bila ranije složena u dvorištu M. a zatim začuo viku i zapomaganje, da je odmah potrčao u tom pravcu i vidio  oštećenog M. da leži na zemlji sa lijeve strane drva  koja su tu bila složena, da su M. unijeli u M. kuću i vidjeli da su mu obje noge polomljene tako da je bolničkim vozilom odvežen u bolnicu N.  a potom za P. Posebno je izjavio da su drva u koja   je udario kamion bila složena a radilo se u bukovom ogrevu dužine 1 metar koji slog je bio nakon udara kamionom srušen, da se oštećeni nakon zadobijenih povreda nije vraćao kući već se nalazi kod svoje tetke u D.  
        Iz  otpusne liste  sa epikrizom za oštećenog G.M. i nalaza i mišljenje vještaka  medicinske struke Dr. V.N. od 22. 03. 2010. godine o vrsti i prirodi povreda za oštećenog G.M. proizilazi, da je oštećeni G.M. kritične prilike zadobio  otvoren prelom obije potkoljenice, da je operisan i da je urađena fiksacija kostiju obije potkoljenice, da navedene povrede spadaju u teške tjelesne povrede i mogle su biti nanešene  udarom tupe sile u predjelu potkoljenica.    
        Iz izvoda iz KE za optuženog sud je utvrdio da isti nije osuđivan.  
        Sud nije provodio dokaze saslušanja svjedoka G.M. i G.S. a sa razloga jer je optuženi u cjelosti priznao počinjeno krivično djelo, te se saglasio sa predlogom ODT-a da se gornji dokazi ne provode.  
        Sud je cijenio gore provedene dokaze pa je iste u cjelosti prihvatio, a ovo tim prije jer su isti pouzdani, jasni, logični i istiniti, stranke im nijesu prigovorile i međusobno se prožimaju i dopunjuju a svoju podlogu nalaze i u odbrani optuženog. Iz jasnog iskaza  oštećenog proizilazi, da optuženi kritične prilike zaista nije pokazao potrebnu pažnju pri upravljanju vozilom  jer se kretao u noćnim uslovima gdje prostor oko vozila nije bio osvijetljen, pa sama činjenica da je udario i u stog složenih drva a ne samo u oštećenog govori u prilog činjenice da je olako držao kretanjem vozilom unazad da neće udariti vozilom nekoga od prisutnih lica na licu mjesta.  Nalaz i mišljenje vještaka  dati su u skladu sa pravilima medicinske struke a na bazi postojeće medicinske dokumentacije u kojoj su objektivizirane povrede kod oštećenog, pa u tom nalazu  svoju podlogu nalaze u  kazivanju i svjedoka G.P. i oštećenog G.M., odnosno u odbrani optuženog.

Sud je posebno cijenio odbranu optuženog, pa je uzeo da je optuženi  priznao
krivicu i počinjeno  djelo a koje priznanje nalazi svoju podlogu  u svim
provedenim dokazima, pa je takvo priznanje i odbranu optuženog prihvatio.
Okolnost da je optuženi upozorio oštećenog da se udalji od vozila prilikom
kretanja unazad oštećeni nije potvrdio, već je ukazao da se upravo tome nije
nadao.
            Na osnovu savjesne i brižljive ocjene provedenih  dokaza, te potpunog priznanja optuženog a cijeneći sve u smislu   čl. 17 i 360 ZKP- a sud je na pouzdan način zaključio, da je optuženi počinio krivično djelo, na način mjesto i u vrijeme kako je to  bliže označeno izrekom presude, odnosno sud je utvrdio činjenično  stanje,  da je optuženi dana  2. 11. 2009. godine oko 17,30 h u mjestu B., opština Š., motornom silom – teretnim motornim vozilom marke „Tam“ reg. Br. ŠN ... vlasništvo G.M., izazvao opasnost za život i tijelo oštećenog G.M. koji mu je pomagao oko istovara drva, na način što je u dvorištu porodične kuće teretnim motornim vozilom na kome su bila utovarena drva za ogrev krenuo unazad sa namjerom  da vozilo parkira radi istovara, iako je bio svjestan da svojom radnjom može učiniti djelo ali je olako držao da do toga  neće doći ili da će to moći spriječiti, pa je tom prilikom udario metalnim pragom zadnjeg dijela vozila  u predjelu nogu oštećenog G.M., koji se nalazio iza vozila i tom prilikom ga pribio uz slog drva koja su ranije bila nasložena, nanijevši mu tom prilikom teške tjelesne povrede u vidu otvorenog preloma obje potkoljenice.
Pravnom ocjenom ovako utvrdjenog činjeničnog stanja, sud nalazi da se u radnji
optuženog stiču svi bitni elementi krivičnog djela teško djelo protiv opšte
sigurnosti iz čl. 338 st. 3 u vezi   krivičnog djela izazivanje opšte
opasnosti iz čl. 327 st.4 u vezi st. 1 KZ koje djelo čini svaki onaj ko
motornom silom ili kakvom drugom opšte opasnom radnjom ili opšte opasnim
sredstvom izazove  opasnost  za život ili tijelo ljudi pa usled toga djela
nastupi teška tjelesna povreda nekog lica a koje djelo je učinjeno  iz nehata.
Radnja ovoga djela  je alternativno određena, pri čemu je bitno da je u ovom
slučaju izazvana konkretna opasnost za život ili tijelo ljudi a koja opasnost
je neposredna i bliska kada je zaštićeno dobro već ugroženo, tako da daljim
razvojem ove opasnosti može doći do povrede zaštićenog dobra. Konkretna
opasnost je obilježje bića krivičnog djela i ona je u ovom slučaju  potpuno
dokazana.  Optuženi  je djelo učinio  sa nehatom kao  predvidjenim oblikom
vinosti a ovo sa razloga, jer je upravljajući teretnim motornim vozilom  na
kome su bila utovarena drva za ogrev i kretanjem unazad, prilikom parkiranja
vozila, radi istovara drva olako držao da takvim kretanjem  u noćnim uslovima
neće izazvati  opasnosti za život i tijelo nekoga od lica koja su mu pomagala
pri utovaru ogreva, pri čemu je krećući se unazad sa vozilom udario metalnim
pragom zadnjeg dijela vozila  u predjelu nogu oštećenog, pribio ga uz slog
drva i tom prilikom mu nanio teške tjelesne povrede u vidu otvorenog preloma
obje potkoljenice. Optuženi je dakle pored toga što je povrijedio oštećenog
porušio i slog ogrevnih drva na način kako su to ukazali svjedoci što dalje
znači da pri upravljanju vozilom nije pokazao dužnu pažnju imajući u vidu
okolnosti konkretnog slučaja.
Odlučujući da optuženom izrekne  kaznu  zatvora u trajanju od 30 dana sud je
imao u vidu  okolnosti iz čl. 42 KZ , pa je od  otežavajućih okolnosti uzeo
veći stepen povrede i ugrožavanje tj. da su oštećenom prelomljene obadvije
noge i da ovaj i nakon više od 6 mjeseci još nosi gipsanu podlogu i kreće se
otežano na štakama, radi čega nije ni mogao biti saslušan u sudnici, dok  je
od olakšavajućih okolnosti uzeo činjenicu,   da je optuženi priznao krivicu i
počinjeno djelo,da ranije nije osudjivan, da je mlad čovjek  koji se bavi
poljoprivredom i koji izdržava  suprugu i dvoje maloljetno djece,   da se
oštećeni nije pridružio njegovom krivičnom gonjenju,  pa je mišljenja da će se
izrečenom kaznom ostvariti svrha kažnjavanja iz čl. 32 KZ,  te da će izrečena
kazna dovoljno uticati na optuženog da u buduće ne vrši krivična djela.
            Oglašavajući optuženog krivim,  sud ga je obavezao da plati troškove krivičnog postupka u iznosu od 100€ koji se odnose na nagradu i troškove vještačenja po vještaku  medicinske struke  shodno čl. 202 ZKP-a, te ga obavezao na plaćanje paušala  u iznosu od  30€ shodno čl. 199 st. 3 ZKP-a a imajući u vidu trajanje, složenost postupka i imovno stanje optuženog.  
        Sa iznijetog odlučeno je kao u izreci presude.

OSNOVNI SUD U ŽABLJAKU, dana 07. 05. 2010. godine
ZAPISNIČAR                                 PREDSJEDNIK SUDA-VIJEĆA
Ikonija Šibalić,s,r.                                     Mihailo Andjelić,
s.r.

PRAVNA POUKA:
Protiv ove presude dopuštena je žalba u roku
od 15 dana po prijemu pismenog otpravka
iste preko ovog suda Višem sudu Bijelo Polje  