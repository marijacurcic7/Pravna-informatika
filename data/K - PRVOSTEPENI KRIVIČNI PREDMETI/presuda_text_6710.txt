

Posl.br.K.177/11/10 
U IME NARODA! 
OSNOVNI SUD U KOTORU, kao nadležni prvostepeni krivični sud, u Vijeću
sastavljenom od Predsjednika vijeća - sudije Vesne Pean i članova vijeća -
sudija porotnika B. Lj. i M. N., uz učešće zapisničara Branke Spalević, u
krivičnom predmetu protiv okrivljenog G. M. iz P., kojeg brani   adv. M. M. iz
P., zbog krivičnog djela zloupotrebe službenog položaja iz čl. 416 st. 1.
Krivičnog zakonika, koji se vodi po optužnici ODT-a iz Kotora, Kt. br. 622/08
od 05.03.2010. godine, nakon održanog glavnog i javnog pretresa dana
11.05.2011.g. u prisustvu okrivljenog, njegovog  branioca i zastupnika tužbe
Tanje Čolan, zamjenice ODT Kotor, donio je i javno objavio dana
13.05.2011.godine, sledeću,
P R E S U D U 
Okr.M. G. JMBG ... od oca M. i majke D., rodjene R., rodjenog ....  u B.,
stalno nastanjenog  u P.,  državljanina CG, oženjenog, oca dvoje mal. djece,
sa završenim gradjevinskim fakultetom,zaposlen u Ministarstvu uredjenja
prostora i zaštitu životne sredine, kao Inspektor za gradjevinarstvo, supruga
zaposlena, vojni rok  služio,   srednjeg imovnog stanja, neosudjivanog, protiv
kojeg se ne vodi postupak za drugo krivično djelo,  
Na osnovu čl. 363 tačka 3. Z KP-a, 
OSLOBADJA SE OD OPTUŽBE
Da je
 U periodu od 24. 04. 2008. godine  do 17. 09. 2009. godine  u B., u svojstvu
službenog lica – Inspektora za građevinarstvo Ministarstva za ekonomski
razvoj, nevršenjem svoje službene dužnosti, pribavio korist investitoru M. M.
iz S. S., koji je na K.p. x KO S. S. izgradio građevinski objekat na x etaža,
površine x m2 bez građevinske dozvole, na način što, nakon što je
24.04.2008.g., donio Rješenje br. ... kojim se naređuje investitoru M. M. da
poruši objekat, a koje rješenje je bilo izvršno danom donošenja, jer žalba ne
odlaže izvršenje, u daljem vremenskom periodu nije pratio izvršenje donijetog
Rješenja o rušenju odnosno preduzimao inspekcijske kontrole, niti preduzimao
bilo kakve radnje u cilju prinudnog izvršenja donesenog rješenja, a koje je
postalo pravosnažno 21.07.2008.g., tako da objekt i dalje postoji iako je
nelegalno sagrađen, a čime je pribavio korist investitoru M., koji je dana
21.08.2009god. podnio zahtjev za odobrenje izgradnje stambenog objekta,
Sekretarijatu za planiranje i uredjenja prostora opštine B., od kojeg je dana
17. 09. 2009. godine dobio rješenje broj ... od 17. 09. 2009. godine, kojim mu
se odobrava izgradnja ovog objekta, odnosno isti legalizuje,  
- te da bi time učinio krivično djelo zloupotrebe službenog položaja iz čl.
416. st. 1. Krivičnog zakonika, 
Troškovi krivičnog postupka padaju na teret bužetskih sredstava ovog suda.  
O b r a z l o ž e n j e 
ODT Kotor je podnio ovom sudu optužnicu protiv M. G., zbog krivičnog djela
zloupotrebe službenog položaja iz čl. 416. st. 1. Krivičnog zakonika. U ovom
predmetu bila je donijeta prvostepena presuda koja je u postupku po žalbi
ukinuta rješenjem Višeg suda u Podgorici Kž.br. 34/11 od 23.03.2011.g. i
predmet vraćen na ponovno sudjenje.  
Sud je zakazao novi glavni pretres i zastupnik tužbe je do završetka  novog
glavnog pretresa ostala kod podnijete optužnice, smatrajući dokazanim da je
okrivljeni učinio krivično djelo kao prema optužnom aktu. Predložila je da ga
sud oglasi krivim i kazni po zakonu.  
U svojoj odbrani okrivljeni M. G. je naveo da je u kritičnom periodu postupao
u svojstvu građevinskog inspektora Ministarstva za ekonomski razvoj.
Inspekcijsku kontrolu navedenog objekta, prvo su vršile njegove koleginice Bo.
N. i N. M., a on je istu izvršio dana 07.04.2008. god, kada je trebao da
provjeri poštovanje rješenja o zabrani i pečaćenju, koje su donijele njegove
koleginice. U tom momentu, konstatovao je da objekat ima pet etaža i da se
ništa ne radi. Par sedmica kasnije, 22.04.2008. god., ponovo je izašao na lice
mjesta i konstatovao da je nastavljeno sa radovima. Kako je objekat prethodno
bio zapečaćen, podnio je krivičnu prijavu protiv M. M. zbog povrede službenog
pečata ili znaka, a dana 24.04.2008. god. Donio Rješenje o rušenju, jer se
radilo o objektu građenom bez građevinske dozvole. Primjerak rješenja dostavio
je M., koji je na isto uložio žalbu i ista je odbijena drugostepenim rješenjem
od 21.07.2008. god. Tada je trebao izvršiti rušenje, ali dopisom od strane
Gradonačelnika B., zamoljeni su da tokom turističke sezone ne vrše rušenje.
Nakon toga, došlo je promjene propisa, pa više nije postupao kao inspektor za
građevinarstvo, već kao inspektor zaštite prostora, i bio je raspoređen u T..
Novi zadatak je imao prioritet, pa se zastalo sa sprovođenjem rušenja i nakon
završetka turističke sezone. Po završetku turističke sezone, u novembru 2008.
god., firmi koja je na tenderu dobila posao za rušenje objekata je istekao
ugovor. Novi tender je raspisan tek u maju 2009. god., i tada je ista ova
firma dobila posao, ali je nastupila nova zabrana izvođenja radova, da bi
17.09.2009. god. M. dobio građevinsku dozvolu, i na taj način legalizovao
objekat, pa više nije bilo uslova za rušenje. Dalje je naveo da je u kritičnom
periodu kao inspektor bio zadužen za srednji dio Crne Gore i Primorje, da su
imali veliki broj predmeta, te da je nakon stupanja novog Zakona na snagu
01.09.2008. god. u čl. 167. istog, bilo navedeno da objekti koji su izgrađeni
prije donošenja ovog zakona, ukoliko postoji mogućnost legalizacije shodno
planskoj dokumentaciji, da se legalizuju.  
U završnoj riječi branilac okrivljenog je izjavio da se njegovom branjeniku
stavlja na teret pribavljanje koristi investitoru M. M., iako se ne navodi
koja je to korist i koja je to visina pribavljene koristi, jer od ove
činjenice neposredno zavisi da li se radi o osnovnom ili kvalifikovanom djelu.
Takodje da kod okrivljenog nije postojao umišljaj, niti radnja nevršenja
službene dužnosti, da je inače, objekat legalizovan, naplaćene komunalije, te
je posebno ukazao na ukidno rješenje Višeg suda, smatrajući da je okrivljeni
postupao po svim pozitivnim zakonskim propisima, zaključcima Vlade, resornog
Ministarstva i svoje službe, pa je predložio da sud njegovog branjenika
oslobodi optužbe.  
U dokaznom postupku koji je proveden radi rasvetljavanja činjeničnog stanja na
saglasan predlog stranaka pročitan je iskaz svjedoka M. M. dat na zapisnik
istražnom sudiji ovog suda 11.12.2009.g. i na zapisnik o glavnom pretresu od
22.09.2010.g., i pročitani su pismeni dokazi: zapisnik o inspekcijskoj
kontroli Ministarstva za ekonomski razvoj broj ... od 22. 04. 2008. godine,
rješenje o rušenju Ministarstva za ekonomski razvoj broj ... od 24. 04. 2008.
godine, rješenje istog Ministarstva broj ... od 21. 07. 2008. godine, rješenje
Sekretarijata za planiranje i uredjenje prostora opštine B. broj ... od 17.
09. 2009. godine, rješenje Ministarstva za ekonomski razvoj broj ... od
1.1o.2oo8.g., nalaz i mišljenje sudskog vještaka građevinske struke ing. B. M.
od 25.12.2009. godine, kao i zaključak Vlade CG br. ... od 14.01.2010.g.  
Svjedok M. M. je izjavio da mu lično nije poznat okrivljeni, a potvrdio je da
je započeo gradnju bez građevinske dozvole, uz usmenu saglasnost Opštine B., i
da su inspekcije dolazile i da su donosile Rješenja o zabrani gradnje i o
rušenju. Kasnije je dobio građevinsku dozvolu, i to u septembru mjesecu
2oo9.g., pa je prestala potreba za rušenjem.  
Iz zapisnika o inspekcijskoj kontroli je utvrđeno da je isti sačinjen dana
22.04.2008. god. od strane službenog lica G. M., i da je istim konstatovano da
su nastavljeni radovi na objektu, nakon primijenjenih mjera prinudnog
zatvaranja pečaćenjem od 08.11.2007. god. kod investitora M. M. K.o. S. S. u
Opštini B..  
Iz rješenja o rušenju Ministarstva za ekonomski razvoj od 24.04.2008. god. je
utvrđeno da je isto sačinjeno od strane inspektora za građevinarstvo G. M., i
da je njime izdata naredba M. M. iz P., da poruši i ukloni temelje, zidove,
stubove i armaturne betonske ploče objekta na kat. parc. x K.o. S. S., u roku
od sedam dana od dana prijema rješenja. Navedeno je i da žalba na rješenje ne
odlaže izvršenje istog.  
Rješenjem istog Ministarstva od 21.07.2008. god. odbijena je žalba M. M. na
rješenje o rušenju, iz razloga što isti nije pribavio građevinsku dozvolu koja
je uslov za zakonito građenje objekta, a kako je navedeno u obrazloženju ovog
rješenja.  
Iz rješenja Sekretarijata za planiranje i uređenje prostora Opštine B. od
17.09.2009. god. je utrđeno da je istim odlučeno o zahtjevu M. M. koji je
podnio dana 21.08.2009. god., i da mu je odobrena izgradnja stambenog objekta
na kat. parc. x K.o. S.S..  
Iz rješenja Ministarstva za ekonomski razvoj od 1.1o.2oo8.g, utvrdjeno je da
je izmedju ostalih i M. G. bio odredjen i ovlašćen da vrši inspekcijski nadzor
u oblasti uredjenja prostora, kao inspektor zaštite prostora.  
Iz nalaza i mišljenja vještaka građevinske struke je utvrđeno da je objekat
investitora M. M.  spratnosti x, te bruto gradjevinska površina po etažama,
kojih ima x iznosi x m2., da objekat inače ima x stanova ukupne korisne
površine  x m2., ukupne korisne površine komunikacija x m2. i ukupne korisne
površine garaža x m2. . Vještak je potom izvršio procjenu tržišne vrijednosti
objekta i stanova, a ukupna vrijednost je iznosila 2.707.205,80 eura.  
Iz zaključka Vlade Crne Gore od 14.01.2010.g. utvrdjeno je da je Vlada na
sjednici od 24. i 29.12.2009.g. razmotrila Informaciju o realizaciji projekta
Svjetske banke "Projekat zemljišne administracije i upravljanja u Crnoj Gori -
I AMP  projekat", koju je dostavilo Ministarstvo uredjenje prostora i zaštitne
životne sredine i tim povodom donijela zaključke, izmedju ostalog da se
ovlašćuje ministar uredjenja prostora i zaštite životne sredine, da potpiše
Memorandum o razumijevanju, kojim se definiše moratorijum o rušenju bespravno
izgradjenih objekata do 1.09.2008.g., kao i zadužuje Ministarstvo pravde i
Ministarstvo unutrašnjih poslova i javne uprave da obavijeste pravosudne
organe i Upravnu inspekciju o Zaključku Vlade o moratorijumu na rušenje
gradjevinskih objekata izgradjenih prije 01.09.2008.g.  
Cijeneći sve provedene dokaze pojedinačno i u uzajamnoj povezanosti, kao i u
odnosu na odbranu okrivljenog, sud je smatrao nema dokaza  da je  okr. G. M.
učinio krivično djelo zloupotrebe službenog položaja iz čl.416. st.1.
Krivičnog zakonika Crne Gore.  
Za krivično djelo zloupotrebe službenog položaja potrebno da neko kao službeno
lice, izmedju ostalog navedenog u Zakoniku,  i nevršenjem svoje službene
dužnosti, pribavi drugom korist, kako je okrivljenom bilo stavljeno na teret,
medjutim, provedeni dokazi nisu ukazivali da je okrivljeni kritične prilike
postupao sa namjerom da investitoru M. pribavi korist, dakle nema dokaza za
umišljajnim postupanjem okrivljenog. Iz provedenih dokaza je proizilazilo da
je okrivljeni kao gradjevinski inspektor vršio inspekciju na objektu
investitora M., te jeu okviru svojih ovlašćenja donio rješenje o rušenju i
uklanjanju radova koji su se izveli bez gradjevinske dozvole, dana
24.04.2008.g., na koje rješenje je investitor M. izjavio žalbu primljenu u
Ministarstvu za ekonomski razvoj 26.05.2008.g., a dana 21.07.2008.g.
Ministarstvo je odbilo žalbu investitora M..  Nesporno je proizilazilo da je
nakon izvršene inspekcije nadležnom ODT Kotor okrivljeni podnio krivičnu
prijavu  protiv M. M., zbog povrede službenog pečata koji je postavljen na
ulaz u objekat  M., u cilju sprečavanja daljeg nastavka radova na izgradnji
objekta.  Imajući ovo u vidu, da je potom nastupila turistička sezona u kojoj
je bilo zabradjeno izvodjenje svih gradjevinskih radova, nesporno je da
rješenje o rušenju nije sprovedeno, a da je potom okrivljeni bio postavljen u
svojstvu inspektora zaštite prostora na teritoriji Opštine T., što znači da je
nakon toga imao nalog za obavljanje drugih poslova i na drugom području
odnosno da vrši inspekcijski nadzor u  oblasti uredjenja prostora.  Imajući u
vidu da je u Zakonu o uredjenju prostora i izgradnji objekata  propisano u čl.
167. da će objekti, koji su izgradjeni  prije donošenja tog zakona ukoliko
postoji mogućnost legalizacije shodno planskoj dokumentaciji, biti
legalizovani, a nesporno iz predmeta proizilazi da je investitor M. dana
17.09.2009.g. dobio gradjevinsku dozvolu, pa je time njegov objekat postao
legalan. U ovom pravcu su bili donijeti i zaključci Vlade Crne Gore, koji
tačno da datiraju iz januara 2010.g., medjutim  odnose se na Sjednicu od 24. i
29.12.2009.g., kada je razmotrena Informacija o realizacije Svjetske banke, a
koja je izmedju ostalih zaključaka donijela  i o moratorijumu na rušenje
gradjevinskih objekata izgradjenih prije 01.09.2008.g. Ovo ukazuje na
činjenicu da Vlada, kao i nadležna ministarstva, konkretno Ministarstvo za
ekonomski razvoj,  su pronalazili modus da se odredjeni objekti, po ispunjenju
odredjenih uslova, ipak mogu legalizovati, te da nije potrebno sprovoditi
rušenje objekata, koji su prethodno započeti legalno da se grade ili su već
bili izgradjeni. .  
Dakle, iz postupanja okrivljenog,  odnosno provedenih dokaza u ovom predmetu,
sud sa sigurnošću nije mogao zaključiti da je okr. M. postupao sa umišljajem,
odnosno da je nevršenjem svoje službene dužnosti htio pribaviti korist
investitoru M.,  i na taj način zloupotrijebio svoj službeni položaj, pa je
odlučeno da se, shodno čl. 363. tač. 3 ZKP-a, okr. M. G., zbog krivičnog djela
iz čl. 416.st.1. KZ,  oslobodi od optužbe.  
Imajući u vidu ovakvu odluku suda, u pogledu troškova je odlučeno da padaju na
teret bužetskih sredstava ovog suda shodno čl. 203 ZKP-a.  
OSNOVNI SUD U KOTORU
Dana, 13.05.2011. godine 
ZAPISNIČAR,                                              PREDSJEDNIK VIJEĆA-
SUDIJA                                  
Branka Spalević   s.r.
Vesna Pean  s.r. 
PRAVNA POUKA : Protiv ove presude dozvoljena je žalba u roku od 15 dana, od
dana prijema iste, Višem sudu Podgorica, preko ovog Suda. 