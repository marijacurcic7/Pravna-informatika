
Posl.br.K.371/11/11 
U IME NARODA! 
OSNOVNI SUD U KOTORU, kao nadležni prvostepeni krivični sud, po sudiji
Vesni Pean, uz učešće zapisničara Branke Spalević, u krivičnom predmetu protiv
okrivljenog Š. D., kojeg brani   adv. M. M. iz P., zbog krivičnog djela
zloupotrebe službenog položaja iz čl. 416 st. 1. Krivičnog zakonika, koji se
vodi po optužnici ODT-a iz Kotora, Kt. Br. 69/11 od 27.07.2011. godine, nakon
održanog glavnog i javnog pretresa dana 28.03.2012.g., u prisustvu
okrivljenog, njegovog  branioca i zastupnika tužbe Tanje Čolan, zamjenice ODT
Kotor, donio je i javno objavio dana 30.03.2012.godine, sledeću,  
P R E S U D U 
Okr. Š. D., JMBG, od oca M. i majke S., rodjene Š., rođen ... godine u D.,
stalno nastanjen u K., ..., državljanina CG, inspektor  komunalne policije,
oženjen, otac dvoje mal. djece, pismen, sa završenim gradjevinskim fakultetom,
srednjeg imovnog stanja, navodno neosudjivanog, protiv kojeg se navodno ne
vodi postupak za drugo krivično djelo,  
Na osnovu čl. 373 tačka 2. ZKP-a, 
OSLOBADJA SE OD OPTUŽBE
Da je
U periodu od 21.04.2006 godine do 21.09.2007 godine u B., u svojstvu službenog
lica – građevinskog inspektora, Sekretarijata za inspekcijske poslove Opštine
B., nevršenjem svoje službene dužnosti, pribavio korist investitoru M.N. iz
B., koji je na kat. parc. x KO B., na trećoj etaži stambene zgrade bespravno
izgradio betonske terase u dva nivoa površine 7,46 m2 i 21,17 m2,   bez
građevinske dozvole, na način što je, nakon što je 10.04.2006 godine, donio
Rješenje br....., kojim se naređuje investitoru da poruši dio objekta, a koje
je Rješenje bilo izvršno danom donošenja, jer žalba ne odlaže izvršenje
Rješenja, a u daljem vremenskom periodu nije pratio izvršenje donijetog
Rješenja o rušenju, suprotno odredbi čl.56 st.2 Zakona o inspekcijskom
nadzoru, niti je donio Zaključak o dozvoli izvršenja suprotno odredbi čl.271
Zakona o upravnom postupku i preduzimao bilo kakve radnje u cilju prinudnog
administrativnog izvršenja donijetog Rješenja,suprotno odredbi čl.56 st.4
Zakona o inspekcijskom nadzoru, već je navedenim propuštanjem vršenja
službenih radnji pribavio korist investitoru, da mu taj dio objekta i pored
nezakonitog postojanja, ne bude uklonjen, do 21.09.2007 godine, kada je
investitor Marković pribavio građevinsku dozvolu kojim je legalizovao taj dio
objekta.  
- te da bi time učinio krivično djelo zloupotrebe službenog položaja iz čl.
416. st. 1. Krivičnog zakonika,  
Troškovi krivičnog postupka padaju na teret bužetskih sredstava ovog suda.  
O b r a z l o ž e n j e 
ODT Kotor je podnio ovom sudu optužnicu protiv Š. D., stavljajući mu na teret
krivično djelo zloupotrebe službenog položaja iz čl. 416. st. 1. Krivičnog
zakonika. Kako se u medjuvremenu, od 01.09.2011.godine, počeo primjenjivati
novi ZKP, to se optužni akt smatrao optužnim predlogom, a postupak se održavao
po pravilima skraćenog postupka.  
Zastupnik tužbe je do završetke glavnog pretresa ostala  kod podignutog
optužnog akta s tim što je precizirala činjenični opis,  na način naveden u
izreci odluke. Smatrala je  dokazanim da je okr. Š. D. učinio krivično djelo
kao prema optužnom aktu, pa je predložila sudu da  okrivljenog  oglasi krivim
i izrekne mu kaznu u granicama Zakonom propisanim za predmetno krivično djelo.  
U svojoj odbrani okrivljeni Š. D. je izjavio da je u kritičnom periodu bio
raspoređen u Komunalnoj policiji opštine B. na radno mjesto – inspektor I.
Dana 07.04. 2006.g.  pred kraj radnog vremena ga je pozvao tadašnji načelnik
Komunalne policije Opštine B., Z. I. i rekao mu da hitno dođe u njegovu
kancelariju što je i učinio. Kada je došao kod njega, načelnik mu je naložio
da hitno izvrši kontrolu bespravne gradnje u R. i predstavio mu podnosioca
pismene prijave za navedenu bespravnu gradnju J. S.,  navodeći da će mu S.
pokazati na licu mjesta. Izašao je na lice mjesta i uz prisustvo S. sačinio
zapisnik o inspekcijskoj kontroli  na NN investitora  odnosno vlasnika stana
na III etaži,  a to iz razloga jer na licu mjesta  nije bilo nikoga osim
podnosioca prijave S. koji nije znao ime investitora. Poslije tri dana,
tačnije 10.04.2006.g. donio je rješenje o rušenju predmetne bespravno
sagrađene terase po skraćenom postupku, a rješenje je uz prisustvo M. M., kao
komunalnog redara, zalijepio na ulaznim vratima  predmetnog stana u R., u 11
časova, što je konstatovano na predmetnom rješenju. Kopiju donijetog rješenja
o rušenju, kao i kopiju zapisnika je dostavio podnosiocu prijave S. J. na
njegov zahtjev. O svim preduzetim radnjama u konkretnom slučaju upoznao je
načelnika kom.policije, u to vrijeme I.Z., kao i glavnog inspektora S. O..
Objasnio je da je način organizacije rada unutar komunalne policije Opštine B.
u kritičnim periodu, a vezano za postupanje po donijetom rješenju o rušenju,
bio takav da nakon što on, kao inspektor donese rješenje o rušenju, ima
obavezu da o preduzetim radnjama i donijetim mjerama  upozna svoje nadređene,
tačnije glavnog inspektora i načelnika komunalne policije,  koji u daljem toku
postupka  organizacije rada komunalne policije i donošenja odluka o
prioritetnim radnjama, donose dalje odluke vezano za postupanje u odnosu na
donijeto rješenje. Ovo iz razloga jer komunalna policija opštine B. u to
vrijeme nije imala svoju organizovanu službu za izvršenje,  već je odluku i
postupak za angažovanje takve službe, kao i sredstva po tom osnovu izdvajala
opština B., tako da su se u svakom konkretnom slučaju po prethodnom donijetom
programu rada i odobrenju nadležnih službi  i organa Opštine koja izdvaja
sredstva za plaćanje troškova i angažovanje izvršne službe, donosile odluke i
o predmetima koje imaju prioritet prilikom izvršenja. Dalje je objasnio da
imajući u vidu činjenicu da unutar komunalne policije nije postojala izvršna
služba koja bi postupala po njegovom rješenju, niti je on mogao izdati nalog
za izvršenje rješenja, to je shodno pravilniku o unutrašnjoj organizaciji  i
sistematizaciji komunalne policije,  te prakse u radu  u to vrijeme, jedina
njegova obaveza bila da o donijetom rješenju obavijesti glavnog inspektora i
načelnika komunalne policije,  što je i učinio. Dalja briga za staranje vezano
za postupanje po donijetom rješenju o rušenju od tog trenutka prelazila je u
djelokrug rada glavnog inspektora  i načelnika komunalne policije, te
nadležnih organa opštine B.. Dana 17.04.2006.g. je uložena žalba na predmetno
rješenje o rušenju Ministarstvu zaštite životne sredine  i uređenje prostora
od strane M.N. koji se tom prilikom identifikovao kao investitor  i ujedno ih
obavijestio da je započeo postupak legalizacije tog objekta kod nadležnog
opštinskog organa. Kako je u to vrijeme utvrđeno da podnosilac pismene prijave
S. J. nije bio evidentiran kao vlasnik posebnog dijela u predmetnom objektu,
te kako je izvršenom provjerom utvrđeno da je M. odmah nakon donošenja
rješenja o rušenju započeo postupak  legalizacije predmetne bespravno
sagrađene terase, kao i da je u narednom periodu S. J. kao zainteresovana
stranka  postao nedostupan,  to je nadležni organ cijenio da izvršenje
rješenja o rušenju nije bio prioritet, dok se ne riješe prethodna pitanja,  a
posebno pitanje legalizacije sporne terase. Izjavio je da nije tačno da on
nakon donošenja rješenja o rušenju nije pratio izvršenje donijetog rješenja o
rušenju  odnosno da nije preuzimao inspekcijske kontrole niti preuzimao bilo
kakve radnje u cilju prinudnog izvršenja rješenja, jer je u predmetnom slučaju
preuzeo sve službene  radnje   koje su spadale u djelokrug njegovih poslova,
ali sam  postupak preuzimanja rješenja o izvršenju nije bio u njegovoj
nadležnosti niti je taj postupak on mogao sprovesti. On ni na koji način nije
pribavio korist M. N. jer je on za bespravno sagrađenu terasu pribavio
građevinsku dozvolu, što znači da način i tok upravnog postupka  kod
inspekcijskog organa i eventualno rušenje ili ne, bespravno sagrađene terase,
ne bi imalo uticaja na nadležni organ urbanizma za izdavanje predmetne
građevinske dozvole. On nije imao motiv ni razlog da M. pribavi bilo kakvu
korist  obzirom da ne poznaje M. i da ga je vidio prvi put 2010.g.  kada je u
službu donio na uvid građevinsku dozvolu. Dalje je izjavio da je  1996.g.
počeo raditi kao republički inspektor i tada su se donosili zaključci o
izvršenju na kojima se nije pisao datum, oni bi se predavali načelniku koji bi
ih nosio u Ministarstvo,  a na kolegijumu bi se dogovorili prioriteti  za
izvršenje tih zaključaka  što bi njima prenosio načelnik, a potom su pisana
obavještenja investitoru  sa datumom kada će biti izvršeno rušenje. Međutim
2001.g. je donijeta uredba  o povjeravanju dijela poslova,  za nadzor za
građenje tih objekata, i to do 1000m2, lokalnoj samoupravi, a inače od 2003.g
se više nisu donosili zaključci, već su se shodno Zakonu o inspekcijskoj
kontroli pisala obavještenja investitorima,  s tim što su se opet na
kolegijumu Opštine dogovarali prioriteti za rušenje, a potom obavještavana
izvršna služba,  obzirom da su se na obavještenjima navodili datumi izvršenja.
Zakonodavac je zakonom iz 2003.g. smatrao da će ubrzati proceduru  ukoliko
izostavi donošenje zaključaka obzirom da su na zaključke investitori imali
pravo žalbe, dok na obavještenja nije bilo nikakve pravne pouke, niti
mogućnosti žalbe. Od 2006.g. sektor građevinske inspekcije  je bio organizovan
unutar komunalne policije  s tim što je on dugo vremena bio jedini inspektor,
a kasnije je izabran kolega P. i to  da obavlja poslove nadzora u B., a on je
bio zadužen od B. do B.. Objasnio je da kada se donese rješenje o rušenju
trebalo bi da se organizuje služba za izvršenje rješenja,  međutim, on lično
kao inspektor nije mogao da angažuje tu službu, nigdje nije ni bilo propisano
da to on organizuje, jer se ipak radi o specijalizovanoj službi koja mora da
vrši rušenje,  a takva služba bi trebala da se angažuje putem tendera  i da
ima stalnu funkciju za obavljanje rušenja po terenu. Što se tiče konkretnog
događaja  zna da iako je donio rješenje o rušenju,  on isto nije izvršio već
je to rješenje predao stranci koja je tražila izvršenje,  govoreći joj da sada
druga službe treba da preuzme rušenje, rješenje je predao i nadređenom, a
poznato mu je da je investitor kasnije legalizovao sve što je gradio i to
upravo na osnovu postojećeg plana. Na kraju je izjavio da je tačno da u
konkretnom slučaju nije donio pismeno obavještenje , jer je obavještenju
trebalo da prethodi organizovanje izvršne službe, a on samostalno nije mogao
tu službu da organizuje,  tako da tek kada bi se takva služba organizovala i
formirala,  moglo bi da se donese obavještenje investitoru sa tačnim datumom
izvršenja odnosno rušenja.  
U završnoj riječi  branilac optuženog je izjavio da   u konkretnom slučaju
nesporno postoje tri pravna osnova za donošenje oslobadjajuće sudske presude.
Kao prvi i najlakši za sud je  nesporna činjenica da je članom 167. Zakona o
uredjenju prostora i izgradnji objekata decidno propisano da "objekti
izgradjeni bez gradjevinske dozvole do dana stupanja na snagu ovog Zakona,
koji se ne uklope u planski dokument, uklonit će se u skladu sa ovim Zakonom".
Navedeni zakon  je donijet 22. avgusta 2008.g. i stupio na snagu 8 dana od
dana objavljivanja, pa budući da se radi o objektu koji je izgradjen prije
stupanja na snagu ovog Zakona, kao i nespornu činjenicu da je predmetni
objekat legalizovan, to ne stoji osnov za donošenje osudjujuće odluke. Druga
dva pravna osnova sadržani su u činjenici da u konkretnom sluičaju nisu
ispunjeni osnovni elementi bića krivičnog djela koje mu se stavlja na teret,
odnosno da nema dokaza da je izvršio predmetno krivično djelo i nije utvrđeno
da je kod optuženog postojala namjera pribavljanja sebi ili drugom koristi,
niti pak visina koristi koja bi u tom pravcu opredeljivala i pravnu
kvalifikaciju. Predložio je da sud njegovog branjenika oslobodi krivice.  
U dokaznom postupku koji je proveden radi rasvetljavanja činjeničnog stanja
neposredno su saslušani svjedoci i to: I. Z., O. S., Z. M., M. I. i P. M., na
saglasan predlog stranaka su pročitani iskazi svjedoka S. J. i M. N.,  te su
pročitani pismeni dokazi : zaključak Ministarstva uredjenja prostora i zaštite
životne sredine Vlade CG  Odsjek Inspekcije zaštite prostora broj .... od 23.
04. 2010. godine,dopis Komunalne policije Opštine B. broj .. od 20. 04. 2010.
godine, dopis Ministarstva uredjenja prostora i zaštite životne sredine Vlade
CG - Inspekcije zaštite prostora broj ... od 14. 05. 2010. godine, zapisnik o
inspekcijskoj kontroli Vlade CG Ministarstva uredjenja prostora i zaštite
životne sredine od 21. 04. 2010. godine, Rješenje Sekretarijata za
inspekcijske poslove Opštine B. - Gradjevinske inspekcije broj ... od 10. 04.
2006. godine,zapisnik  Sekretarijata za inspekcijske poslove Opštine B. -
Gradjevinske inspekcije broj ... od 07. 04. 2006. godine,prijava za
inspekcijsku intervenciju S. J. od 06. 04. 2006. godine, Rješenje Uprave za
nekretnine PJ B. broj .... od 24. 03. 2005. godine sa prilozima, Rješenje
Sekretarijata za planiranje i uredjenje prostora opštine B.broj ... od 21. 09.
2007. godine, zaključak Komunalne policije opštine B. broj ....od 03. 09.
2010. godine, nalaz vještaka gradjevinske struke B. M. od 26. 09. 2010.
godine, Rješenje Opština B. - Komunalna policija broj ... od 03. 04. 2006.
godine, izvrši uvid u LN broj x KO B., Pravilnik o unutrašnjoj organizaciji i
sistematizaciji Komunalne policije Opštine B., i fotodokumentaciju, nalaz i
mišljenje vještaka gradjevinske struke B. M.od 06. 04. 2011. godine dopis
Opštine B. sa prilozima od 24.02.2012.g., izvještaj o radu Kom. policije
Opštine B. za 2007.g.,uvid u zahtjev za izdavanje UTU i rješenje o lokaciji M.
N. koji datira od 12.004.2006.g., uputstva donijeta na osnovu zaključka
dogovora kom. policije i predsjednika Opštine B..  
Svjedok S. J. je izjavio da živi i radi u A.,  a u B. dođe nekoliko puta
godišnje, te ja zbog toga i kupio stan u predmetnoj zgradi. Kada je došao u
aprilu 2006.g. bio je neprijatno iznenađen kada je vidio neke građevinske
radove  i to još svježe u fazi šalovanja na spratu iznad njegove ploče.
Nepoznajući komšije, a kako ga niko nije pitao za saglasnost, on se obratio
građevinskoj inspekciji opštine B.prijavom 06.03.2006.g. Po toj prijavi je na
lice mjesta izašao inspektor Š.D., čemu je on prisustvovao,  sastavio zapisnik
i rekao da je stanje očigledno i da će donijeti rješenje o rušenju koje će
vrlo brzo postati izvršno i da će se to brzo srušiti. On je čekao što će se
dalje dešavati, ali nije bilo nikakve reakcije, ni sam ne zna koliko je puta
telefonom zvao Š. i koliko je puta dolazio u njegove kancelarije,  te urgirao
rušenje, ali je stalno imao neku priču i prolongirao istu. Nakon izvjesnog
vremena su mu rekli da je to prešlo u nadležnost republičke inspekcije,  te da
se obrati njima u P., a za to vrijeme je završeno ne samo ovo što je započeto,
već je još urađeno. Jedno vrijeme mu je Š. objašnjavao da nemaju srastava za
rušenje,  te se on ponudio da to obavi o svom trošku,  jer mu je izvedenim
radovima bio ugrožen život, ali mu je savjetovano da to ne radi, jer to
predstavlja krivično djelo. Poznato mu je da je M. dobio građevinsku dozvolu
21.09.2007.g.  i ista je glasila da „pokrije“ terasu,  dok je ovo što je
M.uradio to daleko premašilo.  
Svjedok M. N. je izjavio da mu nije jasno zbog čega je donešeno rješenje o
rušenju kada je sve legalizovao naknadno,  a da situacije nije bila čista ne
bi uspio da legalizuje. Izjavio je da S. J. nije vlasnik ni jednog kvadratnog
metra u predmetnoj zgradi i nije mu jasno kako se mogao pozvati da je ugrožen
pošto se na neki čudan način uselio u zgradu koja pripada njemu, braći i
sestrama. Kada je počeo da izvodi radove obratio se Opštini B.,  koji su ga
uputili u proceduru, a S. je podnio prijavu, znači ne kao vlasnik, i po toj
prijavi je izašao inspektor kome je moguće dao lažne podatke. On tog
inspektora nije ni poznavao, a na vratima stana je dobio zalijepljen primjerak
rješenja o rušenju. Odmah je sa tim rješenjem otišao u opštinu B. i nastavio
sa procedurom dobijanja dozvole. Procedura je trajala godinu dana, a kako je
građenje objekta bez građevinske dozvole  postalo krivično djelo u ljeto
2008.g.,  nije mu jasno zašto bi se rušilo ono što je legalno izgradio.  
Svjedok I. Z. je izjavio da je u kritičnom periodu bio načelnik komunalne
policije opštine B., a Š. D. je bio inspektor i to moguće jedini građevinski u
tom periodu, te mu je poznato da je njegova nadležnost bila strogo određena
Zakonom o inspekcijskoj kontroli,  gdje piše da se njegova aktivnost ne
završava donošenjem rješenja o rušenju,  već da prati izvršenje rješenja  tim
prije što je samostalan u radu. On je zaista obavještavao nadređene o
donesenom rješenju, međutim njegove aktivnosti ne smiju tu da se završe već je
postojalo niz mehanizama da postupak dovede do kraja. Izjavio je da ni tada, a
ni sada nije postojala u opštini B. izvršna služba za rušenje,  već se
angažovala putem tendera i tender je dobila firma iz N.. Na glavnom pretresu
je izjavio da on  već 4 godine ne obavljam posao načelnika, odnosno od 2007.g.
i misli da je  u tom periodu bio jedini načelnik koji je rušio bespravno
sagradjene objekte i zna baš 45 sagradjenih u B.. Sekretarijat za investicije
i razvoj bio je nadležan da zapravo organizuje službu za izvršenje rušenja, s
tim što taj posao veoma puno košta, obzirom da su za to trebala veća novčana
sredstava,  tako da se nikad nije opredijelilo da se organizuje služba rušenja
samo za jedan predmet, pogotovo što je optšina bila u finansijskoj krizi, već
se čekalo da se prikupi više predmeta i tada pristupi rušenju, a u tom
kritičnom periodu se izvršilo dosta rušenja obzirom da je bio  haos u
gradjevinskom poslu, ekspanzija gradnje. Objasnio je da zapravo taj dio
rušenja nije bio tako jednostavno za izvršiti, zbog kako je naveo potrebnih
sredstava,  adekvatne službe, te zna da su angažovane firme za taj posao.
Dalje je odgovorio da zapravo on kao načelnik nikada nije pravio prioritete za
izvršenje, da su zapravo svi oni bili investitori nedozvoljene gradnje i
nalazili su se na toj evidenciji, a inače je inspektor bio samostalan u svom
radu, a njega kao načelnika je interesovalo samo da se rješenja izvrše,
odnosno da se zaustavi nelegalna gradnja. Što se tiče konkretnog slučaja to
što nije izvršeno rješenje pretpostavlja da je zapravo taj objekat bio na
listi čekanja, te bi  tek nakon ispunjenja finansijskih uslova i angažovanja
izvršne službe došao na red i taj objekat za rušenje. Sve pravne radnje su
morale biti iscrpljene prije nego što je investitor sa odredjenim objektom
došao u evidenciju koja je značila da se ti objekti moraju rušiti. Potvrdio je
da je u ljetnoj sezoni, kada su zapravo shodno opštinskoj odluci  zabranjeni
svi gradjevinski radovi, bilo zabranjeno  i da se vrše radovi rušenja objekata
bespravno sagradjenih.  
Svjedok O. S. je izjavio da je u kritičnom periodu bio glavni inspektor
Komunalne policije B. i objasnio da se nadležnost inspektora za građevinarstvo
ne završava donošenjem rješenja o rušenju, već treba da se angažuje na
sprovođenju rušenja. Što se tiče službe za rušenje Opština je nije imala, ni
tada, ni sada, a sjećao se da su bili angažovali službu  koju je zapravo
pronašlo i angažovalo Ministarstvo uređenja prostora i koji su po potrebi
dolazili na područje B. za rušenje. Naveo je da je inspektor obavijestio
nadređenog da je donio rješenje, te da je ono izvršno, ali u konkretnom
slučaju je bilo problema sa izvršnom službom, te se zbog toga nije moglo
realizovati doneseno rješenje. Opština nije na pravi način regulisala ovo
pitanje odnosno zanemarila je angažovanje izvršne službe,  te se tako više
puta desilo da se ne mogu izvršiti donešena rješenja o izvršenju. Poznato mu
je bilo da se, inače, predmetna terasa naknadno legalizovala. Na glavnom
pretresu je izjavio da je njegovo zaduženje bilo da kooridinira rad svih
inspektora, obzirom da je bio glavni inspektor Komunalne policije u B., da  su
inspektori svakodnevno podnosili izvještaj o svom radu, a mjesečno su
podnosili pismene izvještaje inspektori saobraćaja, puteva i za komunalni red,
dok inspektori gradjevinske struke nisu imali tu obavezu, s tim što su svi
inspektori bili zapravo samostalni u svom radu u smislu da su samostalno
organizovali i donosili plan svog rada. On je  bio upoznat sa spiskom
investitora čiji objekti su  bili bespravno sagradjeni i trebali da se ruše,
odnosno radilo se o imenima investitora gdje su bila donijeta rješenja o
rušenju, a takodje je bio upoznat i sa svakim donijetim rješenjem inspektora,
pa i gradjevinske struke, da je on u okviru svog dijela posla mogao
inspektorima da sugeriše kad nešto treba da se odradi u smislu ako su isticali
rokovi, ali nije imao u opisu da on naredjuje inspektorima da izvršavaju
poslove, jer su ti poslovi bili obaveza inspektora. Inspektor za
gradjevinarstvo je  imao specifičnost u poslu jer je sve moglo lako da se
rješava i donose rješenja do samoga izvršenja, a izvršenje odnosno rušenje
nelegalnog objekta je zapravo moglo biti samo uz angažovanje drugih lica, na
što inspektor nije mogao sam da utiče. Dalje je naveo da i danas u Opštini B.,
koja je zaključila ugovor sa jednom firmom, koja je angažovana za ovu vrstu
poslova, zbog finansijskih problema, jer nisu plaćeni, odbijali su da postupe
po zahtjevu inspektora za rušenje. Objasnio je da prije izvršenja rješenja o
rušenju treba da se angažuje služba koja će to izvršiti, da je on lično bio
više puta na terenu i  sagledao problematiku obzirom da se radilo i o
porodičnim kućama, gdje se čak tražila i asistencija policije, centra za
socijalni rad, hitne službe, znalo se desiti i da firma koja je angažovana za
rušenje otkaže u posljednji čas, a da zapravo tek kada nakon donijetog
rješenja o rušenju, te angažovanja firme koja će izvršiti to rješenje,
inspektor treba da donese pismeno obavješenje investitoru o datumu, dakle,
kada će i na koji način će biti izvršeno rješenje o rušenju, a to shodno
Zakonu o inspekcijskom nadzoru. Na kraju je izjavio da u praksi oni nisu mogli
odnosno inspektor, doći do angažovanja firme koja bi prihvatila da vrši
rušenje, te firme koje bi čule šta treba da rade bi odustajale prije
angažovanja, da se inače novac za  predvidjeno rušenje odnosno angažovanje
firme obezbjedjivao iz budžeta Opštine, te da u tom pravcu zakon nije bio
jasan u pogledu postupka za izvršenje rješenja o rušenju, odnosno nisu
navedene radnje koje bi inspektor morao da preduzme da bi se to rješenje
izvršilo.  Takodje nije ni postojao u zakonu propisan rok u kojem se rješenje
o rušenju moralo izvršiti.  Poznato mu je da je inače, za rušenje zaključen
ugovor sa jednom firmom, a ugovor je u ime Opštine potpisao predsjednik.  
Svjedok M. I. je izjavio da je  ranije bio načelnik Sekretarijata za
inspekcijske poslove, a sada je  savjetnik načelnika Komunalne policije i u
tom prethodnom radu je  bio direktno pretpostavljen svim inspektorima u
Opštini, pa tako i ovdje optuženog. Što se tiče gradjevinskih inspektora oni
su zapravo od predpostavljenih dobijali naloge za rad odnosno dobijalii
zaduženja konkretno za odredjeni dan, što da se odradi shodno Pravilniku,
pogotovo što je u to vrijeme i bilo dosta divlje gradnje. Svaku informaciju od
gradjevinskih inspektora je, kao stariješina, iznosio na Kolegijum kod
Predsjednika Opštine i tu su se donosile odluke o prioritetu izvršenja
donijetih riješenja od strane inspektora. Medjutim dešavalo se da i pored
donijetih riješenja nije moglo da se sprovede izvršenje, tu su bili razni
razlozi, nekad lične prirode tome kome se treba nešto srušiti, npr.
zdravstveno stanje, a najveći problem je  bila zapravo služba izvršenja,
pogotovo ovih posljednjih godina. Tražilo se da ta služba bude izabrana na
tender, što je odugovlačilo postupak, a što se tiče inspektora njihov posao je
završavao obavještenjem nadležnih i donošenjem potrebnih rješenja u konkretnim
slučajevima. I u ovom konkretnom slučaju zna, jer je uvidom u spise predmeta
utvrdio, da je Š. donio rješenje o izvršenju, o tome uredno obavijestio
nadredjene i zapravo je čekao dalja uputstva u tom predmetu, odnosno da se
obezbijedi izvršna služba kako bi se rješenje sprovelo.  Istakao je da zbog
nedostatka urbanističkih planova sve što se od 2005.g. gradilo u B., većina je
gradjena nelagalno, a  ipak se htjelo da se većina tih objekata legalizuje,
kako bi Opština došla do odredjenih novčanih sredstava koja su se trebala
uplatiti povodom tih legalizacija, tako da je većina objekata čekala odredjeni
period, jer je trebala nastupiti legalizacija tih objekata. Nije se mogao
izjasniti da li je tokom 2006 i 2007.g. bio zaključen ugovor sa nekom firmom
koja je za njih obavljala izvršenja, potvrdio je da nijedan inspektor nije
mogao samostalno da angažuje stručnu službu koja se bavi rušenjem, da je to
moglo u tom periodu samo iz Kabineta Predsjednika Opštine, pogotovo što su se
radi angažovanja trebala obzebijediti velika sredstava jer se radi o
komplikovanom i stručnom poslu u tehničkom smislu. Sjećao se  da su bili
sastanci izmedju nadležnih inspekcijskih službi i Kabineta Predsjednika
Opštine, na kojima je razgovorano o divljoj gradnji u B., te da je uglavnom
zaključak bio da objekti koji neugrožavaju javnu infrastrukturu, bi se mogli
legalizovati, a o tome je traženo i mišljenje autora DUP-a, a sve je zapravo
radjeno iz razloga da bi se Opštini obezbijedila dodatna sredstava. Na kraju
je izjavio  da što se tiče vremena kada je on bio Sekretar, poštovana je takva
komunakcija da se inspektor po hirerariji obraćao načelniku Komunalne službe,
a potom načelnik Komunalne službe, Predsjedniku Opštine.  
Svjedok P. M. je izjavio da je  od oktobra 2006.g. gradjevinski  inspektor u
Opštini B., te je  obilazio terene grada B., od ... pa prema .., dok je kolega
Š.imao drugi teren, takodje Opštine B. od B. prema P.. Zbog objekata koji su
gradjeni bez gradjevinske dozvole obaveza je bila da donesu  rješenje o
zabrani gradnje, a nakon toga i rješenje o rušenju, s tim što, nakon donošenja
tog rješenja, su  imali obavezu da obavijeste  glavnog inspektora kako bi
dalje nadležni odlučivali o provodjenju tog rješenja, odnosno izvršenju
rješenja.  Nakon što bi nadležni donijeli odluku da se neki objekat treba
rušiti, o tome bi ga kao inspektora obavještavali i imao je  obavezu da izadje
na lice mjesta, pokaže   taj objekat i da prisustvuje rušenju. Dalje je
izjavio da je tokom 2007.g. imao neka rušenja objekata, medjutim zaključak o
dozvoli izvršenja nije donosio on kao i inspektor, već je se to  donosilo od
nadležnih službi u Opštini, da je on kao inspektor donosio rješenje o zabrani
dalje gradnje, nakon toga i rješenje o rušenju, a nakon toga je obavještavao
pretpostavljene o tome da je donio to rješenje, a to obavještenje se radilo u
usmenoj formi, odnosno svakog dana su se sastajali  i na početku i na kraju
radnog dana, medjutim nije znao da li je na tim sasatancima vodjen i neki
zapisnik, ali zna da su razgovarali o ovoj problematici. Predmet je kod njih i
dalje ostajao, nakon donijetog rješenja o rušenju, odnosno nisu imali obavezu
da ga bilo kome predaju, on lično nije donosio zaključak o dozvoli izvršenja,
niti je taj zaključak bio donijet od bilo koga od njegovih pretpostavljenih,
te ga nije imao u predmetu ni kada se pristupalo o rušenju, već je tek
prilikom rušenja sačinjavan zapisnik sa lica mjesta. Nije postojao pismeni
nalog koji bi se odnosio na njih kao inspektore i u kojem bi bilo navedeno da
nakon donošenja rješenja o rušenju dalje ne postupaju dok ne budu obaviješteni
da se pristupa rušenju. Koliko mu je poznato Opština B. nije imala zaključen
ugovor sa nekom firmom koja bi izvršavala rješenja o rušenju, oni sami kao
inspektori nisu mogli da angažuju neku firmu odnosno izvršnu službu radi
rušenja, odnosno radi izvršenja rješenja.  Na kraju je izjavio  da se rušenje
nije moglo sprovesti bez naloga glavnog inspektora i nadležnih u Opštini B.,
da je bio upoznat da je na nekom sastanku dogovoreno da se zapravo treba ići
sa zabranom gradnje i mogućnošću  legalizacije tih objekata, a ne sa rušenjem.
Inače u Opštini B. je postojala i postoji zabrana gradnje i vršenje bilo
kakvih gradjevinskih radova u vrijeme ljetnje sezone, a u zavisnosti i od
zona, pa je to period od 15 maja do 1. oktobra, što je važilo i tokom 2006. i
2007.g.  
U svojstvu svjedoka Z. M. je izjavio da posjeduje privatnu firmu "D.",
registrovanu u N., a koja se bavi gradjevinskim poslovima i potvrdio je da
izmedju ostalog, je angažovana i za uklanjanje nelegalno sagradjenih objekata.
Angažovani su bili prethodno od Ministarstva uredjenja prostora i sa njima ima
zaključen ugovor, a koliko se sjeća sa Opštinom B. je Ugovor zaključen
2007.godine ali nije znao bliži datum, povodom iste vrste poslova i te godine
je vršio neka rušenja nelegalnih objekata. Posebno je objasnio da što se tiče
naloga za izvršenje, u tom pravcu je bio obavještavan od glavnom inspektora
O., a kontakt je imao i sa gradjevinskim inspektorima, jer bi zajedno izlazili
na teren prilikom rušenja i pratili situaciju. Bio je upoznat da se zapravo u
Opštini sastajao kolegijum, koji bi odlučivao koji objekti trebaju da se ruše,
tom prilikom se odlučivalo i o troškovima rušenja, odnosno plaćanju, a nakon
toga bi on bio obaviješten koji objekat je odredjen za rušenje i to uglavnom
od strane glavnog inspektora. Objašnjavao je da je često puta odbio da obavi
izvršenje, odnosno rušenje, a upravo iz razloga jer plaćanje za to nije bilo
redovno, Opština mu je ostala dužnja za neka ranija rušenja, tako da, po
svakom obavještenju da je potrebno rušenje, nije postupao, odnosno odbio bi
poziv iz naprijed navedenog rješenja.  
Uvidom u rješenje opštine B. od 03.04. 2006.g. je utvrđeno da se Š. D.,
građevinski inspektor, iz sekretarijata za inspekcijske poslove, preuzima u
Komunalnu policiju na neodređeno vrijeme  i raspoređuje se na mjesto inspektor
I. Imenovani se na to radno mjesto raspoređuje počev od 05.04.2006.g.
Iz pravilnika o unutrašnjoj organizaciji i sistematizaciji Komunalne policije
je utvrđeno da je u opisu poslova inspektora I: da vrši inspekcijsku kontrolu
nad primjenom zakona i drugih propisa  u oblasti izgradnje objekata za koje
građevinsku dozvolu izdaje Opštinski organ, propisa, akata  Skupštine Opštine,
kao i kontrolu svih zakonskih i dr. propisa u vezi nadzora za koje je
ovlašćena građevinska policija, vrši inspekcijsku kontrolu nad izgradnjom
objekata za koje građevinsku dozvolu izdaje organ lokalne uprave shodno Uredbi
o povjeravanju poslova, utvrđuje da li objekat ima upotrebnu dozvolu, donosi
rješenja I druga pravna akta, prisustvuje sprovođenju administrativnih
izvršenja i obavlja druge poslove po nalogu načelnika.
Iz zapisnika o inspekcijskoj kontroli Vlade CG – Ministarstva uređenja
prostora I zaštite životne sredine od 21.04. 2010.g. je utvrđeno da su isti
sastavili inspektori N. B. i S. S., da je kontrola vršena kod NN investitora
na kat.parc br. x KO B.  po prijavi S. J., koji je na zapisnik dao izjavu u
kojoj je objasnio da je rješenje o rušenju za sporni objekat donešeno od
strane inspektora Š., ali da nije sprovedeno,  zbog čega se obraćao
Ministarstvu, ali su mu oni odgovorili da nisu nadležni te je zahtijeva
izvršenje predmetnog rješenja jer je dograđeni dio objekta  ilegalan.
Uvidom u zaključak Ministarstva uređenja prostora  i zaštite životne sredine
Vlade CG - Odsjek inspekcije zaštite prostora od 23.04.2010.g. je utvrđeno da
se  istim odbacuje iz razloga nenadležnosti, podnesak koji je podnio S. J.,  a
koji se odnosi na uklanjanje bespravno izgrađenog aneksa na objektu na
kat.parc. x KO B. u R..  
Uvidom u dopis Komunalne policije opštine B. od 20.04.2010.g. je utvrđeno da
je potpisan od strane inspektora Š. D., te da se obavještava S. J. da je dana
10.04.2006.g. donijeto rješenje o rušenju  na NN investitora, kao i da je dana
17.04.2006.g.  uložena žalba drugostepenom organu od strane M. N. na rješenje
o rušenju, a što se tiče izvršenja rješenja o rušenju, Opština B. nema
angažovanu izvršnu službu da sprovede navedeno rješenje.  
Uvidom u dopis Ministarstva uređenja prostora i zaštite životne sredine  Vlade
CG  od 14.05. 2010.g. je konstatovano da se u evidenciji  arhiva Ministarstva
ne nalazi
žalba na ime M. N. iz R..
Iz prijave za inspekcijsku inetervenciju podnosioca S. J. od 06.04.2006.g. je
utvrđeno da je podnijeta Sekretarijatu   za inspekcijske poslove  Opštine B.
- građevinskoj  inspekciji, te da se u istoj navodi da posjeduje kuću u
Rafailovićima na kat.parc.x KO B., i  da je nepoznati izvođač  uz njegovu kuću
izlio stubove i stavio betonsku ploču  tako da je u potpunosti zatvorio ulaz u
njegovu kuću zvog čega moli inspekcijske organe da izađu na lice mjesta I
donesu rješenje o prestanku daljih radova i uklanjanju izvedenih.
Iz zapisnika Sekretarijata  za inspekcijske poslove  Opštine B.  -
građevinske inspekcije  od 07.04.2006.g. je konstatovano da je isto potpisao
inepektor Š.D. te da se navodi da je na kat.parc br. x KO B.,  NN investitor
vlasnik stana na trećoj etaži  preduzeo navedene radove   bez građevinske
dozvole,  te se shodno zakonu donosi rješenje o rušenju.
Uvidom u rješenje Sekretarijata za inspekcijske poslove –građevinske
inspekcije od 10.04. 2006.g. je utvrđeno da  se naređuje NN investitoru  da
poruši bespravno dograđene terase iznad zajedničkog vanjskog stepeništa  uz
kolektivnu stambeni zgradu.  
Uvidom u rješenje Uprave za nekretnine od 24.03.2005.g.  sa prilozima  je
utvrđeno da se dozvoljava na osnovu kupoprodajnog ugovora OV II .... od
16.02.2005.g. uknjižba prava sukorišćenja I susvojine na nepokretnosti
označenoj kao kat.parc. x u korist S. J..  
Iz rješenja sekretarijata  za planiranje I uređenje prostora opštine B. od
21.09.2007.g. je konstatovano se odobrava M. N. iz B. izvođenje radova na
rekonstrukciji  radi dogradnje natkrivene terase u nivou II sprata stambenog
objekta  koji se nalazi na kat.parc x KO B. a u svemu prema glavnom projektu
br. x, bruto građevinske površine 28,70 m2.  
Iz zaključka Komunalne policije opštine B. od 03.09.2010.g. je utvrđeno da
se obustavlja upravni postupak  po službenoj dužnosti  pokrenut u upravnoj
stvari bespravne dogradnje terase  na stambenom objektu investitora M.N. mi iz
B. na kat.parc. x KO B..
Uvidom u nalaz i mišljenje vještaka građevinske struke od 27.09.2010.g.  I
07.04.2011 .g.  utvrđeno je je površina  izvedenih terasa u dvije etaže
28,61m2, a ukupna građevinska vrijednost izvedenih radova je procijenjena na
9.441,30 eura.  
Uvidom u LN br. x za KO B. od 22.03.2010.g. je utvrđeno da je je M. Lj.
sukorisnik za 1/6 zgrade 1, na kat.parc x KO B..  
Uvidom u fotodokumentaciju sud se uvjerio u izgled izvedenih radova na
predmetnoj stambenoj zgradi.  
Uvidom u izvještaj o radu Komunalne policije za 2007.g. je utvrđeno da će se
poslije raspisivanja tendera,  a u dogovoru sa kabinetom predsjednika Opštine
B., trajno riješiti pitanje angažovanja izvršne službe koja im je neophodna za
punu realizaciju preduzetih mjera  i aktivnosti na terenu.  
Uvidom u zahtjev za izdavanje UT uslova i rješenja o lokacije  od
12.04.2006.g. je utvrđeno da je podnijet od strane M.N. za terase na III I IV
etaži sa namjenom stanovanja  na kat.parc x KO B.u naselju R..
Uvidom u uputstva donijeta  za neselje ... na osnovu zaključaka komunalne
policije je utvrđeno da na svim objektima koji nemaju građevinsku dozvolu
treba zabraniti gradnju, sve investitore uputiti na pribavljanje mišljenja
zavoda za izgradnju opštine B.da li će se objekat u cjelini uklopiti u planski
dokument koji je u izradi, nakon pribavljenog pozitivnog mišljenja da izvrše
sve radnje oko plaćanja komunalija, kao i da za nepoštovanje zabrane treba
preduzeti dalje mjere (pečaćenje I rušenje). Po izvršenju obaveza, poštovanja
zabrane, pribavljanja pozitivnog mišljenja I plaćanja naknada dozvoliti radove
na daljoj izgradnji objekta po projektnoj dokumentaciji na koju je dato
pozitivno mišljenje  i po kojoj su obračunate naknade za građevinsko
zemljište.
Cijeneći sve provedene dokaze pojedinačno i u uzajamnoj povezanosti, kao i u
odnosu na odbranu okrivljenog, sud je smatrao nema dokaza  da je  okr. Š.D.
učinio krivično djelo zloupotrebe službenog položaja iz čl.416. st.1.
Krivičnog zakonika Crne Gore.  
Za krivično djelo zloupotrebe službenog položaja potrebno da neko kao službeno
lice, izmedju ostalog navedenog u Zakoniku,  i nevršenjem svoje službene
dužnosti, pribavi drugom korist, kako je okrivljenom bilo stavljeno na teret,
medjutim, provedeni dokazi nisu ukazivali da je okrivljeni kritične prilike
postupao sa namjerom da investitoru M. pribavi korist, dakle nema dokaza za
umišljajnim postupanjem okrivljenog. Iz provedenih dokaza je proizilazilo da
je okrivljeni kao gradjevinski inspektor vršio inspekciju na objektu
investitora M.N., te je u okviru svojih ovlašćenja donio rješenje o rušenju
dana 10.04.2006.g. Sud je prihvatio odbranu okr. Š. koji je objašnjavao da
izvršenje rješenja on samostalno nije mogao sprovesti, već je o donijetom
rješenju uredno obavjestio nadredjene odnosno glavnog inspektora i načelnika
komunalne policije. Ovakva odbrana okrivljenog potvrđena je iskazom  svjedoka
I. Z. koji je u kritičnom periodu bio načelnik komunalne policije i koji je
potvrdio da su  prije rušenja morale biti iscrpljene sve pravne radnje, te da
ni tada ni sada nije bila angažovana služba za rušenje koja je morala biti
angažovana prije rušenja,  kao i svjedoka O. koji je bio jasan da je shodno
dogovoru  načelnika  komunalne policije i opštine B. naloženo svim
inspektorima da se na svim objektima koji nemaju dozvolu samo zabrani gradnja,
a potom da se svi investitori  upute na pribavljanje mišljenja  Zavoda za
izgradnju opštine B.  radi uklapanja u planski dokument koji je u to vrijeme
bio u izradi, a da se nakon pribavljanja pozitivnog mišljenja izvrše radnje
plaćanja komunalija. Odbrana okrivljenog Š. je potvrđena iskazima svjedoka M.
koji je ranije bio načelnik sekretarijata za inspekcijske poslove,  kao i
svjedok P.,  koji takođe obavlja funkciju  građevinskog inspektora, koji su
objašnjavali da  inspektori  nakon donošenja rješenja o rušenju moraju
obavijestiti nadređene i čekati dalja uputstva, a da inspektori
samoinicijativno ne mogu angažovati službu za izvršenje rješenja o rušenju,
kao i da je u opštini B. bilo zabranjeno  vršenje bilo kakvih građevinskih
radova  u periodu od 15. maja do 01.oktobra, što znači i radove na rušenju
nelegalnih objekata. Iz iskaza svjedoka Z.sud se uvjerio da je njegova firma
bila angažovana za rušenje nelegalno sagradjenih objekata u Opštini B., i
tokom 2007.godine, ali da je on za potrebna rušenja bio obavještavan od
glavnog inspektora, čak je potvrdio da mu je poznato da se na kolegijumu u
Opštini odlučivalo koji je objekti će se rušiti obzirom da je to bilo povezano
i sa obezbjedjenjem sredstava za rušenje, a potvrdio je i da je obavljanje
nekih rušenja odbijao upravto iz razloga što nije bio uredno isplaćen za te
poslove.   Imajući sve ovo u vidu, nesporno je da rješenje o rušenju bespravne
gradnje investitora M. nije sprovedeno, medjutim nesporno je da je investitor
M. dana 21.09.2007.g. dobio gradjevinsku dozvolu, pa je time njegov objekat
postao legalan, a nesporno je i da je odmah nakon što je izvršena kontrola na
njegovom objektu, i donijeto rješenje dana 10.04.2006.godine,  da poruši
bespravno dogadjene terase, M. dana 12.04.2006.godine podnio zahtjev za
izdavanje UT uslova i rješenja o lokaciji.  Dakle, sud nije mogao utvrditi na
strani okr.Š. postojanje namjere pribaljanja korist u konkretnom slučaju
investitoru Markoviću, jer je očigledno bila intencija Opštine B., da objekti
koji bi se uklopili u planski dokument, te pribaljenog pozitivnog mišljenja od
nadležnih organa, te izvršenog plaćanja komunalija, su se na kraju
legalizovali, a očigledno je i da su na najvišem opštinskom nivou donošene
odluke oko prioriteta rušenja nelegalnih objekata, obezbjedjivanja sredstava
za provodjenje istih, na što okr.Š., kao gradjevinski inspektor, nije mogao
uticati.  
Dakle, iz postupanja okrivljenog,  odnosno provedenih dokaza u ovom predmetu,
sud sa sigurnošću nije mogao zaključiti da je okr. Š. postupao sa umišljajem,
odnosno da je nevršenjem svoje službene dužnosti htio pribaviti korist
investitoru M. N., i na taj način zloupotrijebio svoj službeni položaj, pa je
odlučeno da se, shodno čl. 373. tač. 2 ZKP-a, okr. Š. D., zbog krivičnog djela
zloupotrebe službenog položaja iz čl. 416.st.1. KZ,  oslobodi od optužbe.  
Imajući u vidu ovakvu odluku suda, u pogledu troškova je odlučeno da padaju na
teret bužetskih sredstava ovog suda shodno čl. 230 ZKP-a.  
OSNOVNI SUD U KOTORU
Dana, 30.03.2012. godine 
ZAPISNIČAR,
S U D I J A,                                  
Branka Spalević  s.r.
Vesna Pean  s.r. 
PRAVNA POUKA : Protiv ove presude dozvoljena je žalba u roku od 8   dana, od
dana prijema iste, Višem sudu Podgorica, preko ovog Suda. 