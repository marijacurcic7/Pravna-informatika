             Posl.br.K.292/11/11 
 
U IME CRNE GORE 
Osnovni sud u Kotoru kao nadležni prvostepeni krivični sud, po sudiji dr
Vesni Vučković, uz učešće zapisničara Dragane Miljević, u krivičnom predmetu
protiv optuženih T. Z. zbog krivičnog djela zloupotreba službenog položaja
u produženom trajanju iz čl. 416. st. 1. u vezi sa čl. 49. Krivičnog zakonika
i B. A. zbog krivičnog djela ugrožavanje sigurnosti  u produženom trajanju
iz čl.168. st. 2. u vezi st. 1. u vezi sa čl. 49. Krivičnog zakonika koji se
vodi po optužnici ODT Kotor Kt.br.333/11 od 16.06.2011. godine, nakon održanog
glavnog i javnog pretresa dana 10.11.2011 godine, u prisustvu zamjenika ODT
Kotor Danke Živković, opt. T. Z. i njegovog branioca adv. S. S. iz H. N., opt.
B. A. i ošt. D. S., donio je i dana 14.11.2011.godine javno objavio sljedeću  
PRESUDU 


Optuženi T. Z. JMBG ... od oca T. i majke M., rodjene I., rodjen ..... godine u P., stalno nastanjen u T., .., državljanin Crne Gore, službenik UP. I T., oženjen, bez djece, pismen, sa završenom SSS, lošeg imovnog stanja, neosudjivan, protiv kojeg se ne vodi postupak za drugo krivično djelo, proveo u pritvoru po rješenju istražnog sudije toga Suda Ki. broj   125/11 od 06.06.2011. godine do 15.06.2011.godine.


Optuženi B. A. JMBG ... od oca Z.   i majke D., rodjene B., rodjen .... godine u P., stalno nastanjen u C., ., šef poslovnice firme "R." u T., neoženjen, pismen, sa završenom SSS, lošeg imovnog stanja, neosudjivan, protiv kojeg se ne vodi postupak za drugo krivično djelo, proveo u pritvoru po rješenju istražnog sudije toga Suda Ki. broj 125/11 od 06.06.2011. godine do 15.06.2011.godine.


Krivi su 
Što su
I
Opt. T. Z. 
Dana 02.06.2011. godine u vremenskom periodu od 18,00 do 18,30 časova u B., u
dva navrata, kao službeno lice UP PI T., protivpravno iskoristivši svoj
službeni položaj, teže povrijedio prava oštećenih D. S. iz F., V. S. iz F. i
M. A. iz M., na način što je oko 18,00 časova ušao u stan oštećenih, zajedno
sa okrivljenim B. A. iz T. i legitimisao se kao službeno lice policije
pokazavši svoju legitimaciju i zatraživši od oštećenih da mu saopšte gdje se
nalazi lice P. S. i time pomogao B. A. da od oštećenih sazna boravište P.S. iz
T.a, koji navodno duguje novac B. A., a koju informaciju mu oštećene nisu
htjele saopštiti, da bi oko 18,30 časova, pozvao telefonom OPS UP PJ B. K. D.
i saopštio mu da je primijetio lice P. S. iz T., za kojim je navodno raspisana
potjernica zbog više krivičnih djela i dao mu adresu na kojoj se to lice
navodno nalazi, a ta adresa stanovanja je adresa oštećenih, iako je znao da za
tim licem nije raspisana nikakva potjernica, već je ovom radnjom htio da sazna
boravište lica P. S., kako bi to saopštio B. A. iz T., kome je P. S. bio dužan
novac,  a što je OPS UP PJ B. K. D. pokušao provjeriti kod vodje dežurne
službe R. R., medjutim zbog pada sistema na njihovom računaru to se nije moglo
provjeriti pa je K. D.angažovao interventnu grupu koja je ušla u stan ošećenih
kako bi potražili P. S., čime je teže povrijedio prava oštećenih na
nepovredivost stana svojim nezakonitim postupcima,  
- čime je učinio krivično djelo zloupotrebe službenog položaja u
produženom trajanju iz čl. 416. st. 1. u vezi sa čl. 49.   Krivičnog
zakonika, 
Pa mu sud primjenom čl. 4, 8, 13, 15, 36, 42, 51, 52, 53, 54. Krivičnog
Zakonika i čl. 229. i 374. ZKP-a izriče
USLOVNU OSUDU 
Kojom utvrđuje kaznu zatvora u trajanju od šest mjeseci i istovremeno određuje
da se kazna neće izvršiti ukoliko optuženi za vrijeme od tri godine od dana
pravosnažnosti presude ne učini novo krivično djelo.  
Ukoliko uslovna osuda bude opozvana, u kaznu zatvora uračunaće se vrijeme
provedeno u pritvoru po rješenju ovog suda Ki. 125/11 od 06.06.2011.godine do
15.06.2011.godine.
II
Opt. BOJIĆ ALEKSANDAR 
Dana 02.06.2011. godine oko 18,00 časova u B., ugrozio sigurnost oštećenih
D.S.iz F., V. S. iz F. i M. A. iz M.,  prijetnjom da će napasti na život i
tijelo oštećenih, na način što je došao kod njih na stan, zajedno sa T. Z. iz
T. i od njih zatražio da mu saopšte gdje se nalazi lice P. S. iz T., a koje mu
duguje novac,  u protivnom će ih mučiti dok mu to ne saopšte da će završiti u
S. ukoliko mu ne kažu,  da bi dana 06. 06. 2011. godine oko 18,45 časova u B.,
ugrozio sigurnost oštećene D. S. iz F. prijetnjom da će napasti na život i
tijelo, na način što je istu pozvao telefonom na njen broj telefona .... u
momentu dok se ista nalazila u prostorijama UP PJ B. i tom prilikom joj uputio
prijetnju "ako misliš sebi dobro, povuci tužbu..."  
- čime je učinio krivično djelo ugrožavanja sigurnosti u produženom
trajanju iz čl.168. st. 2. u vezi st. 1. u vezi sa čl. 49.   Krivičnog
zakonika,   
Pa mu sud primjenom čl. 4, 8, 13, 15, 36, 42, 51, 52, 53, 54. Krivičnog
Zakonika i čl. 229. i 374. ZKP-a izriče  
USLOVNU OSUDU 
Kojom utvrđuje kaznu zatvora u trajanju od tri mjeseca i istovremeno određuje
da se kazna neće izvršiti ukoliko optuženi za vrijeme od jedne godine i šest
mjeseci od dana pravosnažnosti presude ne učini novo krivično djelo.  
Ukoliko uslovna osuda bude opozvana, u kaznu zatvora uračunaće se vrijeme
provedeno u pritvoru po rješenju ovog suda Ki. 125/11 od 06.06.2011.godine do
15.06.2011. godine.  
Dužni su optuženi na ime sudskog paušala platiti iznos od po 40,00 eura u roku
od 15 dana od dana pravosnažnosti presude na žiro račun Osnovnog suda Kotor
br. 832-16-52.
Obrazloženje 
ODT Kotor podnio je ovom sudu optužnicu Kt.br.333/11 od 16.06.2011.godine,
protiv T. Z. zbog krivičnog djela zloupotreba službenog položaja u produženom
trajanju iz čl. 416. st. 1. u vezi sa čl. 49. Krivičnog zakonika i B. A. zbog
krivičnog djela ugrožavanje sigurnosti  u produženom trajanju iz čl.168. st.
2. u vezi st. 1. u vezi sa čl. 49. Krivičnog zakonika. Zastupnik optužbe je u
završnoj riječi izmijenila činjenični opis krivičnog djela shodno provedenom
dokaznom postupku, dok je pravna kvalifikacija djela ostala nepromjenjena.
Optužnica se smatra optužnim predlogom shodno članu 446. ZKP-a.  
Optuženi T. Z. u svojoj odbrani izjavio je da ne priznaje djelo koje mu je
stavljeno na teret, niti krivicu za isto, da nije imao namjeru da
zloupotrijebi položaj niti je to učinio. Izjavio je da B. poznaje od ranije,
te da ga je kritičnog dana kada je završio sa poslom nazvao kako bi otišli u
B. na piće. Otišli su njegovim kolima i popili 2-3 ture alkoholnog pića, i
krenuli za T.. Kada su sjeli u auto, B. je zazvonio telefon i on je
sagovorniku rekao „u redu, dobro je“ i izletio iz kola govoreći „vraćam se za
2 min“. B. je zatim ubrzanim korakom otišao u obližnju kuću, pa kako nije
izlazio 2-3 minuta opt. T. je zbog nestrpljenja izašao iz kola kada je čuo
buku i povike iz kuće gdje se zaputio kako bi vidio što se događa. Pokucao je
na vrata i otvorila mu je nepoznata djevojka, dok se u pozadini čula prepirka
između B. i nepoznatih ženskih glasova. Opt. je pitao djevojku koja mu je
otvorila vrata da li je B. unutra, a ona mu je odgovorila da jeste i pitala ga
ko je i zašto ga traži, na šta joj je opt. odgovorio da je policajac, pokazao
službenu legitimaciju i predstavio se, kako ta djevojka ne bi strahovala i kao
bi sebe zaštitio obzirom da ulazi u stan nepoznatih djevojaka. Kada je ušao u
stan zatekao je opt. B. kako se žučno raspravlja sa dvije njemu nepoznate
plave djevojke i stalno ih je pitao „dje je“, pa je opt. shvatio da traži
nekoga, dok mu one nijesu htjele ili nijesu znale odgovoriti, pri tom im nije
prijetio. Opt. je naveo da je više puta povlačio B. i govorio mu da krenu, a
zatim ga izvukao iz stana i krenuli su kolima. U kolima mu je B. objasnio da
traži nekog momka radi duga, te da su one tri djevojke i taj momak
neprijavljeni stranci. Opt. je zatim, smatrajući se odgovornim policajcem
pozvao kontakt policajca K. D. i rekao mu da na toj adresi borave 3
neprijavljene djevojke i jedan momak koji nije bio prisutan dok je on bio u
kući, a protiv kojeg momka je moguće da je podnijeto nekoliko krivičnih
prijava radi prevare, i tako se završio njihov razgovor. Kada je sjutra dan
pozvao istog policajca i pitao ga da li je na toj adresi pronašao ta lica, on
mu je kratko odgovorio da je pronašao 3 djevojke, ali momka nije i prekinuo
razgovor, i više se nisu čuli. Opt. je dodao da ga B. nije molio niti
angažovao da mu pomogne da nađe S., već je smirivao situaciju između njega i
djevojaka koje su bile u stanu i odvlačio ga kako ne bi napravio nešto
nepromišljeno. Takođe je izjavio da je K. odgovoran zbog toga što je angažovao
i uputio interventnu jedinicu na teren, bez prethodne provjere u trenutku pada
sistema. Ponovio je da nije zloupotrijebio položaj. Na glavnom pretresu opt.
T. izjavio je da nije pokazivao službenu legitimaciju, već mu se ista nalazila
u džepu, pa je moguće da je uzeo iz džepa kada je vadio cigarete, a da je V.
S. znala da on radi u policiji. Istakao je da nije nasilno ušao u stan, kao ni
B., već su legalno ušli na poziv S. i S., i to prvo B., a nakon dva minuta i
opt. T., dok je u stanu još bila i A. M.. Dok je bio u policiji advokat nije
bio prisutan, već je kasnije došlo jedno lice koje je reklo da zamjenjuje
advokata, prilikom saslušanja u policiji.  
Optuženi B. A. u svojoj odbrani izjavio je da ne priznaje djelo koje mu je
stavljeno na teret, niti krivicu za isto. Naveo je da mu je P. S. ostao dužan
6.000,00 eura, te da je nestao iz T., da bi kasnije saznao da se nastanio u
B., sa svojom djevojkom S.. Kako bi se vidio sa njim krenuo je za B., a pri
tom je pozvao svog dobrog prijatelja-policajca T. da mu pravi društvo i pri
polasku iz T. objasnio mu da ide da nađe S.   radi povraćaja duga. Kada su
stigli u B. sjeli su u "F." sa gazdom N. i popili 2-3 alkoholna pića, dok mu
je N. rekao da su S.i S. nastanjeni u blizini sa još dvije djevojke, ali da
nijesu trenutno kući, pa su odlučili da se vrate u T.. Kada su bili u blizini
glavnih semafora N. ga je pozvao i rekao da su se vratili sa kupanja, pa su se
i oni vratili kolima do kuće u kojoj su stanovali S. i S.. Opt. je naveo da je
izašao iz kola i rekao opt. T. da se vraća za 2-3 minuta i da ga čeka u
kolima. Pokucao je na vrata i S. ga je pustila u kuću gdje je zatekao njene 2
drugarice dok S. nije bilo, pa je sasvim normalno pitao S. gdje je i objasnio
joj da je bolje da se sretnu i dogovore oko duga, nego da ga prijavi policiji.
Dok su se oni raspravljali, ušao je T. kome je S. otvorila vrata i počeo da
smiruje situaciju, pošto je vidio da je on nervozan. Rekao im je da nema
potrebe za nerviranjem, da se ne plaše jer je on policajac, pri tom nije vadio
službenu legitimaciju. Opt. B. je zatim rekao S. da prenese S.da se vide jer
će ih u suprotnom oboje prijaviti policiji za prevaru jer su ga izigrali i
odselili se iz T. Nakon toga sjeli su u auto i onako nervozan rekao je opt. T.
da obavijesti policiju B. da su na toj adresi lica bez prijavljenog boravka,
što je T. i uradio i obavijestio policju da na toj adresi borave tri djevojke
koje nijesu prijavljene i jedan momak koji je izvarao ljude po T., za kojeg
takođe misli da nije prijavljen, te da ih provjeri. Nakon 2-3 dana opt. je
pozvao Tufegdžića, da bi mu njegova žena odgovorila da je T. u policiji B..
Opt. je zatim zamolio svoj druga, a S. rođaka O. D. da je pozove i kaže joj da
nema potrebe za intervencijom policije, što je on i uradio u njegovom
prisustvu i sa njegovog telefona i rekao joj da se batali sudova i policije, a
zatim dodao telefon njemu i on je pitao zašto to radi kad je i njemu i njoj
ostao dužan pare, pri tom joj nije prijetio. S. je ona prekinula vezu. Kada je
opet nazvao javio se nepoznat muški glas koji se predstavio kao policajac T.
R. rekao mu „ako imaš nešto da kažeš dođi u B.“ što je odmah i uradio.
Optuženi je izjavio da je O. dao svoj telefon kako bi S.objasnili da ne stvara
probleme T.jer taj momak nema nikakve veze sa slučajem osim što se kao njegov
prijatelj zatekao na licu mjesta, a kao policajac mogao bi da snosi
posljedice. Ponovio je da joj nije zaprijetio već joj rekao da nema potrebe da
ga prijavljuje, da nema ništa protiv nje, već ga zanima isključivo S.. Na
glavnom pretresu opt. je izjavio da je preko T. pozvao P.inspektora za priv.
kriminal i pitao da li postoji prijava protiv P. S., obzirom da je mnoge ljude
na području T. prevario, i on mu je odgovorio da nemaju takvu prijavu, te da
ako ga sretnu na ulici ne mogu ga privesti. Takođe je izjavio da je skoro
svakodnevno kontaktirao sa S., pa je bio u saznanju da ista nema prijavu
boravka i da je morala da ide preko granice kako bi izvršila prijavu ulaska i
izlaska zbog boravka na teritoriji Crne Gore. Izjavio  je da on nije tražio da
dodje interventna policija, već je policajac K. koji je kontaktirao sa T. iste
poslao radi provjere kad mu je saopšteno da u stanu borave lica bez
prijavljenog boravka.  
U dokaznom postupku koji je proveden radi rasvjetljenja činjeničnog stanja
i krivice optuženog sud je proveo sljedeće dokaze, saslušani su: oštećena-
svjedok V. S., svjedok O. D., oštećena D. S., svjedok K. D. i pročitani su:
zapisnik o prepoznavanju lica izvršen u prostorijama UP B. u prisustvu
zamjenika ODT Kotor od 06.06.2011.g., izvod iz KE za optuž.T. Z. od
30.06.2011.g., UP P. i izjava oštećene-svjedoka A. M. sa zapisnika od
15.06.2011 godine.  
Oštećena-svjedok V. S. izjavila je da je kritične prilike bila u stanu
svoje sestre D.S. i njene koleginice A.M. i ležala na kauču kada su bez
kucanja ušla dva momka. U tom trenutku S. je bila za šporetom kada joj se
obratio prvi momak, za kojeg se ispostavilo da ga ona poznaje i da se preziva
B., i odmah je počeo da viče i prijeti da mu kažu gdje je S.. Ošt. je izjavila
da one nijesu znale gdje je S. i to su pokušavale da mu objasne, međutim B. je
nastavio da im prijeti i govori da će završiti u S. i da će se loše provesti
ako mu ne kažu gdje je S. jer mu duguje novac, dok ga je ovaj drugi momak
smirivao. Zatim su svi sjeli na kauč, a ovaj drugi momak je izvadio službenu
značku-metalnu, četvrtastu i rekao da je policajac, te da im moraju reći gdje
je ako znaju, na šta su one odgovorile da ne znaju. Navela je da je B. cijelo
vrijeme bio drzak i prijetio je pa se ošt. zaista osjetila ugroženom. Nakon 10
minuta opt. su izašli vani, da bi nakon njih došla interventna jedinica
tražeći ponovo S. i vičući „krijete kriminalca, gdje je, mi znamo da je tu,
javljeno nam je“ a zatim su i pregledali prostorije. Pošto S. i M. nijesu
imale prijavljen boravak odvedene su u policijsku stanicu, dok je ošt. ubrzo
takođe otišla i pokazala prijavu boravka. Ošt. je ponovila da se osjećala
ugroženo od strane B., dok od drugog momka nije, te da je upravo zato
podnijela prijavu kako bi se zaštitila, obzirom da je stranac u ovoj zemlji.
Na glavnom pretresu ošt. je ponovila da je kritične prilike bila u stanu svoje
sestre i ležala na kauču. U jednom trenutku čula je raspravu i nakon 5 minuta
ustala i vidjela sestru kako priča sa opt. T. i B. koje do tada nije
poznavala. Tada je B. vikao i prijetio da im kažu gdje se nalazi S., što one
nijesu znale. B. im je zatim rekao da će sve tri završiti u S. i da će loše
proći ako im ne kažu gdje je S., dok je za to vrijeme optuženi T. smirivao
situaciju. Kada se situacija već smirila svi zajedno su sjeli na terasu i
razgovarali, pa su im ošt. objasnile da ne znaju gdje je S.. Ošt. je takođe
navela da je primijetila da je okriv. T. prilikom vadjenja cigareta iz džepa
izvadio službenu legitimaciju i tada je vidjela da je on policajac, ali da se
on tako nije predstavio. Nakon ovog razgovora B. je rekao da izlazi da nema tu
što da traži, dok im se T. obratio da se ne boje, vjerovatno zato što je vidio
da su uplašene. Nakon 10-15 minuta došla je interventna jedinica.
Oštećenoj svjedoku je na glavnom pretresu predočen iskaz dat u postupku pred
istražnim sudijom ovog suda obzirom da se taj iskaz i iskaz dat na glavnom
pretresu razlikuju, u pogledu radnji koje je preduzeo T. pa je izjavila da je
tačna izjava data na glavnom pretresu. Takođe je izjavila da im je opt. B.
upućivao prijetnje i govorio da će ih mučiti sve dok ne kažu gdje je S., dok
im opt. T. nije prijetio.  
Svjedok O. D. izjavio je da je u T. došao i zaposlio se u P. M., dok je
njegova rodica D. S. radila u restoranu "K.n." koju je držao P.S., a sa kojim
je ona započela vezu, pa je posjećujući nju svakodnevno upoznao i B., za kojeg
je mislio da je drugar sa S.. Dana 06.06.2011.godine pozvao ga je B.i zamolio
ga da pozove S. i kaže joj da povuče prijavu koju je podnijela policiji B.
protiv njega kako se ne bi vukli po sudovima. Svjedok je zatim ne znajući o
čemu se radi krenuo da pozove S. međutim nije imao kredita na telefonu, pa mu
je B. rekao da dođe kod njega u stanicu R t T. i pozove je sa njegovog
telefona, na šta je on i pristao. Kada je došao kod njega pozvao je S.. Kada
se S.javila odmah mu je rekla da je u policiji B., pa joj je svjedok na brzinu
rekao „Ajde molim te, A. te moli da povučeš prijavu protiv njega, ajde molim
te....“ a zatim je A. uzeo telefon iz njegove ruke i počeo se S. da razgovara
i pri tom se udaljavao od njega tako da nije mogao čuti šta joj govori. Naveo
je da je mislio da su riješili nesporazum, sve dok ga policija B. nije pozvala
na razgovor.  
Oštećena D. S. izjavila je da je kritične prilike bila u stanu koji je
iznajmila sa koleginicom M., a u kojem je bila i njena sestra S. kada je neko
pozvonio na vrata i ona otvorila. Tada su ušli B. i T. koje je poznavala od
ranije. Navela je da je B. od samog početka bio drzak i vikao na nju da mu
kaže gdje je S., njen dotadašni gazda jer mu je dužan pare, dok je ona
pokušavala da mu kaže da ne zna gdje je S., međutim on je nije slušao, već je
samo vikao da ne zna s kim ima posla, da on ima veze u policiji da će završiti
u Spužu, ako mu ne kaže gdje je S., te je nekoliko puta dizao ruku kao da će
da je udari. Ošt. je navela da se osjećala ugroženo, posebno zbog prijetnji da
će ih sve tri mučiti dok mu ne kažu gdje je S., a T. je cijelo vrijeme
smirivao situaciju, da bi u jednom trenutku izvadio službenu značku policajca
i rekao da je bolje da kažu gdje je S. ako znaju, nego da ćute. Ošt. je navela
da misli da je opt. T. izvadio značku kako bi ih zaplašio ne bi li im rekle
gdje je S.. Po njihovom odlasku, došla je interventna jedinica i izvršila
pregled stana i ponovo su ih pitali gdje je S., govoreći da imaju informaciju
da kriju kriminalca. Zatim su ih odveli u policijsku stanicu gdje je
ošt.podnijela krivičnu prijavu, jer se zaista osjećala ugroženom. Nakon dva
dana kada je došla u policijsku stanicu B. radi prepoznavanja T., zazvonio joj
je mob. telefon i sa zaštićenog broja joj se javio njen rođak D. O. i kazao
joj ”Snežo šta to radiš, povuci prijavu biće haos” da bi ona jedva stigla da
mu odgovori da je u policji, kada se na telefonu oglasio B. i rekao joj ”ako
misliš sebi dobro, povuci tužbu, završiću u zatvor” i prekinula je vezu. Nakon
nekoliko trenutaka opet joj je zazvonio telefon pa ga je dodala inspektoru T.
koji se javio i nakon nekoliko riječi prekinuo vezu. Objasnila je da se u
trenutku zaista osjećala ugroženom, ali da ne želi da neko zbog nje ide u
zatvor, te da je prijavu podnijela kako bi se sebe zaštitila obzirom da je
žena u stranoj državi. Takođe je navela da su je kontaktirali roditelji B. kao
i sam B. nekoliko puta i izvinjavali se zbog   svega što se dogodilo, a koje
izvinjenje je ona i prihvatila. Na glavnom pretresu ošt. je pojasnila da je u
jednom trenutku T. pošao da uzme cigarete iz džepa i da je ona tada kod njega
vidjela policijsku značku, a inače je znala da je policajac u T., jer je u T.
radila. Takođe je navela da je od momenta kada su ušli u stan B. vikao da će
ih poslati u zatvor i tražio da kažu gdje je S., pri tom se nije mogla sjetiti
da li je prijetio mučenjem. Navela je da je tačno da se kretao prema njima,
mahao rukama tražeći od njih da kažu ako znaju gdje je S., dok je za svo to
vrijeme T. smirivao situaciju. Opt. su se u stanu zadržali 10-15 minuta nakon
čega su otišli, da bi kasnije kod njih u stan došla policija, pa su povedene u
stanicu policije radi davanja izjave. Nakon 2 dana pozvao je rodjak D. O. i
rekao joj "S. što radiš, povuci prijavu, biće haos".
Oštećenoj svjedoku je na glavnom pretresu predočen iskaz dat u postupku pred
istražnim sudijom ovog suda obzirom da se taj iskaz i iskaz dat na glavnom
pretresu razlikuju, pa je izjavila da je tačna izjava data na glavnom
pretresu, te da se u izjavi datoj ranije pred sudom možda nije precizno
izjasnila. Takođe je izjavila da joj B. jeste rekao "povuci tužbu završit ću u
zatvoru ", ali da ona njegovu izjavu nije shvatila kao prijetnju, već kao
njegov zahtjev da ona povuče tužbu kako on ne bi završio u zatvoru. Nije se
pridružila kriv. gonjenju i nije postavila imovinsko pravni zahtjev.  
Zastupnik optužbe prigovorila je iskazu ošt. u dijelu u kojem je promijenjen u
odnosu na ranije dat pred istim sudom.  
Svjedok K. D. izjavio je da je kritičnog dana već bio predao smjenu kada
ga je na službeni telefon pozvao momak koji se predstavio kao kolega T. iz T.,
za kojeg se svjedok sjetio da ga poznaje od ranije. Nakon kratke učtive priče
opt. mu je sopštio da se Pl. S. za kojim je od strane Ispostave T. raspisana
potjernica nalazi u naselju P. sa par djevojaka i opisao mu kuću u kojoj se
nalaze. Nakon što ga je pitao da li je zaista za njim raspisana potjernica,
opt. T. mu je odgovorio da protiv njega u Ispostavi T. ima preko 20 prijava ne
precizirajući za koje krivično djelo. Nakon dobijanja ove informacije pozvao
je dežurnu službu da provjeri da li se to lice nalazi na spisku potjernica,
međutim kompjuterski sistem bio je blokiran, pa je svjedok pozvao T. kako bi
mu potvrdio ono šta mu je sopštio, što je T. i uradio, pa je on uputio
interventnu grupu i sa njima zajedno uputio se na datu adresu. Tamo su zatekli
A. M. i D. S. koje su mu u razgovoru rekle da su dva momka potraživala S. radi
duga, pri tom je jedan pokazivao značku, za koju su nakon što im je svjedok
pokazao svoju, rekle da se radi o istoj. U međuvremenu je uspostavljen
kompjuterski sistem i provjerom je utvrđeno da P. nema na spisku potjernica.
Sjutra dan T. ga je ponovo pozvao i rekao mu da su ove djevojke podnijele
krivičnu prijavu protiv njegovog druga sa kojim je bio u njihovoj kući, ta da
ga on ne pominje. On je rekao opt. T. da nema razloga ni potrebe da sa njim
razgovara na tu temu i prekinuo mu vezu. Nije mu poznato kako je T. saznao da
su djevojke podnijele prijavu zbog ugrožavanja sigurnosti protiv njegovog
druga. Na glavnom pretresu svjedok je izjavio da je interventni vod angažovao
putem veze, pri tom mu opt. T. to nije tražio, već mu je dao informaciju da
ima saznanje o boravištu lica koje se potražuje po potjernici. Takođe je naveo
da mu je T. tu informaciju dao kao kolega a kako u tom trenutku nije radio
sistem za provjeru podataka poslat je interventni vod. Kasnije je izvršena
provjera i utvrdjeno je da to lice nije na spisku lica koja se potražuju niti
da postoji potjernica za njim. Nakon ovog dogadjaja T. ga je pozivao
telefonom, ali nije imao više kontakta sa njim, odnosno nije to želio. Svjedok
je takodje naveo da je nakon izvršene provjere rekao T. da to lice nije na
listi lica koja se potražuju po potjernici, na što mu je T. odgovorio da
sigurno jeste, i da će on to provjeriti, a pošto se tog dana nije javio,
sjutradan se više on (svjedok) nije javljao T..  
Optuženi je prigovorio iskazu svjedoka u dijelu koji je suprotan navodima
njegove odbrane, pri tom navodeći da on nije dao tačnu adresu K., jer ne
poznaje adrese u B..
Nakon istaknutog prigovora svjedok je izjavio da je tačno da ga je T. pozvao
na službeni telefon, te da mu je u toku razgovora rekao "evo sada će ti
objasniti gdje je ta adresa" i tada je dobio adresu s tim što se nije mogao
izjasniti  da li je sa T. bilo službeno lice ili neko drugi, pri tom su se
nekoliko puta čuli jer svjedok nije mogao da nadje adresu stana u kojem je
boravilo lice koje se "potražuje".
Optuženi B. je prigovorio iskazu svjedoka u djelu koji je suprotan navodima
njegove odbrane.  
Iz zapisnika o prepoznavanju lica izvršenog u prostorijama UP B. u prisustvu
zamjenika ODT Kotor od 06.06.2011.g. utvrđeno je da D. S., kao lice koje je
dana 02.06.2011.g. oko 18,00 časova u njenom iznajmljenom stanu u B. u drušvu
B. A. legitimisao se kao službenik UP pokazavši službenu legitimaciju i
zahtijevao od nje da njemu i B. saopšti adresu na kojoj se nalazi P. S.,
prepoznala lice pod brojem 4. odnosno T. Z..  
Iz izvoda iz KE za optuženog T. Z. od 30.06.2011.g., UP P. utvrđeno je da
T. Z.nije evidentiran u kaznenoj evidenciji Ispostave P..  
Oštećena-svjedok A. M. na zapisnik od 15.06.2011 godine izjavila je da je
kritične prilike bila u stanu u B. koji je iznajmila sa D. S., a gdje je bila
i S. sestra S., kada je neko pokucao na vrata. S. je otvorila vrata i ušla su
dva momka, od kojih je iz viđenja poznavala B., dok je drugog vidjela prvi
put, a bio je obučen u crnu civilnu odjeću i bio je kulturniji od B. koji je
bio drčan. B. je vikao na S. da mu kaže gdje je S., gdje ga kriju pri tom se
nekoliko puta zalijetao na nju, odnosno podizao ruku da je udari. Vikao je da
one ne znaju sa kim imaju posla, da će ih strpati u Spuž i da se neće dobro
provesti, te da će ih mučiti sve tri dok mu ne kažu gdje je S.. Ovaj drugi
momak je smirivao B. i u jednom trenutku je sjeo i izvadio službenu značku
govoreći da je policajac i da treba da im kažu gdje je S. ako znaju, nije bio
nasilan, za razliku od B. od kojeg se zaista uplašila i osjećala neprijatno i
ugroženo. Po njihovom odlasku, nakon pola sata došla je interventna i tražila
da im kažu gdje je S., na šta su im one odgovorile da ne znaju. Zatim su nju i
S. odveli u stanicu zbog neprijavljenog boravka, pri tom su ih u vozilu
nekoliko puta pitali gdje je S. i govorili im da ne smiju da kriju kriminalca.
Navela da je da S. nije bio sa njima i da ne zna gdje se krio, dok je B.
pominjao dug radi kojeg ga je tražio.  
Optuženi je prigovorio iskazu ošt. u djelu koji je suprotan navodima odbrane.  
Nakon provedenog dokaznog postupka cjeneći sve provedene dokaze pojedinačno i
u njihovoj uzajamnoj povezanosti, a u odnosu na odbranu optuženih, sud je
utvrdio činjenično stanje kao u izreci presude.  
Ovakvo činjenično stanje sud je utvrdio iz svih provedenih dokaza, a
prvenstveno iz iskaza oštećenih D. S., V. Sl. i A. M., te svjedoka K. D..
Naime, optuženi T. Z. i B. A. dana 02.06.2011.godine došli u stan u kojem su
boravile ošt. Dr. S., V. S. i A. M. sa namjerom da od imenovanih saznaju
trenutno boravište P. S. koji navodno duguje novac opt. B.. Tom prilikom opt.
B. ugrozio je sigurnost oštećenih na način što istima zaprijetio da će ih
mučiti dok mu ne saopšte gdje se nalazi P., te da će ih poslati u Spuž i da se
neće dobro provesti, da bi se zatim opt. T. legitimisao kao službeno lice
policije pokazavši svoju legitimaciju i zatraživši od oštećenih da mu saopšte
gdje se nalazi lice P. S. i time pomogao B. A. da od oštećenih sazna boravište
P., a koju informaciju mu oštećene nisu htjele saopštiti, pa su napustili
stan. Nakon napuštanja stana u kojem su boravile oštećene, opt. T. je pozvao
telefonom OPS UP PJ B. K. D. i saopštio mu da se lice P. S., za kojim je
navodno raspisana potjernica zbog više krivičnih djela nalazi na adresi
stanovanja oštećenih i to kako bi saznao boravište lica P. S. i saopštio opt.
B. A., nakon čega je K. D. zbog nemogućnosti da provjeri navode T., zbog pada
kompjuterskog sistema, angažovao interventnu grupu koja je ušla u stan
ošećenih kako bi potražili P. S., čime je teže povrijedio prava oštećenih na
nepovredivost stana.  
Optuženi T. i B. u svojim odbranama nijesu sporili da su bili u stanu
oštećenih i to kako bi saznali adresu na kojoj boravi P., međutim nijesu
priznali izvršenje krivičnog djela koje im je stavljeno na teret. Naime opt.
T. pred istražnim sudijom izjavio je da je službenu legitimaciju pokazao pred
vratima stana jednoj od oštećenih i predstavio se kao policajac, da bi na
glavnom pretresu promijenio iskaz navodeći da je službenu legitimaciju izvadio
iz džepa kada je vadio cigarete, a dok su on i opt. B. već bili u stanu. Za
sud je ovakva izjava neprihvatljiva i usmjerena na izbjegavanje krivice.
Naime, oštećene D. S. i V. S. u svojoj izjavi datoj pred istražnim sudijom
decidno su se izjasnile da je opt. T. dok se opt. B. raspravljao sa oštećenima
izvadio službenu legitimaciju-značku policajca i rekao da je bolje da kažu
gdje je S. ako znaju, nego da ćute, a što je potvrdila ošt. A. M. koja je
takođe bila u stanu kritične prilike. Da je opt. T. djelo izvršio u produženom
trajanju potvrdio je svjedok K. D., službenik UP Ispostave B., kojeg je opt.
T. kontaktirao nakon što su on i B. napustuli stan oštećenih i saopštio mu da
se lice P. S., za kojim je navodno raspisana potjernica zbog više krivičnih
djela nalazi na adresi stanovanja oštećenih, a što je učinio ne bi li saznao
boravište lica P. S.. Nakon ovog saznanja K. D. je zbog nemogućnosti da
provjeri navode T., zbog pada kompjuterskog sistema, angažovao interventnu
grupu koja je ušla u stan ošećenih kako bi potražili P. S., a čime je teže
povrijedio prava oštećenih na nepovredivost stana. Nije sporno da je opt. T.
pomagao B. da sazna adresu P. S., koji je opt. B. dugovao novac, da je to
uradio preko K. D. iz UP B., koejg je u vezi sa tim kontaktirao i prijavio da
lica bez boravka stanuju na adresi, i da se jedno od tih lica potražuje zbog
izvršenja više krivičnih djela, a što je utvrđeno i iskazom svjedoka K., koji
je, kada je saznao sjutradan, nakon ulaska u sistem "potraživanih lica", da se
to lice ne potražuje, nije više želio nikakav kontakt sa opt. T., iako ga je
T. molio da ga ne pominje, svjedok K. mu je prekinuo vezu.
Odbrana opt. T., da mu je službena značka slučajno ispala iz džepa priolikom
vađenja cigareta, je neprihvatljiva i usmjerena na izbjegavanje krivice, kao i
iskazi ošt. V. i D., koje iskaze su dale na glavnom pretresu, jer su iste
kasnijim iskazima na glavnom pretresu željele da umanje krivicu optuženih.
Njihove izjave date pred istražnim sudijom ovog suda su za sud prihvatljivije
jer su saglasne sa iskazom A. M.. Po stanovištu suda, nije sporno da je opt.
kritične prilike iskoristio svoj službeni položaj, jer se legitimisao kao
službeno lice UP T. i u istom svojstvu pozvao je svog kolegu iz UP B. K. D.
kojem je prijavio boravak lica koje se "potražuje" P. S., navodeći ga, zajedno
sa opt. B. gdje se nalazi stan u kome boravi sa još tri ženske osobe bez
prijavljenog prebivališta, a zbog čega je K., usljed nemogućnosti da provjeri
da li je dobijena informacija tačna, jer nije radio kompjuterski sistem, nakon
"provjere" opt. T. preko UP T., inspektora P., poslao na lice mjesta
interventnu grupu koja je ušla u stan oštećenih radi pretraživanja P.S. i time
je teže povrijedio prava oštećenih na nepovredinost stana. I sam opt. T. je
pred istražnim sudijom u odbrani naveo, da je prilikom ulaska u stan se
predstavio kao policajac i izvadio policijsku značku-službenu legitimaciju i
ovakva njegova odbrana u saglasnosti je sa iskazima oštećenih u toku postupka
pred istražnim sudjom zbog čega ih sud i prihvata kao dokazane; a iskaze
oštećenih D. i V., koje su na glavnom pretresu izmijenjene, uz navođenje da
je, prilikom vađenja cigareta iz džepa opt. T. ospala značka su neprihvatljive
i usmjerene na umanjenje krivice i olakšavanje položaja optuženog u toku
postupka.  
Navode odbrane optuženog B. da kritične prilike u stanu oštećenih nije
upućivao prijetnje oštećenim, već da je sa S. D. razgovarao o trenutnoj adresi
P. S., te da je nakon kraće rasprave sa T. napustio stan, sud takođe nije
prihvatio obzirom da je u suprotnosti sa svim provedenim dokazima i usmjerena
na izbjegavanje krivice. Naime, oštećene D. S. i V. S. u svojim iskazima datim
pred istražnim sudijom jasno su se izjasnile da su pretrpjele strah, odnosno
da su osjetile ugroženim od strane B. koji im je uputio riječi prijetnje da će
ih mučiti dok mu ne kažu gdje je P. S., te da će ih poslati u Spuž i da se
neće dobro provesti, koje navode je potvrdila i ošt. A. M. koje je takođe bila
u stanu kritične prilike.  
Da je i optuženi B. A. djelo učinio u produženom trajanju, odnosno da je nakon
kritičnog događaja kontaktirao ošt. D. S. preko njenog rođaka O. D., takođe je
potvrdila ošt. D. S.. Naime dok se ošt. D. nalazila u stanici policije B.
primila je telefonski poziv za zaštićenog broja od svog rođaka D., da bi joj
se zatim obratio B. A. riječima "ako misliš sebi dobro, povuci tužbu..." nakon
čega je prekinula vezu, da bi uslijed ponovnog poziva telefon odmah predala
inspektoru, što upućuje da je bila ugrožena i da je imala strah uslijed
obavljenog razgovora, a što potvrđuje da je prvobitno dati iskaz u pogledu
precizno navedene prijetnje nedvosmislen i tačan, za razliku od iskaza datog
na glavnom pretresu, kojeg je oštećena ublažila da bi time olakšala položaj
optuženog u toku postupka i umanjila njegovu krivicu.  
Da su se oštećene stvarno osjetile ugroženim, potvrđuju njihove dalje
preduzete radnje, u smislu prijavljivanja cijelog događaja policiji , te
njihove izjave date pred istražnim sudijom a koje su međusobno saglasne.
Dakle, sud nije prihvatio izmijenjene izjave ošt. D. S. i V. S. date na
glavnom pretresu, a koje su očigledno date u cilju umanjenja krivce optuženih
B. i T., obzirom da su izjave pred istražnim sudijom date neposredno nakon
kritičnog događaja, pri tom su iste saglasne sa iskazom ošt. A. M. i iskazom
svjedoka K. D..  
U radnjama opt. T. Z. ostavrena su sva bitna obilježja bića krivičnog djela
zloupotreba službenog položaja u produženom trajanju iz čl. 416. st. 1. u vezi
sa čl. 49.  Krivičnog zakonika. Optuženi je postupao sa umišljajem, svjestan
da preduzetim radnjama protivpravno iskoristivši svoj službeni položaj, i to u
dva navrata, vrši krivično djelo, a što je u konačnom i htio.  
U radnjama opt. B. A. ostvarena su sva bitna obilježja bića krivičnog djela
ugrožavanje sigurnosti u produženom trajanju iz čl. 168. st. 2. u vezi st. 1.
u vezi sa čl. 49.  Krivičnog zakonika. Optuženi je postupao sa umišljajem,
svjestan da upućenim prijetnjama, može izazvati osjećaj straha i ugroženosti
kod oštećenih, pa je na to i pristao.  
Prilikom odluke o vrsti i visini krivične sankcije sud se opredijelio da
okrivljenima izrekne uslovnu osudu kojom je opt. T. prethodno utvrdio kaznu
zatvora u trajanju od šest mjeseci i istovremeno odredio da se kazna neće
izvršiti ukoliko okrivljeni za vrijeme od tri godine od dana pravosnažnosti
presude ne učine novo krivično djelo, dok je opt. B. prethodno utvrdio kaznu
zatvora u trajanju od tri mjeseca i istovremeno odredio da se kazna neće
izvršiti ukoliko okrivljeni za vrijeme od jedne godine i šest mjeseci od dana
pravosnažnosti presude ne učine novo krivično djelo. Sud je imao u vidu da se
radi o mlađim licima da optuženi T. ranije nije osuđivan, njihovo korektno
ponašanje pred sudom kao i prema oštećenim nakon izvršenja krivičnog djela, a
što je potvrdila i sama ošt. D. S., da je opt. B. lično i njegovi roditelji se
izvinuli oštećenoj i da je ona prihvatila izvinjenje nakon nastale situacije,
da se oštećene nijesu pridružile krivičnom gonjenju, što je sud cijenio kao
olakšavajuće okolnosti, dok otežavajućih okolnosti na strani okrivljenih nije
bilo. Shodno navedenom sud je mišljenja da su ispunjeni uslovi za izricanje
uslovne osude i da će se upozorenjem uz prijetnju kaznom zatvora ostvariti
ciljevi generalne i specijalne prevencije i da će uticati na okrivljene da
ubuduće ne vrše ovakva i slična krivična djela.  
Ukoliko optuženima uslovna osuda bude opozvana, u kaznu zatvora uračunaće im
se vrijeme provedeno u pritvoru po rješenju ovog suda Ki. 125/11 od
06.06.2011.godine do 15.06.2011.godine, shodno članu 51. KZ.  
Sud je na osnovu čl. 4, 8, 13, 15, 36, 42, 51, 52, 53, 54. Krivičnog Zakonika
i čl. 229. i 374. ZKP-a riješio kao u izreci.  
Sud je obavezao optužene da na ime sudskog paušala uplate iznos od po 40,00
eura u roku od 15 dana od dana pravosnažnosti presude na žiro račun Osnovnog
suda Kotor br. 832-16-52, shodno članu 229. ZKP-a.  
OSNOVNI SUD U KOTORU
Dana, 14.11.2011.godine                              
Zapisničar
Sudija             Dragana Miljević, s.r.
Dr Vesna Vučković, s.r. 
PRAVNA POUKA: Protiv ove presude dozvoljena je žalba Višem sudu Podgorica,
u roku od 8 dana od dana prijema, a preko ovog suda.  
DNA: ODT, opt. (x2), adv., u spise. Izrada, 23.12.2011. godine  