K.br. 10/12
U IME CRNE GORE
      **OSNOVNI SUD U BERANAMA** , po sudiji pojedincu Draganu Dašiću, uz učešće namještenika suda Mirjane Čukić, kao zapisničara, u krivičnom predmetu protiv okrivljenog **Đ. D.,** iz B., zbog krivičnog djela ugrožavanje sigurnosti iz čl.168. st.1. Krivičnog zakonika, po optužnom predlogu Osnovnog državnog tužilaštva u Beranama Kt.br.329/2011, od 24. januara 2011. godine, nakon održanog glavnog i javnog pretresa u prisustvu zastupnika javne optužbe Savjetnika ODT-a u Beranama Đuković Danijele, oštećene K. J., okrivljenog i njegovog branioca adv. M. S., iz B., dana 05.03.2012. godine, donio je i javno objavio,

P R E S U D U
      Okrivljeni **Đ. D.,** od oca B. i majke J., rođene M., rođen ... godine u B., sa prebivalištem u mjestu rođenja, ul. “M. J.” br...., državljanin Crne Gore, pismen, sa završenom SSS, nezaposlen, razveden-otac jednog djeteta, siromašnog imovnog sanja, osuđivan presudom Osnovnog suda Berane K.br.... od 27.02.1999. godine, po čl.144. st.1. KZ RCG, na 4 mjeseca zatvora uslovno za 1 godinu, presudom Osnovnog suda Berane K.br.... od 31.12.2007. godine, po čl.240. st.1. tač.1. KZ CG, osuđen na 4 mjeseca zatvora, presudom Višeg suda Bijelo Polje K.br.... od 09.09.2009. godine po čl.300. st.1. KZ CG na 10 mjeseci zatvora, kaznu izdržao, presudom Višeg suda Bijelo Polje K.br.... od 25.05.2009. godine, po čl.300. st.1. KZ CG, na 6 mjeseci zatvora, kaznu izdržao.

KRIV JE
           Što je: 
      Dana 19.11.2011. godine, oko 00,30 h, u B., u ulici “29 N.”, u stanu oštećene K. J., ugrozio sigurnost oštećene, prijetnjom da će napasti na njen život i tijelo, na način što joj je uputio riječi “Samo pokušaj da me ostaviš, ti ispod zemlje nećeš izaći nikad, a ja iz zatvora hoću, baciću bombu tebi i tvom prijatelju”, nakon čega je sa kuhinjskim nožem u ruci krenuo u njenom pravcu,

      \- čime je izvršio krivično djelo ugrožavanje sigurnosti iz čl.168. st.1. Krivičnog zakonika.

- pa ga sud za izvršeno krivično djelo na osnovu navedenog Zakonskog propisa,
te primjenom čl. 4. st. 2, čl. 32, 39, 42 KZ CG, kao i primjenom čl. 226.
st.2. tač. 9. čl. 229. i čl. 374. ZKP-a,  
O S U Đ U J E
      Na novčanu  kaznu  u iznosu od 600,00 €  /šeststotina/ eura, koju je okrivljeni dužan platiti u roku od 3 / tri / mjeseca od dana pravosnažnosti presude.

      Ukoliko se novčana kazna ne plati u naznačenom roku, ista će se zamijeniti kaznom zatvora, računajući za svakih započetih 25,00 € /dvadesetpet/ eura novčane kazne kao 1 /jedan/ dan zatvora.

      Troškova krivičnog postupka nije bilo, a okrivljeni se obavezuje da na ime paušala plati sudu iznos od 30,00 € /trideset/ eura u roku od 15 dana od dana pravosnažnosti presude pod prijetnjom prinudnog izvršenja.

      Imovinsko pravnog zahtjeva za naknadu štete nije bilo.

O b r a z l o ž e nj e
      Optužnim predlog Osnovnog državnog tužilaštva u Beranama Kt.br.329/2011 od 24. januara 2011. godine, stavljeno je na teret okrivljenom Đ. D. krivično djelo ugrožavanje sigurnosti iz čl.168. st.1. Krivičnog zakonika.

      Na glavnom pretresu od 05.03.2012. godine, Zastupnik javne optužbe - Savjetnik ODT-a u Beranama Đuković Danijela, u završnoj riječi je u potpunosti ostala pri podnesenom optužnom predlogu, jer je svim izvedenim dokazima utvrđena krivica okrivljenog Đ. D. za krivično djelo stavljeno mu na teret, te je predložila sudu da okrivljenog oglasi krivim i izrekne mu novčanu kaznu u iznosu od 600 eura.

Oštećena K. J. u završnoj riječi je izjavila da se ne pridružuje krivičnom
gonjenju protiv okrivljenog, niti da postavlja imovinsko pravni zahtjev za
naknadu štete.  
Izjašnjavajući se o navodima iz optužnog predloga ODT-a okrivljeni Đ. D.,
je u svojoj odbrani naveo da nije počinio krivično djelo ugrožavanje
sigurnosti na štetu oštećene K. J., sa kojom je bio u vezi 11 mjeseci. Da je u
noći 19.11.2011. godine, oko 00,50 časova došao do kuće koja je vlasništvo M.
S., u ul. “29 ...”, a u kojoj stanuje K. J., sa majkom i bratom. Pitao je J.
da li može da uđe u njenu kuću i prespava, na šta mu je odgovorila da može, pa
ga je kroz predsoblje uvela u sobu u kojoj je spavao njen brat. Da je prije
ovog događaja išao nekoliko puta kod J., a da je ona te noći stavila kafu i
izašla iz sobe na 10 minuta, dok je on ostao da sjedi u fotelji, nakon čega je
došla policija i pozvala ga da pođe sa njima jer ga je J. prijavila. Naveo je
da mu nije poznat razlog zašto je to uradila, ali da sumnja da je to na
nagovor njene majke K. M. koja je pokušavala da ih razdvoji. Istakao je da mu
je J. dobrovoljno otvorila vrata i da nije uzimao nikakav nož, već ju je
zamolio da ga pusti da prespava kod nje u kuću, da mu je ona to dozvolila i
čak mu pokazala i krevet gdje će da spava, te da joj nije upućivao prijetnje.
U završnoj riječi je prihvatio završnu riječ svog branioca.  
Branilac okrivljenog adv. S. M. u završnoj riječi je izjavio da dokazima
izvedenim na glavnom pretresu nije dokazana teza optužnog predloga da je
okrivljeni izvršio krivično djelo stavljeno mu na teret. Da dokazima izvedenim
tokom pretresa nije potvrđena činjenica da je bilo prijetnje, a naročito ne
ugrožavanja sigurnosti, da saslušani svjedok K. M. nije potvrdila da je čula
prijetnju niti da je osjetila strah kod njene kćerke, već da je navela da je
okrivljeni dobrodušan mladi čovjek, a što navodi na zaključak da nije u stanju
da prijeti, niti da ugrožava. Da svjedok saslušani R. V. nije dao iskaz u
smislu postojanja mogućnosti da je okrivljeni prijetio, već je potvrdio da je
okrivljeni bio u pijanom stanju i da nije inače ugrožavao oštećenu. A da je
sama oštećena ne pridružujući se krivičnom gonjenju govori u prilog da je
kritičnom prilikom, kao i kasnije bila ugrožena, te da s toga ne postoje
elementi bića krivičnog djela iz optužnog predloga, te je predložio sudu da
okrivljenog oslobodi od optužbe i dosudi mu troškove krivičnom postupka za
njegovi odbranu.  
      Radi pravilnog i zakonitog presuđenja ove krivične stvari sud je na glavnom pretresu u dokaznom postupku izveo sledeće dokaze:

u svojstvu svjedoka saslušao oštećenu K. J., saslušao svjedoka K. M. i R. V. i
pročitao izvještaj iz kaznene evidencije za okrivljenog.  
      Nakon sprovedenog dokaznog postupka cijeneći navode optužbe, odbranu okrivljenog, te izvedene pobrojane dokaze, cijeneći ih u smislu čl.17. i 360. ZKP-a, a dovodeći ih u vezu jedne sa drugim, sud je stao na stanovište da su činjenice iz činjeničnog opisa izreke presude u svemu dokazane i da je okrivljeni Đ. D. izvršio krivično djelo ugrožavanje sigurnosti iz čl.168. st.1. Krivičnog zakonika, koje mu je optužnim predlogom Osnovnog državnog tužilaštva stavljeno na teret, pa ga je oglasio krivim i krivičnopravno odgovornim jer nije bilo osnova koji bi isključivali postojanje krivičnog djela i krivičnopravne odgovornosti okrivljenog. Sud je cijenio navode odbrane okrivljenog da nije izvršio krivično djelo stavljeno mu na teret, odnosno da nije kritične prilike niti prijetio oštećnoj, niti nožem kretao u njenom pravcu, pa je sud takvu odbranu odbio kao nelogičnu, protivurječnu i sračinato datu u namjeri izjegavanja krivice, iz razloga jer je oštećena u svom iskazu, koji je sud u potpunosti prihvatio, navela da joj je okrivljeni uputio riječi prijetnje koje su se odnosile na njen život i tjelesni integritet, te da su te riječi kod nje izazvale osjećaj straha i nesigurnosti. A kako je prijetnja ozbiljna onda kada je objektivno podobna da kod onoga kome se prijeti izazove osjećaj staha ili uopšte osjećaj nesigurnosti, nesporno je utvrđeno da je prijetnja koju je okrivljeni uputio oštećenoj tom prilikom bila ozbiljna s obzirom na priliku i okolnosti pod kojima je upućena, kao i činjenicu da su okrivljeni i oštećena ranije bili u vezi u kojoj nisu bili u skladnim odnosima, a što je potvrdila majka oštećene K. M..

Iz iskaza oštećene K. J. , koju je sud saslušao u svojstvu svjedoka, se
vidi da je dana 19.11.2011. godine, negdje oko 00,30 časova, na vratima  kuće
u kojoj stanuje, sa majkom i bratom, došao Đ. D., sa kojim je ona ranije bila
u vezi. Navela je da nije htjela da ga pusti da uđe u kuću, u kojoj se nalazio
njen maloljetni brat, ali da ju je on odgurnuo i ušao. U hodniku joj je
okrivljeni rekao “samo pokušaj da me ostaviš, ti ispod zemlje nećeš izaći
nikad, a ja iz zatvora hoću, baciću bombu tebi i tvom prijatelju”, te da je
ona pokušala da ga smiri riječima, ali da je on krenuo do kuhinje i sa
sudopere uzeo kuhinjski nož, dužine oštrice 20-30 cm i krenuo prema njenom
stomaku, a poslije i vratu, nakon čega ga je smirila i obavijestila majku
putem mobilnog telefona da obavijesti policiju. Navela je da je tom prilikom
osjetila strah, ugroženost i nesigurnost, i to kako za svoj život, tako i za
život svog maloljetnog brata, kao i da joj je okrivljeni i ranije upućivao
prijetnje da će povrijediti i nju i njenu majku, a i da ju je dok su bili u
vezi fizički zlostavljao. Nakon što su prekinuli vezu okrivljeni je dolazio
kod nje kući u više navrata iz razloga jer je pričao da je zaboravio neke
stvari, a da je te večeri bio u alkoholisanom ili u nekom drugom stanju, zbog
kojeg pretpostavlja da  nije bio svjestan šta radi. Navela je da se uplašila
kako zbog riječi kojim joj je okrivljeni prijetio, tako i kada je uzeo nož i
da se i danas plaši tih njegovih prijetnji. Slučaj je prijavila policiji tako
što je majci poslala poruku da pozove policiju kada je bila u toaletu, a da je
telefon sakrila od okrivljenog u džep. Istakla je da joj okrivljeni nije
prijetio pred njegovim drugom R. V., koji joj je rekao da ne može okrivljenog
da odvede, obzirom na stanje u kojem se on nalazio, ali da nije čuo bilo kakve
prijetnje koje joj je okrivljeni upućivao, niti je zatekao sredstvo
ugrožavanja tj.nož.  
      Sud je u potpunosti prihvatio iskaz svjedoka - oštećene jer je na realan, precizan i uvjerljiv način prezentira predmetnu situaciju. Na osnovu istog je utvrđeno da su oštećena i okrivljeni ranije bili u vezi, nakon čijeg je prestanka okrivljeni nastavio da pod raznim izgovorima dolazi kod nje kući. Tako je kritične noći okrivljeni došao do kuće u kojoj je živjela, te kako ona nije htjela da ga pusti da uđe, on ju je odgurnuo i uputio riječi prijetnje koje su kod nje izazvale osjećaj straha, ugroženosti i nesigurnosti za njen život, nakon kojih riječi okrivljeni je uzeo nož iz kuhinje i krenuo u njenom pravcu, da bi uspjela da ga smiri, te je putem telefona obavijestila majku da pozove policiju.

Iz iskaza svjedoka K. M. se vidi da okrivljenog Đ. D. poznaje od ranije,
kao momka njene kćerke, da nije prisustvovala kritičnom događaju, ali da je
okrivljeni njoj u ranijem periodu upućivao riječi prijetnje “ubiću te, zaklaću
te” više puta, a vjerovatno pod uticajem alkohola ili droge, a i da je takođe
u više navrata prijetio i njenoj kćerki, kako nasamo, tako i u njenom
prisustvu, da su tom prilikom osjećale stah, ugroženost, kao i nesigurnost za
njihove živote i živote njihove maloljetne braće, odnosno djece. Da njena
kćerka okrivljenog iz staha ranije nije prijavljivana, a da ona nije znala
kakva je situacija između njih dvoje, već je to skoro saznala, kada je njena
kćerka i završila vezu sa njim. Dalje je navela, da je predmetne večeri nakon
poruke koju je dobila od kćerke, obavijestila policiju, a nakon toga otišla
kući, pa u policiju gdje su joj rekli da su nakon njenog poziva bili u kući
gdje stanuju njena kćerka i ona, da su okrivljenog odveli, a njenu kćerku
pozvali radi davanja izjave. Navela je da okrivljeni kada popije viče, koristi
ružne riječi, prijeti, ali da misli da je on dobar momak. Takođe je istakla da
kada joj je kćerka poslala poruku ona nije znala da joj prijeti opasnost od
okrivljenog, već je mislila da je nešto drugo u pitanju, obzirom da je njihova
kuća pored ulice.  
Sud je prihvatio iskaz navedenog svjedoka cijeneći da je objektivan i jasan, i
iz istog je potvrđeno ono što je i oštećena istakla da je postojala veza
između okrivljenog i oštećene, u toku koje joj je okrivljeni više puta
prijetio u prisustvu svjedoka - majke oštećene, a usled čijih prijetnji je
oštećena bila uplašena, osjećala se ugroženo i nesigurno za svoj život i
tjelesni integritet. Takođe je utvrđeno je da je predmetne večeri oštećena
uputila poruku preko mobilnog telefona svojoj majci da pozove policiju, što je
ova i učinila.  
      Iz iskaza svjedoka **R. V.** se vidi da mu je okrivljeni Đ. D. drug i da mu je poznato mu je da je ošećena K. J. djevojka. Njih dvojica su dana 19.11.2012. godine konzumirali alkohol i Đ. je odjednom izašao iz kafane i nije se vraćao jedan izvesni period niti mu se javljao na telefon, pa je on otišao u kući gdje je stanovala oštećena, jer mu je okrivljeni prethodno rekao da ima namjeru da ode kod nje. Nakon što je on otišao u kuću u kojoj je stanovala K. J. zatekao ih je da sjede, a K. J. mu je rekla da okrivljenog treba da izvede iz kuće, na šta joj je odgovorio da ne može jer je pijan, nakon čega su se dogovorili da okrivljeni ostane kod nje kući da spava. Naveo je da ne zna šta se prethodno i nakon toga dešavalo između njih, te da nije čuo da je okrivljeni prijetio oštećenoj. Naveo je da oštećenu dobro poznaje jer je zajedno sa okrivljenim išao u kuću gdje ona živi, te da mu oštećena nije izgledala uplašeno, ali da je i on konzumirao alkohol i bio u pijanom stanju, ali ne u tolikoj mjeri koliko okrivljeni.

Sud je cijenio iskaz navedenog svjedoka i prihvatio ga u dijelu da je oštećena
od njega tražila da okrivljenog izvede iz njene kuće, dok u dijelu iskaza da
ista nije izgledala uplašeno sud nije prihvatio, iz razloga kako je i sam
navedeni svjedok istakao da je bio u alkoholisanom stanju, a sud je posebno
cijenio i okolnost da je navedeni svjedok sa okrivljenim u prijateljskim
odnosima te je iskaz u tom dijelu dat sračunato radi olakšavanja krivično
pravnog položaja okrivljenog, sa ciljem da se učini vjerovatnim njegova
odbrana.  
      Pravnom analizom naprijed utvrđenog činjeničnog stanja sud je našao da su se u opisanim radnjama okrivljenog Đ. D. stekla sva bitna obeležja bića krivičnog djela ugrožavanje sigurnosti iz čl.168. st.1. Krivičnog zakonika. Naime, tokom postupka, utvrđeno da je okrivljeni dana 19.11.2011. godine, oko 00,30 h, u B., u Ulici “29 ...”, u stanu oštećene K. J., ugrozio sigurnost oštećene, prijetnjom da će napasti na njen život i tijelo, na način što joj je uputio riječi “Samo pokušaj da me ostaviš, ti ispod zemlje nećeš izaći nikad, a ja iz zatvora hoću, baciću bombu tebi i tvom prijatelju”, nakon čega je sa kuhinjskim nožem u ruci krenuo u njenom pravcu. Prednje proizilazi iz jasnog iskaza svjedoka oštećene K. J. iz koga je nesporno utvrđeno da je predmetne večeri okrivljeni njoj uputio riječi prijetnje koje su bile ozbiljne, a posebno imajući u vidu i to da je oštećena sprječavala okrivljenog da uđe u kuću, te da istog nije mogla spriječiti, da bi nakon upućenih riječi prijetnje da će napasti na njen život i tjelelo krenuo u pravcu oštećene sa kuhinjskim nožem u ruci. Takođe je nesporno da se u predmetnom slučaju radilo o prijetnji koja je podobna da kod onoga kome se prijeti, u konkretnom slučaju oštećene, izazove osjećaj straha ili nesigurnosti, te da je navedena prijetnja kod oštećene i izazvala osjećanje ugroženosti za svoj život i tjelesni integritet, te je usljed takvog staha skrivajući od okrivljenog poslala majci poruku putem mobilnog telefona da pozove policiju. Djelujući na opisani način okrivljeni je postupao sa umišljajem svjestan da svojom radnjom oštećenoj prijeti napadom na život i tijelo, usljed koje je kod oštećene nastupilo osjećanje straha i ugroženosti, pa je i pored takve svijesti htio postizanje zabranjene posledice.

Prilikom odlučivanja o izboru, vrste i visine krivične sankcije koju u
konkretnom slučaju treba primijeniti prema okrivljenom Đ. D. za naprijed
navedeno krivično djelo sud je imao u vidu sve okolnosti u smislu čl.42. KZ
CG. Tako je od olakšavajućih okolnosti na strani okrivljenog Đ. D. sud cijenio
i uzeo u obzir da je nezaposlen, razveden - otac jednog djeteta i siromašnog
imovnog stanja, dok je kao otežavajuću okolnost cijenio njegovu raniju
osuđivanost, pa mu je sud na osnovu čl.39. KZ CG, izrekao novčanu kaznu u
iznosu od 600,00 /šeststotina/ eura. Po mišljenju suda izrečena kazna je
srazmjerna težini izvršenog krivičnog djela i stepenu krivične odgovornosti
okrivljenog, te će se ovom vrstom i visinom kazne u okviru opšte svrhe
izricanja krivičnih sankcija, propisanih čl.4. st.2. KZ, postići svrha
kažnjavanja propisana  čl.32.  istog Zakona. Osnovano se može očekivati da će
izrečena kazna pozitivno djelovati na prevaspitavanje okrivljenog, te da će
ista na njega uticati da u buduće ne vrši krivična djela.  
      Troškova krivičnog postupka nije bilo, dok je paušalni iznos odmjeren s obzirom na složenost i trajanje krivičnog postupka, te imovno stanje okrivljenog shodno čl.226. st.2. tač.9. ZKP-a.

Imovinsko pravnog zahtjeva za naknadu štete nije bilo.  
      S iznijetih razloga odlučeno je kao u izreci presude.

OSNOVNI SUD U BERANAMA,
Dana 05.03.2012. godine
Zapisničar,
S U D I J A
Mirjana Čukić
Dragan Dašić 
PRAVNA POUKA:
Protiv ove presude nezadovoljna stranka
ima pravo žalbe u roku od 8 /osam/ dana
od dana prijema iste presude i to Višem
sudu u Bijelom Polju, a preko ovog suda.  