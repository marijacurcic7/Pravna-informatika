K.br. 86/12 
U IME CRNE GORE
           OSNOVNI SUD U BERANAMA, po sudiji pojedincu Aleksandru
Ćulafiću, uz učešće namještenika suda Mirosave Lekić, kao zapisničara, u
krivičnom predmetu protiv okrivljenog B. A., iz B., zbog krivičnog djela
krađa iz čl.239. st.1. Krivičnog zakonika, po optužnom predlogu Osnovnog
državnog tužilaštva u Beranama Kt.br. 87/2012 od 24.05.2012. godine, nakon
održanog glavnog i javnog pretresa, u prisustvu savjetnika ODT-a u Beranama
Danijele Đuković i okrivljenog B. A., a u odsustvu oštećene E. C. G. AD N. E.
B., donio je i javno objavio, dana 14.06.2012. godine,  
P R E S U D U
      Okrivljeni **B. A.** JMBG ..., od oca B.a i majke E., rođene D., rođen ... godine, u L., nastanjen u naselju T., opština B., državljanin Srbije, nezaposlen, završio 4 razreda osnovne škole, oženjen, otac 3 djece, siromašnog imovnog stanja, neosuđivan.

K r i v    j e
      \- što je:

      \- u periodu od 06.09.2011. godine do 06.03.2012. godine, u kući koja se nalazi u naselju T., opština B., vlasništvo S. K., u kojoj živi kao podstanar, neovlašćeno vršio potrošnju električne energije vlasništvo oštećene E. C. G. AD N. E. B., na način što se na dovodni kabl priključio kablom presjeka 3 x 2,5 mm prije električnog brojila strujomjera marke „Iskra“ br. ..., tako da utrošena električna energija koja je išla preko priključnog kabla nije registrovana na električnom brojilu, te je na taj način od oštećene oduzeo električnu energiju u vrijednosti od 425,82 €, u namjeri da njenim prisvajanjem sebi pribavi protivpravnu imovinsku korist u navedenom iznosu,

      \- čime je izvršio krivično djelo krađa iz čl.239. st.1. Krivičnog zakonika,

- pa mu sud primjenom citiranog zakonskog propisa, te čl. 2, 4, 5, 13, 15,
32, 36 i 42, 52, 53 i 54 Krivičnog zakonika i čl.226. st.2., kao i primjenom
čl.374. Zakonika o krivičnom postupku CG, izriče  
USLOVNU OSUDU
      Kojom mu utvrđuje kaznu zatvora u trajanju do 45 dana i istovremeno određuje da se ista neće izvršiti ukoliko okrivljeni u roku od jedne godine ne učini novo krivično djelo.

      Okrivljeni se obavezuje da ovom sudu na ime paušala plati iznos od 50,00 €, koji iznos će uplatiti na račun br. 832-150-38 Osnovnog suda u Beranama, u roku od 15 dana po pravnosnažnosti presude.

O b r a z l o ž e nj e
      Optužnim predlogom Osnovnog državnog tužilaštva u Beranama Kt.br. 87/2012 od 24.05.2012. godine, optužen je B. A. da je izvršio krivično djelo krađa iz čl.239. st.1. Krivičnog zakonika.

      Glavni pretres je održan i zaključen u prisustvu savjetnika ODT-a u Beranama Danijele Đuković i okrivljenog B. A., a u odsustvu oštećene E. C. G. AD N. E. B., kojoj je poziv uredno uručen, a izostanak nije opravdala.

Savjetnik ODT-a u završnoj riječi ostala je pri podnijetom optužnom predlogu i
navela je da je izvedenim dokazima utvrđena krivica okrivljenog B. A. za
krivično djelo koje mu je stavljeno na teret, pa je predložila da sud
okrivljenom izrekne uslovnu osudu kojom će mu utvrditi kaznu zatvora u
trajanju od 60 dana i istovremeno odrediti da se ista neće izvršiti ukoliko
okrivljeni u roku od godinu dana od dana pravosnažnosti ne učini novo krivično
djelo.  
      Okrivljeni B. A., u svojoj odbrani u bitnom je istakao da ima sedam članova porodice i živi kao podstanar u kući S. K., na T., sa svojom porodicom. U avgustu mjeseca 2011. godine se uselio u tu kuću, a radi se o prizemnoj kući sa potkrovljem i koristi cijelu kuću. Nije vršio neovlašćenu potrošnju električne energije, a tačno je da su električari kada su došli u kontrolu zatekli kabl koji nije bio priključen na električnu mrežu, odnosno na strujomjer, već se isti napajao prije električnog brojila, tako da utrošak električne energije preko tog kabla nije mjeren. Na taj kabl se napajala grijalica i radijator. Nije znao ko i kada je postavio ovaj kabl, a mislio je da se napaja preko strujomjera. To je urađeno prije njegovog doseljenja i ne zna ko je to uradio, a on to nije uradio, niti neko od članova njegove porodice. Njegova žena je potpisala zapisnik prilikom kontrole, s obzirom da njega nijesu zatekli kući. Nakon ovoga je bio isključen sa mreže pa je oštećenoj E. platio radi duga na ime S. K., kod koga je stanovao, iznos od 435,82 €, dana 09.03.2012. godine, a koji iznos se odnosi na neovlašćenu potrošnju električne energije.

      U završnoj riječi je izjavio da se osjeća krivim za krivično djelo stavljeno mu na teret, s obzirom da na pretresu nije mogao da dokaže da je to uradilo drugo lice, te da sud uzme u obzir prilikom odmjeravanja kazne da je lošeg zdravstvenog stanja.

Provjeravajući navode optužnog akta i odbranu okrivljenog, sud je na glavnom
pretresu izveo dokaze: saslušao svjedoke P. M. i Č. T.; pročitao zapisnik o
kontroli mjernog mjesta ED B. br. ... od 06.03.2012. godine; pročitao obračun
o neovlašćenoj potrošnji električne energije br. ... od 07.03.2012. godine;
izvršio uvid u uplatinicu na ime duga za električnu energiju na iznos od
425,82 € od 09.03.2012. godine, te pribavio i izvršio uvid u izvod iz KE na
ime okrivljenog.  
      Cijeneći odbranu okrivljenog i dokaze pojedinačno i u međusobnoj vezi, a shodno čl.370. st.2. Zakonika o krivičnom postupku CG, sud je utvrdio činjenično stanje i na osnovu istog zaključio da je okrivljeni izvršio krivično djelo krađe za koje je kriv.

      Sud je činjenično stanje utvrdio na osnovu iskaza svjedoka P. M. i Č. T., kao i izvedenih pismenih dokaza. Tako iz iskaza svjedoka P. M., sud je utvrdio da obavlja poslove i radne zadatke kontrolora kod E. B.. Zajedno sa svojim kolegom Č. T. je dana 06.03.2012. godine, vršio kontrolu potrošnje električne energije u kući u kojoj živi okrivljeni. Tom prilikom okrivljenog nijesu zatekli, već su samo zatekli njegovu ženu. Tada su u potkrovlju kuće zatekli neovlašćenu potrošnju električne energije. Naime, dovodni kabl presjeka 3 x 2,5 mm bio je priključen prije električnog brojila na tavanu i nije mjerio utrošak električne energije, a na njemu su se napajali frižider i rebrasti radijator. Tada su na tavanu raskačili dovodni kabl koji je nelegalno priključen, nakon čega je okrivljeni isključen sa električne mreže, o čemu su sačinili zapisnik koji je potpisala žena okrivljenog B. A.. Sud je iskaz ovog svjedoka u potpunosti prihvatio, cijeneći ga kao jasan, objektivan i ničim doveden u pitanje, a saglasan sa iskazom svjedoka Č. T., kao i sa zapisnikom o kontroli mjernog mjesta. Iz iskaza svjedoka Č. T., sud je utvrdio da obavlja poslove i radne zadatke kontrolora u E. B.. Dana 06.03.2012. godine je obavljao kontrolu zajedno sa P. M. u kući u kojoj živi okrivljeni. Tom prilikom nijesu zatekli okrivljenog, ali su našli da je isti priključen na električnu mrežu prije električnog brojila, tako da utrošak električne energije nije mjeren. Naime, on se kablom 3 x 2,5 mm priključio prije strujomjera, na koji kabl je bila priključena grijalica i frižider. Lično je raskačio kabl koji se nalazio na tavanu. Kabl je visio na zidu sa tavana i na dnu kabla je bila utičnica, sa koje je bila razvedena struja za grijalicu i zamrzivač pa su kontrolišući isti kabl na tavanu vidjeli da je isti priključen prije brojila, tako da nije mjeren utrošak električne energije. Ostala instalacija je bila odrađena po standardima i ugrađena u zid. Jedino je ovaj kabl visio. O ovom su sačinili zapisnik. Sud je u potpunosti prihvatio iskaz ovog svjedoka, cijeneći ga kao jasan, objektivan i saglasan sa iskazom svjedoka P. M., kao i zapisnikom o kontroli mjernog mjesta.

Iz zapisnika o kontroli mjernog mjesta br. ... od 06.03.2012. godine, sud je
utvrdio da su ovlašćeni radnici E. B. dana 06.03.2012. godine, izvršili
kontrolu potrošnje električne energije u kući S. K., kojom prilikom su zatekli
oštećen dovodni kabl, na kome je bio priključen kabl 3 x 2,5 mm i razveden u
sobu, na koji kabl je bio priključen radijator i zamrzivač, tako da se nije
registrovao utrošak električne energije, nakon čega je kabl isključen a
brojilo plombirano, a koji zapisnik je potpisala A. B..  
      Iz obračuna br. ... od 07.03.2012. godine, o neovlašćeno preuzetoj električnoj energiji, na osnovu zapisnika o kontroli mjernog mjesta, sud je utvrdio da vrijednost utrošene električne energije iznosi 425,82 €, a koji obračun je urađen u skladu sa čl.26. Pravila o snabijevanju elekrtičnom energijom.

      Iz kreditnog naloga CKB Banke na ime S. K., sud je utvrdio da je B. Š. platio po obračunu br. ... od 06.03.2012. godine, E. B. iznos od 425,82 € dana 09.03.2012. godine.

      Analizirajući odbranu okrivljenog B. A., sud je imao u vidu da isti nije sporio da živi kao podstanar u kući S. K., u periodu od avgusta mjeseca 2011. godine, te da su radnici E. prilikom kontrole dana 06.03.2012. godine, u kući u kojoj stanuje, zatekli neovlašćenu potrošnju električne energije, tako da utrošak električne energije nije registrovan na električnom brojilu, te je zbog toga isključen sa električne mreže, pa je E. dana 09.03.2012. godine, uplatio po obračunu iznos od 425,82 €, za bespravno utrošenu električnu energiju. Citirani navodi odbrane okrivljenog ocijenjeni su kao jasni, potpuni, logični, neprotivurječni i saglasni izvedenim dokazima.

Sud nije prihvatio navode odbrane okrivljenog da on ne zna ko se i kada
priključio na električnu mrežu, te da on to nije uradio, kao ni članovi
njegove porodice, te da iste tvrdnje ne može da dokaže, pa je sud ovakvu
odbranu okrivljenog cijenio kao sračunatu na izbjegavanje krivične
odgovornosti, s obzirom da su ovakvi navodi opovrgnuti ne samo iskazima
svjedoka O. R. i M. B., nego i zapisnikom o kontroli mjernog mjesta od
06.03.2012. godine.  
      Na osnovu svih izvedenih dokaza i njihove brižljive ocjene, sud je utvrdio činjenično stanje koje odgovara činjeničnom opisu iz izreke presude, s obzirom da je na nesumnjiv način utvrđeno da je okrivljeni domaćinstvo u kojem živi priključio kablom presjeka 3 x 2,5 mm, direktno na dovodno kablo, prije električnog brojila, te se utrošena električna energija na taj način nije mogla registrovati. Okrivljeni je na opisani način izvršio krivično djelo stavljeno mu na teret javnom optužbom i za isto je kriv. Tako, prema odredbi čl.239. st.1. Krivičnog zakonika, krivično djelo krađe se sastoji u oduzimanju tuđe pokretne stvari u namjeri da se njenim prisvajanjem pribavi, sebi ili drugom, protivpravna imovinska korist. U konkretnom slučaju, električna energija predstavlja pokretnu stvar čijim je prisvajanjem, a u namjeri da sebi pribavi protivpravnu imovinsku korist, okrivljeni ostvario elemente bića krivičnog djela u pitanju. Naime, umišljaj okrivljenog bio je usmjeren na oduzimanje električne energije na neograničeno vrijeme, odnosno dok bude u mogućnosti da isto čini, konkretno sve do momenta kada je prilikom kontrole zatečen u vršenju neovlašćene potrošnje električne energije. Shodno pravilima za snadbijevanje električnom energijom (Sl. list CG br. 54/09 i 29/10), a imajući u vidu vrijeme zatečenog protivpravnog stanja 06.03.2012. godine, prihvaćeno je da je to činio u periodu od 6 mjeseci u odnosu na zadnje izvršenu kontrolu, tj. u periodu od 06.09.2011. godine do 06.03.2012. godine. U navedenom periodu okrivljeni je neovlašćenom potrošnjom električne energije sebi pribavio korist na štetu oštećene E. B., u iznosu od 425,82 €, a što je sud utvrdio na osnovu obračuna o neovlašćenoj potrošnji električne energije br. ... od 07.03.2012. godine, a koji iznos je okrivljeni platio kreditnim nalogom dana 09.03.2012. godine. Za učinioca ovog  krivičnog djela krađe predviđena je novčana kazna ili kazna zatvora do 3 godine.

      Odlučujući u pogledu vrste i visine kazne, a cijeneći sve okolnosti iz čl.42. Krivičnog zakonika, sud je kod okrivljenog, kao olakšavajuće okolnosti našao: da se radi o porodičnom čovjeku, ocu troje djece, nezaposlenom licu, siromašnog imovnog stanja, da nije osuđivan, što ukazuje da nije sklon vršenju krivičnih djela, da je oštećenoj E. B. na ime neovlašćene potrošnje električne energije platio iznos od 425,82 €, pa je sud mišljenja da sve olakšavajuće okolnosti na strani okrivljenog predstavljaju osnov za izricanje uslovne osude, pa je istom utvrdio kaznu zatvora u trajanju od 45 dana i istovremeno odredio da se ista neće izvršiti ukoliko okrivljeni u roku od jedne godine ne učini drugo krivično djelo, pri čemu je sud mišljenja da će se ovom vrstom krivične sankcije postići svrha kažnjavanja predviđena čl.32. Krivičnog zakonika i dovoljno uticati na okrivljenog da ubuduće ne vrši ova i slična krivična djela.

      Shodno čl.226. st.2. Zakonika o krivičnom postupku CG, odlučeno je u pogledu paušala u iznosu od 50,00 €, pri čemu je sud vodio računa o složenosti i trajanju krivičnog postupka.


      Iz iznijetih razloga shodno čl.374. Zakonika o krivičnom postupku CG, odlučeno je kao u izreci presude.

OSNOVNI SUD U BERANAMA 
Dana, 14.06.2012. godine 

ZAPISNIČAR,
S U D I J A,
Mirosava Lekić
Aleksandar Ćulafić 
PRAVNA POUKA: Nezadovoljna stranka ima
pravo žalbe, u roku od 8 /osam/ dana, od dana
prijema presude, putem ovog suda za Viši sud
u Bijelom Polju.  