U IME CRNE GORE!
    K.br.229/11

OSNOVNI SUD U HERCEG NOVOM, po sudiji Leković Branislavu, uz učešće
zapisničara Milović Tereze, u krivičnom predmetu protiv okrivljenog G.S., zbog
produženog krivičnog djela zlostavljanje iz čl.166a st.1 u vezi čl.49 st.1 KZ,
povodom optužnog predloga ODT Herceg Novi Kt.br.272/11-2 od 15.12.2011.
godine, na održanom glavnom i javnom pretresu dana 21.03.2012. godine u
prisustvu okrivljenog G.S., njegovog branioca adv Đ.B., zamjenika ODT Herceg
Novi Samardžić Nikole, donio je i javno objavio sledeću  
P R E S U D U
Okrivljeni:  
G.S., JMBG ..., od oca Č. i majke M. rođene M., rođenog .... godine u selu G.
- opština P., sa prebivalištem u I., naselje ..., podstanar kod P.R., po
zanimanju veterinarski tehničar, privremeno zaposlen u veterinarskoj ambulatni
"V.P." u K., oženjen, otac dvoje maloljetne djece, student Veterinarskog
fakulteta, neosuđivan.  
K r i v   j e
Što je :  
dana ... 2011. godine oko 12:45 časova u HN zlostavljao oštećenog maloljetnog
T.D. na način da ga je svojim vozilom presreo na S. u  blizini marketa „G.“,
izašao iz vozila i oštećenog povukao za kosu i uši i udario mu tri šamara a
zatim ga uvukao u svoje vozilo i odvezao do škole „M.V.“ gdje je oštećeni
istrčao iz auta i uputio se u pravcu savinske dubrave, da bi ga okrivljeni
vozilom stigao u blizini groblja, te izašao iz vozila i oštećenog više puta
ošamario vukući ga za kosu i uši,  
- čime je izvršio produženo krivično djelo zlostavljanje iz čl. 166 a  stav
1. u vezi čl.49. stav 1. Krivičnog zakonika.  
pa mu sud na osnovu čl.166 a  stav 1. u vezi čl.49. stav 1. KZ i primjenom čl.4, 32, 36, 42, 52, 53 i 54 KZ, izriče

USLOVNU OSUDU
Kojom mu utvrđuje kazna zatvora u trajanju od 3 (tri) mjeseca i istovremeno
određuje da se ista neće izvršiti ako za vrijeme od 2 (dvije) godine ne izvrši
novo krivično djelo.  
Na osnovu čl.239 st.2 ZKP-a oštećeni mldb.T.D. se upućuje na parnični postupak
radi ostvarivanja imovinsko pravnog zahtjeva.  
Na osnovu čl.229.stav 1. ZKP-a okrivljeni se obavezuje da plati troškove
krivičnog postupka u paušalnom iznosu od 50,oo eura, kao i da oštećenom
mldb.T.D. nadoknadi troškove krivičnog postupka koje je imao angažovanjem
punomoćnika adv. G.B., o čijoj visini će sud odlučiti posebnim rješenjem,
obzirom da u vrijeme presuđenja nisu postojali podaci o istim.  
O b r a z l o ž e n j e
       Osnovni državni tužilac Herceg Novi podnio je optužni predlog Kt.br.272/11-2 od 15.12.2011. godine protiv okrivljenog G.S., zbog produženog krivičnog djela  zlostavljanje iz čl.166 a u vezi čl.49 st.1 KZ, te je na glavnom pretresu od 21.03.2012. godine izmjenio kvalifikaciju djela, te okrivljenom na teret stavio izvršenje produženog krivičnog djela zlostavljanje iz čl.166 a st.1 u vezi čl.49 st.1 KZ. Konačno, u završnoj riječi tužilac je na ostao pri preciziranom optužnom predlogu, te predložio da sud okrivljenog oglasi krivim i osudi na kaznu po zakonu.

Okrivljeni G.S. je u svojoj odbrani naveo da je dana ... 2011.godine pošao sa
suprugom i maloljetnom kćerkom vozilom prema školi kako bi razgovarao sa
učiteljima o tome ko je predhodnog dana sapleo ili odgurnuo njegovu kćerku,
prilikom čega je ona pri padu zadobila povrede. Objasnio je da mu je kćerka
imala brojne hematome i podlive po licu što ga je potreslo, a da je ista tog
dana dok su se kretali vozilom, primjetila tog dječaka i pokazala rukom na
oštećenog. Naglasio je da je tada izašao iz vozila, te uhvatio za ruku
oštećenog i udario mu šamare, s tim što ne zna koliko mu je šamara udario, a
da tom prilikom oštećenog nije čupao za kosu i uši, već da je istog uvukao u
svoje vozilo i sa vozilom se uputio prema školi sa namjerom da oštećenog
povede kod direktora da to rasprave. Dalje je naveo da su tada  u vozilu
počeli da plaču i oštećeni i njegova kćerka, koja mu je tada kazala da nije
sigurna da je oštećeni sapleo, pa je tada zaustavio vozilo i pustio oštećenog
da izađe, a zatim je kćerku odveo u školu. Dalje je naveo da je po povratku od
škole, kada je stigao na D u blizini cvjećare, pored puta vidio grupu djece sa
jednom gospođom, pored koje je stajao oštećeni dječak, pa kako je pomislio da
je to majka oštećenog dječaka, zaustavio je vozilo i izašao iz istog zajedno
sa suprugom sa namjerom da se izvini toj gospođi, ali da je odmah po izlasku
iz auta pored njega zaustavio svoje vozilo L.N. koji mu je kroz prozor rekao
da je policajac i da treba da se stidi jer je udario dijete, te da je L.izašao
iz vozila i udario ga par puta, na šta je on istom uzvratio, a zatim pozvao
policiju. Objasnio je da zbog sukoba sa L. uopšte nije prilazio oštećenom i
navedenoj gospođi, već da se tu sve završilo. Istakao je da nije tačno da je u
drugom dijelu događaja imao bilo kakav kontakt sa oštećenim dječakom, te da se
izvinjava porodici oštećenog dječaka, da je to i ranije pokušao učiniti ali da
su oni odbili kontakt sa njim, te je ukazao da je djelo učinio u afektu zbog
povreda koje je imala njegova maloljetna kćerka.Dodao je da ne zna kako je
svjedok L. zaključio da je u drugom dijelu događaja on krenuo da napadne
oštećenog.
Konačno, branilac okrivljenog u završnoj riječi je istakao da smatra da nije
dokazano da je okrivljeni izvršio djelo na način opisan u optužnom aktu, te je
ukazao sudu na olakšavajuće okolnosti na njegovoj strani, da je djelimično
priznao izvršenje djela, te da je ranije neosuđivan, da je izrazio kajanje
zbog izvršenog djela, te da je i sam imao dosta porodičnih problema u ratnom
periodu, pa predložio da mu sud izrekne blažu krivičnu sankciju.  
U dokaznom postupku sud je proveo dokaze čitanjem uz saglasnost stranaka,
iskaza svjedoka L.N. i oštećenog mld. T.D., te vršenjem uvida u potvrdu Doma
zdravlja Herceg Novi br.2211 od ...2011. godine, kao i uput iste ustanove
br.... od 21.10.2011. godine, čitanjem rješenja Sekretarijata za društvene
djelatnosti i opštu upravu opštine Herceg Novi od 06.10.2011. godine, vršenjem
uvida u izvještaj ovog suda iz kaznene evidencije za okrivljenog .  
Nakon tako provedenih dokaza, ocjenom svakog pojedinačno i u njihovoj
međusobnoj vezi, te dovodeći ih u vezu sa odbranom okrivljenog, sud je
nesumnjivo utvrdio činjenično stanje kao u izreci presude, pa je okrivljenog
G.S. oglasio krivim zbog izvršenja produženog krivičnog djela zlostavljanje iz
čl.166 a st.1 u vezi čl.49 st.1  Krivičnog zakonika i izrekao mu navedenu
uslovnu osudu.  
Sud je prihvatio iskaz svjedoka - oštećenog mld. T.D. kao uvjerljiv i logičan,
jer je u skladu sa izjavom svjedoka L.N., i potkrijepljen je pismenim dokazima
u spisu -  potvrdom Doma zdravlja Herceg Novi br.... od ....2011. godine, kao
i uputom iste ustanove br.... od ....2011. godine.  
Naime, oštećeni mld. T.D. je u bitnom naveo da se ne sjeća koji je dan bio
kada je izašao iz škole "M.V." sa svojim drugovima iz razreda, poslije šestog
časa, te da su išli gornjim putem prema D., kod marketa "G." kada je ugledao
jedno parkirano vozilo tamnoplave boje. Naveo je da je iz tog auta izašao
jedan čovjek, a u autu su ostali jedna žena i dvoje djece, te da je čuo da taj
čovjek pita kćerku "da li je to taj dječak" pokazujući na njegovog druga, na
šta je njegova kćerka rekla da to nije on, pa je ponovo pitao za njega da li
je to on, na šta mu je ona odgovorila da jeste. Istakao je da tu djevojčicu
uopšte ne poznaje, te da ga je taj čovjek zaustavio i povukao za kosu, te za
uši i udario mu tri šamara po oba obraza, te da mu je pri tom govorio "sram te
bilo, što ti udaraš moju kćerku", pa da ga je zatim uvukao u vozilo, a da su
mu poslije drugovi rekli da su vidjeli pištolj za pasom na leđima tog čovjeka
kada mu se zavrnula jakna. Dalje je naveo da su, kada ga je stavio u vozilo,
krenuli put škole "M.V.", te da on nije ništa pričao, te mu se učinilo da je
okrivljeni bio pijan jer se nije pravo kretao vozilom nego lijevo-desno.
Dalje je naveo da, kada su došli ispred škole, da je kćerka okrivljenog izašla
iz vozila, a što je on iskoristio i istrčao iz vozila, te trčeći se udaljio
nazad u pavcu prodavnice "G.", odnosno kući, ali da je okrivljeni krenuo autom
za njim, te ga stigao na vrh uzbrdice kod groblja na Savini i tada ga ponovo
ošamario nekoliko puta. Objasnio je da je za to vrijeme žena u vozilu sjedala
i ništa nije govorila. Objasnio je da je okrivljenom i taj put, kao i prvi put
kada ga je ošamario, rekao da nije ništa kriv, a da je okrivljeni tvrdio da
jeste. Dalje je dodao da je tada stigao jedan čovjek sa svojim vozilom, kojeg
do tada nije poznavao, a da je poslije saznao da se preziva L., te da je taj
čovjek pitao okrivljenog "da li je to tvoje dijete", na šta mu je okrivljeni
odgovorio "što to tebe boli briga", pa ga je zatim taj čovjek pitao zašto ga
udara, a okrivljeni mu je odgovorio "šta te briga". Naveo je da se nakon toga
L. vratio unazad svojim vozilom i blokirao saobraćaj, pa su onda L. i
okrivljeni počeli da se tuku, a vidio je da je okrivljeni L. slomio naočare, a
L. ga je gađao telefonom. Istakao je da poslije toga nije vidio ništa više jer
je krenuo kući, a da se kritičnom prilikom mnogo uplašio i da je, po dolasku
kući ispričao roditeljima šta se dogodilo, a poslije toga je bio u
policiji.Konačno je u završnoj riječi zakonski zastupnik oštećenog istakao da
se pridružuje krivičnom gonjenju protiv okrivljenog, te da postavlja
imovnskopravni zahtjev.
Punomoćnik oštećenog je u završnoj riječi naveo da se oštećeni pridružuje
krivičnom gonjenju protiv okrivljenog i da postavlja imovinsko pravni zahtjev,
te da je dokazano da je okrivljeni izvršio djelo, te je ukazao na otežavajuće
okolnosti u predmetnom slučaju, odnosno na okolnosti da je oštećeni dijete sa
posebnim potrebama - dijabetičar, te da je nakon kritičnog događaja imao
psihičke traume.  
Svjedok L.N. je u bitnom naveo da se dana ....2011. godine oko 13,05 časova
kretao svojim vozilom sa magistralnog puta ul. ... u pravcu restorana V., i na
nekoliko metara od pčetka ulice, tj. nekoliko metara od cvjećare koja mu se
tada nalazila sa lijeve strane naišao je na zaustavljeno vozilo na kolovozu
pored koga se nije moglo proći uobičajenom brzinom, pa je bio prinuđen da
značajno uspori. Naveo je da se tom prilikom sa njegove desne strane nalazilo
desetak djece, od kojih je jedno prizivalo u pomoć, a kada je svojim prednjim
dijelom vozila prošao zaustavljeno vozilo sa svoje lijeve strane, vidio je
čovjeka koji je jednom rukom držao za uvo jednog dječaka, a drugom rukom ga je
udarao otvorenim dlanom po licu i glavi, pa je u tom trenutku pomislio da neki
roditelj tuče svoje dijete, pa je zvučnim signalom pokušao da doprinese da
prestane ta situacija, na šta mu je okrivljeni dobacio "šta sviraš koji kurac,
prolazi, idi u pičku materinu, šta tebe briga šta ja bijem ovo dijete jer ne
znaš šta je ovo dijete uradilo mom djetetu". Dalje je naveo da je tog momenta
shvatio da okrivljeni tuče tuđe dijete, pa je odlučio da reaguje, te da je
pokušao da prekine taj očigledan i opasan napad, otvorivši prozor i viknuvši
okrivljenom "pusti to dijete, prestani da ga udaraš", pa kako je okivljeni i
dalje nastavio da udara dijete, izašao je iz auta i tada je okrivljeni krenuo
sa njim da se tuče prijeteći mu da će mu "izvući uši" i da će ga išamarati, na
šta mu je rekao da radi u policiji i da to ne radi. Objasnio je da je
okrivljeni krenuo da se fizički obračunava sa njim , zbog čega se izmicao
unazad preko ulice na slobodni dio platoa od restorana "V." i tom prilikom
okrivljeni mu je zadao više udaraca u predjelu glave, od kojih su mu ispali
telefoni koje je držao u rukama i naočare, a u jednom momentu ga je udario
nogom u cjevanicu, što mu je izazvalo jak bol, a zbog zdravstvenih prbolema
nije se odmah odbranio, već je nakon tog udara uspio da okrivljenog odmakne od
sebe, u kom momentu je stigao njegov brat, koji je takođe policijski
službenik, koji je tom prilikom spriječio okrivljenog svojim tijelom da ga
udari. Nakon toga je rekao okrivljenom da sačeka policiju ili da sa njim ode u
stanicu policije, ali je on krenuo svojim vozilom vrijeđajući i govoreći da
mora da vozi svoju ženu na posao. Takođe je naveo da je njegova žena cijelo
vrijeme bila prisutna, da nije pokušala da smiri supruga i da prekine
zlostavljanje djeteta, već je rekla da je njen suprug prolupao. Istakao je da
je spriječio okrivljenog da se udalji vozilom, na način što je stao ispred
njegovog vozila, pa kada je okrivljeni vidio da ne može pobjeći, pozvao je sa
svog mobilnog telefona policiju uz objašnjenje da mu jedan policajac ne da da
odveze svoju ženu na posao, te da mu treba pomoć, pa su nakon nekoliko minuta
došla dvojica policajaca kojima su on i prisutna djeca ispričali događaj koji
se desio, te su okrivljenog poveli u policijsku stanicu radi davanja izjave.  
Sud je prihvatio iskaz svjedoka L.N. jer je logičan, uvjerljiv i decidan, i
saglasan sa iskazom oštećenog. Iskaz ovog svjedoka je u konkretnom slučaju od
značaja jer obezvrjeđuje odbranu okrivljenog da u drugom dijelu događaja kod
cvjećare nije imao fizički kontakt sa oštećenim, odnosno da istog nije udarao
tom prilikom.  
Iz potvrde Doma zdravlja Herceg Novi br.... od ....2011. godine, proizilazi da
je oštećeni navedenog dana pregledan u Domu zdravlja od strane specijaliste
pedijatra a zbog predmetnog događaja, te je konstatovano da vidljivih povreda
na tijelu nema, a da se oštećeni žali na bolove u ušima i glavi.
Iz uputa Doma zdravlja Herceg Novi br.... od ....2011. godine proizilazi da je
oštećeni upućen na pregled specijalisti psihologije, a iz čijeg izvještaja
proizilazi da je nakon predmetnog događaja kod oštećenog prisutan strah,
nesanica i slično.
Iz rješenja Sekretarijata za društvene djelatnosti i opštu upravu opštine
Herceg Novi od 06.10.2011. godine, proizilazi da je oštećeni mld T.D.
predmetnim rješenjem upućen, kao učenik sa posebnim potrebama, u JU OŠ "M.V."
Herceg Novi, po opštem obrazovno vaspitnom programu uz prilagođavanje uslova
boravka u školi.  
Sud je prihvatio navedene pismene dokaze kao vjerodostojne jer su izdati od
strane nadležnih ustanova, u propisanoj formi, a na iste ni stranke nijesu
imale primjedbi.  
Sud nije uspio pribaviti izvještaj iz kaznene evidencije za okrivljenog prema
mjestu rođenja od inostranog organa na K., a iz izvještaja ovog suda iz
kaznene evidencije za okrivljenog, proizilazi da isti nije osuđivan, pa je
shodno načelu in dubio pro reo sud cijenio da okrivljeni nije ranije osuđivan.  
Sud nije prihvatio odbranu okrivljenog u dijelu gdje je navodi da je kritičnom
prilikom pustio oštećenog da izađe iz njegovog vozila i da ide kući, te da je
u drugom dijelu događaja zastao na D. da bi se izvinuo gospođi za koju je
mislio da je majka oštećenog, jer je u tom dijelu njegova odbrana nelogična i
neuvjerljiva i obezvrijeđena izvedenim dokazima – iskazima svjedoka L. i
oštećenog T., a usmjerena je na ublažavanje krivične odgovornosti. Naime, i
oštećeni i svjedok L. su decidno opisali događaj koji se desio na D. kada je
okrivljeni stigao svojim vozilom, te su saglasno izjavili da je tom prilikom
okrivljeni oštećenog šamarao, a da je taj napad spriječio i prekinuo svjedok
Leković koji mu se tada suprostavio verbalno i fizički.
U ostalom dijelu sud je prihvatio odbranu okrivljenog – gdje je opisao motiv
svog ponašanja, te da je kritičnom prilikom u prvom dijelu događaja udarao
oštećenog otvorenom šakom, jer je u tom dijelu njegova odbrana u skladu sa
izvedenim dokazima.  
Sud je odbio kao neosnovane predloge branioca okrivljenog da se u dokaznom
postupku na okolnosti događaja sasluša svjedok G.N. supruga okrivljenog, te da
se izvrši uvid u ljekarsku dokumentaciju o povredama kod okrivljenog radi
utvrđivanja okolnosti drugog dijela događaja i provjere iskaza svjedoka
Lekovića, te da se provede psihijatrijsko vještačenje radi utvrđivanja
uračunljivosti okrivljenog u vrijeme izvršenja djela. Ovo obzirom da je
činjenično stanje dovoljno utvrđeno izvedenim dokazima, pa bi se prihvatanjem
ovih predloga krivični postupak nepotrebno odugovlačio, a ne bi doprinio
utvrđenju drugačijeg činjeničnog stanja.  
Polazeći od naprijed analiziranih i provedenih dokaza, te djelimično i iz
izjave okrivljenog G.S., sud je utvrdio da je okrivljeni dana ....2011. godine
u HN, zlostavljao mld. T.D. i prema njemu postupao na način kojim se vrijeđa
ljudsko dostojanstvo, na način što ga je svojim vozilom presreo na S. u
blizini marketa „G.“, te izašao iz vozila i oštećenog povukao za kosu i uši i
udario mu tri šamara, a zatim ga uvukao u svoje vozilo i odvezao do škole
„M.V.“ gdje je oštećeni istrčao iz auta i uputio se u pravcu savinske dubrave,
da bi ga okrivljeni vozilom stigao u blizini groblja, te izašao iz vozila i
oštećenog više puta ošamario vukući ga za kosu i uši.  
Ovako činjenično stanje je nesumnjivo utvrđeno iskazima oštećenog u svojstvu
svjedoka mld. T.D. i svjedoka L.N., te djelimično i izjavom okrivljenog koji
je istakao da je kritičnom prilikom udario oštećenog otvorenom šakom u
predjelu lica, te navedenim pismenim dokazima.  
Kod tako utvrđenog činjeničnog stanja, u naprijed opisanim radnjama
okrivljenog, sud je našao sva bitna obilježja produženog krivičnog djela
zlostavljanje iz čl.166 a st.1 u vezi čl.49 st.1 KZ, jer je okrivljeni
kritičnog dana, naprijed opisanim radnjama postupao prema oštećenom mld. T.D.
na način kojim se vrijeđa ljudsko dostojanstvo, te kod istog prouzrokovao
određene tjelesne i duševne patnje slabijeg intenziteta.  
U konkretnom slučaju radi se o dva istovrsna krivična djela zlostavljanje,
opisana u izreci presude, koja su izvršena u vremenskoj povezanosti, istog
dana ...2011. godine, od strane istog učinioca i prema istom oštećenom, a koja
kao takva predstavljaju cjelinu zbog istog načina izvršenja i istog oštećenog,
a u oba slučaja su radnje izvršene jedinstvenim umišljajem okrivljenog.  
U odnosu na oblik vinosti, sud je utvrdio da je okrivljeni ovo krivično djelo
počinio sa umišljajem, jer je bio svjestan da opisanim radnjama vrši
zlostavljanje maloljetnog lica i da to je i htio. Dakle, bio je svjestan svog
djela i htio je njegovo izvršenje.  
Odlučujući o vrsti i visini krivične sankcije koju okrivljenom treba izreći za
počinjeno krivično djelo, sud je cijenio sve okolnsti iz čl.42 KZ CG, pa mu je
od olakšavajućih okolnsti cijenio to što je porodičan čovjek, otac dvoje
maloljetne djece, koje je u obavezi da izdržava, te okolnosti pod kojima je
djelo izvršeno, dok na drugoj strani otežavajućih okolnosti nije bilo.
Cijeneći navedene okolnosti, te činjenicu da se u konkretnom slučaju radi o
lakšem krivičnom djelu,sud je uvjerenja da se opšta svrha izricanja krivičnih
sankcija predviđena čl.4 KZ može ostvariti i uslovnom osudom ,te da će
upozorenje uz prijetnju kazne na okrivljenog dovoljno uticati da ubuduće ne
čini ovakva a niti druga krivična djela.Obzirom na prednje ,sud je istom
izrekao uslovnu osudu kojom mu je utvrdio kaznu zatvora u trajanju od 3 (tri)
mjeseca i istovremeno odložio njeno izvršenje na period provjeravanja od 2
godine. Sud je uvjerenja da je ovako izrečena uslovna osuda adekvatna težini
počinjenog krivičnog djela i stepenu krivične odgovornosti okrivljenog kao
počinioca ,te da će se istom ostvariti svrha izricanja uslovne osude
predviđena čl.52 KZ.  
Na osnovu čl.239 st.2 ZKP-a oštećeni mld.T.D. je upućen na parnični postupak
radi ostvarivanja imovinsko pravnog zahtjeva, jer podaci o ovom postupku ne
pružaju dovljno osnova ni za djelimično presuđenje.  
Odluka o troškovima krivičnog postupka se zasniva na odredbi čl.229.stav 1.
ZKP-a, pa je okrivljeni obavezan da plati ovom sudu troškove krivičnog
postupka u paušalnom iznosu od 50,oo eura, kao i da oštećenom mld.T.D.
nadoknadi troškove krivičnog postupka koje je imao angažovanjem punomoćnika
adv.G.B., o čijoj visini će sud odlučiti posebnim rješenjem obzirom da u
vrijeme presuđenja nisu postojali podaci o istim.  
OSNOVNI SUD U HERCEG NOVOM
Dana, 21.03.2012. godine.
Zapisničar
S u d i j a
Milović Tereza
Branislav Leković  
Pravna pouka:
Protiv ove presude dozvoljena je žalba
u roku od 8 dana od dana prijema,
Višem sudu u Podgorici, a preko ovog suda.  
DNA:
- ODT H.Novi
- okrivljenom
- braniocu okrivljenog
- pun. oštećenog
- u spise  