U IME CRNE GORE!
    Posl.br. K.23/12

OSNOVNI SUD U HERCEG NOVOM, po sudiji Leković Branislavu, uz učešće
zapisničara Milović Tereze, u krivičnom predmetu protiv  okrivljenog Ž.S.,
zbog krivičnog djela teška krađa iz čl.240 stav 1 tačka 1. Krivičnog zakonika,
povodom optužnice ODT Herceg Novi Kt.br.10/2012 od 31.01.2012. godine, nakon
održanog javnog glavnog pretresa, dana 01.03.2012. godine, u prisustvu
okrivljenog Ž.S., te branioca okrivljenog po službenoj dužnosti adv S.S.,
zamjenika ODT Herceg Novi Stijović Rista i oštećenog Đ.G., donio je i javno
objavio sljedeću  
P R E S U D U
Okrivljeni: Ž.S., JMBG ..., od oca B. i majke R., rođene N., rođen .... godine
u D. – BIH, stalno nastanjen u D., ul ..., sa privremenim boravkom u HN- M.,
ul. ..., student, neoženjen, lošeg imovnog stanja, nezaposlen, bez stalnih
primanja, ne posjeduje nepokretnosti, državljanin Bosne i Hercegovine,
neosuđivan  
                                     K r i v     j e

Što je :  
u toku noći 16/17.01.2012. godine u B., opština HN, obio objekat u izgradnji,
na način što je upotrebom podesnog sredstva -armaturnom šipkom razvalio ulazna
vrata na objektu, a onda ušao u unutrašnjost istog i oduzeo jednu mješalicu za
beton kapaciteta 135 litara, jednu električnu dizalicu za podizanje do 250 kg
tereta i jedan produžni kabal dužine 50 metara sa motalicom, ukupne
vrijednosti 298,50 eura vlasništvo oštećenog preduzeća „SBC I.“ DOO HN, a sve
u namjeri da njihovim prisvajanjem sebi pribavi protivpravnu imovinsku korist,  
-čime je izvršio krivično djelo teška krađa  iz čl.240 st.1 tač.1 Krivičnog zakonika.
   pa ga sud, na osnovu čl. 240 st.1 tač.1  KZ, i primjenom čl.4, 32, 36, 42,
45 st.1 tač.3 i 46 st.1 tač.4 KZ  
O S U Đ U J E

Na kaznu zatvora u trajanju od 3 (tri) mjeseca.  
Na osnovu čl.51 KZ okrivljenom se u navedenu kaznu uračunava vrijeme provedeno
u pritvoru od 19.01.2012.godine, pa nadalje.  
Na osnovu čl.229 stav 4. ZKP-a okrivljeni se oslobađa obaveze plaćanja
troškova krivičnog postupka.  
O b r a z l o ž e n j e
ODT Herceg Novi podnio je ovom sudu optužnicu Kt.br.10/2012 od 31.01.2012.
godine protiv okrivljenog Ž.S., zbog krivičnog djela teška krađa iz
čl.240.stav 1. tačka 1. Krivičnog zakonika. Konačno, na glavnom pretresu
tužilac je precizirao činjenični opis djela u odnosu na naziv oštećenog
preduzeća, i oznake oduzete mješalice, te ostao pri preciziranoj optužnici i
predložio da sud okrivljenog oglasi krivim i osudi na kaznu po zakonu.  
Okrivljeni Ž.S. je u svojoj odbrani priznao izvršenje djela koje mu je
stavljeno na teret i svoju krivicu zbog istog, te je u bitnom naveo da je
početkom januara 2012. godine ponudio poznaniku L.J. na prodaju mašinu za
miješanje betona i dizalicu za dizanje tereta, i tom prilikom mu rekao da se
navedene stvari nalaze u B., a da ih je dobio na ime duga od Đ.G., kod kojeg
je radio – obavljao neke građevinske radove prošle godine. Naveo je da su
istog dana, poslije 23,oo časa sa L. kombijem marke „Fiat Dukato“ pošli do B.,
a da je sa njima bio i momak iz Z., zvani M.. Objasnio je da je, kada su
stigli u B., izašao iz kombija i spustio se do objekta u izgradnji i
armaturnom šipkom razvalio katanac koji se nalazi na ulaznim vratima tog
objekta, a da su nakon toga stigli L. i M. kombijem i sva trojica su utovarili
u kombi mješalicu i dizalicu, te su se odvezli u Z., u blizini crkve gdje su
osatvili navedene stvari u neku garažu kod kuće koju čuva L.J., nakon čega su
se razišli. Istakao je da sa J. nije dogovorio cijenu za navedene predmete,
već je mislio da to uradi naredni dan, a takođe od njega nije uzeo bilo kakav
novac. Dodao je da se kaje zbog izvršenog djela, te da se izvinjava oštećenom,
a da je djelo izvršio zbog toga što mu je bio potreban novac, obzirom da se
nalazio u teškoj materijalnoj situaciji, jer studira i pomaže dvije sestre
koje su takođe studenti.
Konačno, u završnoj riječi, branilac okrivljenog je naveo da sud cijeni kao
olakšavajuću okolnost priznanje djela od strane okrivljenog, te takođe da
cijeni kao olakšavajuću okolnost i to što se ošećeni nije pridružio krivičnom
gonjenju i što su ukradene stvari vraćene.  
Sud je u postupku proveo dokaze saslušanjem svjedoka – predstavnika  oštećenog
Đ.G., svjedoka L.J., svjedoka Č.M., te vještaka finansijske struke R.D., te
pročitao potvrde Uprave policije PJ Herceg Novi o privremeno oduzetim
predmetima od 19.01.2012. godine, potvrde Uprave policije PJ Herceg NOvi o
vraćanju provremeno oduzetih predmeta od 20.01.2012. goidne, te izvršio uvid u
fotodokumentaciju UP PJ Herceg Novi od 19.01.2012. godine, i izvršio uvid u
izvještaj iz kaznene evidencije ovog suda za okrilvljenog.  
Analizirajući provedene dokaze, te dovodeći ih u vezu jedne sa drugima i sa
odbranom okrivljenog, sud je utvrdio činjenično stanje kao u izreci presude,
te našao da je okrivljeni izvršio krivično djelo koje mu je stavljeno na
teret.  
Sud je prihvatio odbranu okrivljenog jer je uvjerljiva i logična, te je
cijenio kao jasno i potpuno priznanje izvršenja krivičnog djela i krivice zbog
istog, jer je u skladu sa izvedenim dokazima - iskazima svjedoka – L.J., Č.M.
i Đ.G., kao i pismenim dokazima – potvrdama UP PJ Herceg Novi o oduzimanju i
vraćanju predmeta, te fototehničkom dokumentacijom.  
Naime, predstavnik oštećenog u svojstvu svjedoka Đ.G. je u bitnom izjavio da
je jedan od suvlasnika preduzeća „SBC I.“ DOO HN, a da je djelatnost te firme
izvođenje građevinskih radova i projektovanje. Naveo je da je okrivljeni Ž.S.
u aprilu 2011. goidn za potrebe navedenog preduzeća bio angažovan i obavljao
je neke radove na iskopu zemljišta u trajanju od oko 10-tak dana i za navedene
radove je uredno isplaćen. Dalje je naveo da je dana 17.01.2012. godine jedan
od njegovih zaposlenih radnika M.P. primjetio da u objektu koji je bio u
izgradnji, koji objekat se nalazi u B., nedostaju jedna mješalica za beton
narandžaste boje zapremine 135 l, jedna električna dizalica tzv „vrabac“
italijanske proizvodnje koja može da podigne 250 kg tereta i motalica sa
elektirčnim kablom dužine 50m, te ga je odmah obavjestio o tome. Objasnio je
da je nakon toga odmah došao u B. i tom prilikom vidio da su ulazna drvena
vrata obijena tako što je razvaljen katanac i debeli lanac kojima su ista bila
obezbjeđena, a u objektu su nedostajale navedene stvari, o čemu je obavjestio
Upravu policije PJ Herceg Novi, čiji službenici su izvršili uviđaj, a dva dana
nakon toga policijski inspektor ga je opzvao i obavjestio ga da da su oduzete
stvari pronađene i iste su mu vraćene uz potvrdu. Napomenuo je da su oduzete
stvari korišćene, a da nove stvari predmetnih marki i proizovđača u
prodavcnici „C.“ koštaju 1.011,oo eura.
Konačno, u završnoj riječi je naveo da se ne pridružuje krivičnom gonjenju
protiv okrivljenog i da ne postavlja imovinsko pravni zahtjev, jer su mu
stvari vraćene.  
Svjedok L.J. je u bitnom izjavio da okrivljenog poznaje oko godinu dana, a da
su se upoznali na gradilištima gdje su radili određene građevinske radove.
Naveo je da je dana 16.01.2012. godine angažovao okrivljenog kako bi mu
pomogao oko nasipanja zemlje na prilazni put prema placu u Zelenici, pa mu je
okriljeni po okončanju radova ponudio na prodaju jednu betonsku mješalicu za
iznos od 70,oo eura, za koju mu je rekao da se nalazi u B., a da je istu dobio
od nekog čovjeka kod kojeg je izvodio građevinske radove, pa kako nije imao
novca da mu isplati za te radove, dao mu je tu mješalicu. Naveo je da je
prihvatio ponudu, pa su zajedno sa njegovim prijateljem Č.M., zvanim M.,
krenuli u B. njegovim kombijem marke „Fiat Dukato“, pa kako mu se usput
upalila lampica za gorivo, odnosno nije imao dovoljno goriva, produžio je do
B., a okrivljeni je izašao u B. na magistralni put neposredno u blizini
restorana M.K. kako bi pripremio mješalicu, pa kada su se vratili okrivljeni
ih je čekao i navodio ih da rikvercom uđu na put koji je bio dosta uzak i koji
je vodio do jednog objekta u izgradnji, a na putu je već bila mješalica.
Objasnio je da su mješalicu unijeli u kombi okrivljeni i Č., a okrivljeni je
zatim donio još neke stvari i stavio ih u kombi, pa kada je stigao do kuće
vidio je da su u kombiju još dizalica i produžni kabal crvene boje koji se
nalazio na motalici. Dalje je objasnio da su otišli u Zeleniku i da su
predmetne stvari ostavili u garaži koju on čuva, a okrivljeni je rekao da će
za par dana doći po dizalicu. Napomenuo je da je pitao okrivljenog da li su to
njegove stvari, a da mu je on odgovorio da jesu i da ih je dobio na ime
izvođenja građevinskih radova zbog toga što vlasnik objekta na kojem je radio
nije imao novca da ga isplati, te da ga je nakon toga povezao do Meljina i
više ga nije vidio.  
Svjedok Č.M. je u bitnom izjavio da je okrivljenog upoznao sredinom januara
2012. godine kod njegovog prijatelja L.J., gdje su zajedno izvodili zemljane
radove na placu J. žene u Z.. Naveo je da je tom prilikom čuo da okrivljeni
nudi L.J. neku mješalicu koju je dobio od nekog lica koje mu je bilo dužno
neki novac, a da su istog dana njih trojica otišli L. kombijem u B., te je
okrivljeni izašao u B. kako bi pripremio mješalicu, dok su njih dvojica otišli
do Bijele da natoče gorivo. Objasnio je da ih je, po povratku iz B.,
okrivljeni čekao pored glavnog magistralnog puta u B. i usmjeravao ih da siđu
niz brdo jednom uskom ulicom do mjesta gdje se nalazila mješalica, pa su
zajedno ubacili mješalicu, koja se nalazila pored puta, u kombi vozilo, a
okrivljeni je otišao nedaleko od tog mjesta i donio joše neke stvari koje je
ubacio u kombi. Dodao je da su nakon toga otišli u Zeleniku, te da su ostavili
predmetne stvari u garažu koju je čuvao Lero Jovan, kada je vidio da je pored
mješalice, u kombi unijeta i električna dizalica i kabal koji se nalazio na
motalici, a okrivljeni im je rekao da su to njegove stvari i da će ih ostaviti
zajedno sa mješalicom da tu stoje neko vrijeeme, te su se nakon toga rastali,
a tom prilikom nije vidio da je Lero okrivljenom davao neki novac.  
Sud je prihvatio kao vjerodostojne iskaze predstavika oštećene Đ.G. i svjedoka
L.J. i Č.M. jer su međusobno saglasni, uvjerljivi i potkrijepljeni pismenim
dokazima u spisu - navedenim potvrdama Uprave policije o privremenom
oduzimanuju predmeta i o vraćanju oduzetih stvari, kao i fotodokumentacijom UP
PJ H.Novi, a na iste ni stranke nisu imale primjedbi.  
Vještak finansijske struke R.D. je u pismenom nalazu i mišljenju i u usmenom
iskazu na glavnom pretresu u bitnom izjavio da je provjerom kod ovlaščćenih
zastupnika za prodaju građevinske opreme i alata utvrdio da je cijena nove
mješalice za beton kapaciteta 135 l, 252 eura, te da je cijena električne
dizalice italijanske proizvodnje koja može podići teret od 250 kg iznosi
198,oo eura i da je cijena kabla dužine 50m sa motalicom 147,oo eura. Dalje je
istakao da mješalica za beton i dizalica imaju garantni rok od jedne godine,
te da se usljed upotrebe vremenom habaju i gube radne sposobnosti, pa im se
tokom vremena vriejdnost smanjuje, zbog toga je vrijednost navedenih stvari,
obzirom da su korišćene procjenio na 50 % od vrijednosti novih alata i mašina,
što iznosi ukupno 298,50 eura vrijednosti svih navedenih alata. Konačno je u
mišljenju naveo da je ukupna vrijednost predmetnih alata oštećenog 298,50
eura.
Sud je u cjelosti prihvatio navedeni nalaz i mišljenje vještaka finansijske
struke jer je stručan i argumentovan, dat od strane kompetentnog vještaka, a
na isti ni stranke nisu imale primjedbi.  
Iz potvrde Uprave policije PJ Herceg Novi o privremeno oduzetim predmetima od
19.01.2012. godine proizilazi da su ovlašćeni policijski službenici privremeno
oduzeli od Lero Jovana jednu mješalicu za beton sa inicijalima SBC, jednu
električnu dizalicu za teški materijal i jedan produžni kabal na motalici, dok
iz potvrde Uprave policije PJ Herceg Novi o vraćanju provremeno oduzetih
predmeta od 20.01.2012. godine, proizilazi da su navedene stvari vražene
vlasniku – predstavniku oštećene Đ.G..
Iz fotodokumentacije UP PJ Herceg Novi od 19.01.2012. godine, vidi se garaža u
naselju Zelenika korisnika Lero Jovana u kojoj se nalaze predmetne stvari –
mješalica za beton, električna dizalica i kabal sa motalicom.
Sud je prihvatio navedene pismene dokaze kao vjerodostojne jer su sačinjene od
nadležnog organa u zakonitoj proceduri, a na iste ni stranke nisu imale
primjedbi. Ovi pismeni dokazi su od značaja jer se istim potvrđuje priznanje
okrivljenog da je izvršio krivično djelo stavljeno mu na teret.  
Uvidom u izvještaj iz kaznene evidencije ovog suda za okrilvljenog Ž.S.,
proizilazi da nije osuđivan od strane ovog suda, a obzirom da sud do
održavanja glavnog pretresa nije uspio pribaviti izvještaj o kaznenoj
evidenciji za okrivljenog od inostranog organa po mjestu rođenja okrivljenog,
to je shodno načelu in dubio pro reo, sud cijenio da je okrivljeni ranije
neosuđivan.  
Polazeći od naprijed provedenih i analiziranih dokaza, te priznanja
okrivljenog  sud je nesumnjivo utvrdio da je okrivljeni Ž.S. u toku noći
16/17.01.2012. godine u B., opština HN, obio objekat u izgradnji, na način što
je upotrebom podesnog sredstva -armaturnom šipkom razvalio ulazna vrata na
objektu, a onda ušao u unutrašnjost istog i oduzeo jednu mješalicu za beton
kapaciteta 135 litara, jednu električnu dizalicu za podizanje do 250 kg tereta
i jedan produžni kabal dužine 50 metara sa motalicom, ukupne vrijednosti
298,50 eura vlasništvo oštećenog preduzeća „SBC I.“ DOO HN, a sve u namjeri da
njihovim prisvajanjem sebi pribavi protivpravnu imovinsku korist,  
U naprijed opisanim radnjama okrivljenog sud je našao sva bitna obilježja
krivičnog djela teška krađa iz čl.240.st.1.tačka 1 KZ, pa ga je zbog istog
oglasio krivim. Naime, okrivljeni je kritičnog dana obio navedeni zatvoreni
objekat oštećenog i iz istog oduzeo tuđe pokretne stvari – navedeni
građevinski alat, a u namjeri prisvajanja protivpravne imovinske koristi za
sebe.
U odnosu na oblik vinosti, sud je utvrdio da je okrivljeni navedeno krivično
djelo počinio sa umišljajem, jer je bio svjestan da obija zatvoreni objekat i
iz istog prisvaja tuđe pokretne stvari, a radi pribavljanja protivpravne
imovinske koristi za sebe. Dakle, bio je svjestan svog djela i htio je njegovo
izvršenje.  
Odlučujući o vrsti i visini krivične sankcije koju okrivljenim treba izreći za
počinjena krivična djela,sud je cijenio sve okolnosti iz čl.42 KZ CG. Shodno
navedenom zakonskom propisu sud je okrivljenom od olakšavajućih okolnosti
cijenio je njegovu mladost, raniju neosuđivanost i okolnost da su oduzete
stvari vraćene oštećenom, kao i to što se oštećeni nije pridružio krivičnom
gonjenju. Pri tom, sud je navedene olakšavajuće okolnosti cijenio kao naročito
olakšavajuće, te je na osnovu člana 45. stav 1 tačka 3 i 46 stav 1 tačka 4 KZ,
okrivljenom ublažio kaznu ispod zakonskog minimuma predviđenog za ovo krivično
djelo i istog osudio na kaznu zatvora u trajanju od 3 (tri) mjeseca,
smatrajući da će se sa ovakvom kaznom na okrivljenog u dovoljnoj mjeri uticati
da ubuduće ne vrši krivična djela i da će se na taj način i u konkretnom
slučaju ostvariti svrha kažnjavanja iz člana 32 KZ, u okviru opšte svrhe
propisivanja i izricanja krivičnih sankcija iz člana 4 st. 2 KZ.  
Sud je shodno čl.51 KZ okrivljenom u navedenu kaznu zatvora uračunao vrijeme
provedeno u pritvoru od 19.01.2012.godine, pa nadalje.  
Kako je okrivljeni lošeg imovnog stanja, nezaposlen, bez stalnih primanja i
bez nepokretne imovine, sud je mišljenja da nije u mogućnosti da naknadi
troškove krivičnog postupka, koji se odnose na troškove provedenog
finansijskog vještačenja, nagrade za branioca po službenoj dužnosti i sudski
paušal, a da time ne dovode u pitanje svoje izdržavanje, pa ga je u smislu
čl.229.st.4.ZKP-a oslobodio dužnosti naknade ovih troškova.  
OSNOVNI SUD U HERCEG NOVOM
Dana 01.03.2012 godine.
Zapisničar                                                                                                                   SUDIJA

Milović Tereza
Branislav Leković  
Pravna pouka:
Protiv ove presude dozvoljena je žalba
u roku od 15 dana od dana prijema,
Višem sudu u Podgorici, a preko ovog
suda.  
DNA:
-ODT H.Novi
-okrivljenom u ZIKS
-braniocu okrivljenog
-u spise  