K.br.10/1085
U IME NARODA 
OSNOVNI SUD U PODGORICI, kao prvostepeni, krivični, po sudiji Željki
Jovović, kao sudiji pojedincu, uz učešće Rajković Danijele kao zapisničara, u
krivičnom predmetu protiv okrivljenog K. I., iz Podgorice, zbog krivičnog
djela kradja iz čl. 239 st.1 Krivičnog zakonika, rješavajući po optužnom
predlogu ODT Podgorica  Kt.br. 1715/09 od 16.11.2010. godine, nakon održanog
glavnog i javnog pretresa u prisustvu zastupnika optužbe M. I., zamjenika ODT
Podgorica, branioca okrivljenog R. Z. adv. iz Podgorice i okrivljenog dana
17.06.2011. godine, donio je  i istog dana javno objavio
P R E S U D U
Okrivljeni 
        K. I., od oca V. i majke R., rođene N., rođen 10. 10. 1981. godine
u Podgorici, sa prebivalištem u mjestu rođenja, ulica Mosorska bb, državljanin
Crne Gore, pismen, završio srednju školu, oženjen, nema djece, privatnik,
srednjeg imovnog stanja, osuđivan presudom Osnovnog suda u Podgorici K. br.
08/138 od 04. 07. 2009. godine zbog krivičnog djela iz čl. 239 st 1 KZ (30
dana zatvora uslovno 1 godinu).
Kriv je 
          Što je: 
    Dana 18. novembra 2009. godine, u Podgorici, u ulici Oktobarske revolucije br. Bx/xx, tuđu pokretnu stvar oduzeo drugom u namjeri da njenim prisvajanjem sebi pribavi protivpravnu imovinsku korist, na način, što je od oštećene L. S. prethodno zatražio na pozajmicu novac u iznosu od 50,00 €, pa kada ga je oštećena pozvala da uđe u njen stan, kako bi mu dala novac, sa njom je ušao u stan, da bi kada je oštećena uzela fasciklu, u kojoj se nalazio novac u iznosu od 1.500,00 €, kako bi mu dala 50,00 € koje mu je obećala, okrivljeni joj je iz ruku uzeo fasciklu sa novcem i izašao iz stana,

- čime je izvršio krivično djelo krađa iz čl. 239 st. 1 krivičnog zakonika.  
Pa ga  Sud na osnovu citirane zakonske odredbe te čl. 4 st. 2, 32, 39, 42,
Krivičnog zakonika te čl. 199, 202, 212 i 364 Zakonika o krivičnom postupku  
O S U Đ U J E
Na novčanu kaznu u iznosu od 1.500,00 € (hiljadupetsto eura) koju je dužan
platiti u roku od 3 (tri) mjeseca po pravosnažnosti presude, a ako izrečenu
novčanu kaznu ne plati u određenom roku, Sud će novčanu kaznu zamijeniti
kaznom zatvora, tako što će za svakih započetih 25,00€ (dvadesetpet eura)
novčane kazne odrediti jedan dan kazne zatvora, s tim da kazna zatvora ne može
biti duža od 6 (šest) mjeseci.  
Obavezuje se okrivljeni da ovom Sudu plati na ime troškova krivičnog postupka
iznos od  30,00 €, u roku od 15 dana po pravosnažnosti presude, pod prijetnjom
prinudnog izvršenja, na žiro-račun ovog suda br. 832-21-37.  
Obavezuje se okrivljeni da oštećenoj L. S., na ime imovinskopravnog zahtjeva,
isplati iznos od 1.500,00 €.  
O b r a z l o ž e nj e 
     Optužnim predlogom ODT Podgorica Kt.br. 1715/09 od 16.11.2010. godine, stavljeno je na teret okrivljenom K. I., izvršenje krivičnog djela kradja iz čl. 239 st.1 Krivičnog zakonika, pa je zamjenik ODT-a I. M., zastupajući optužni akt na glavnom pretresu, u završnoj riječi izjavio da u cjelosti ostaje pri podnijetom optužnom prijedlogu, nalazeći da je nakon provedenog dokaznog postupka nesumljivo utvrdjeno da je okrivljeni izvršio krivično djelo stavljeno mu na teret, pa je predložio da sud okrivljenog oglasi krivim i osudi po zakonu.  
     Okrivljeni K. I. je u svojoj odbrani u prethodnom postupku negirao izvršenje krivičnog djela stavljenog mu na teret. Izjavio je da ne poznaje ni jednu ženu po imenu S.  L., a u vremenu oko 11,30 časova prije podne, kada mu se stavlja na teret da je S.  L. iz stana otudjio novac, bio je kod Z. B. u naselju Zlatica gdje je prao svoje vozilo. Objasnio je da je izmedju 15,20 časova i 15,30 časova bilo organizovano prepoznavanje u zgradi policije. U jutarnjim satima, toga dana, na sebi je imao bijele farmerice, bijelu majicu dugih rukava, a oko 10 časova se presvvukao u svojoj kući i obukao sivi džemper, crnu trenerku i djile tamnoplave boje, koje na sebi ima više džepova. U zgradu policije je ušao bez djileta plave boje. Na kraju je izjavio da će u ovom predmetu, i u svim drugim predmetima koji postoje protiv njega dokazati svoju nevinost. Na glavnom pretresu održanom dana 17.01.2011. godine izjavio da je kritičnom prilikom od kuće pošao na posao negdje oko 09,45 časova, ali nije mogao upaliti svoje vozilo, pa je zakasnio na posao i umjesto na posao pošao kod automehaničara Z. koga poznaje od ranije. Kod Z. je bio do posle 12,00 časova, gdje je oprao vozilo i mjerio ulje u vozilo. Bio je obučen u kućnoj varijanti, tačnije, kako kaže imao je na sebi patike, donji dio trenerke, majicu i djile. Objasnio je da je do auta došao u pidžami i htio da upali auto da se zagrije, kako bi otišao na posao, ali kako nije uspio upaliti auto, vratio se u kuću obukao garderobu,  i to patike, crnu trenerku donji dio, svijetlu majicu i plavo djile, pa je nakon 45 minuta uspio da upali vozilo i pošao da opere auto a to je bilo sigurno prije 10 časova. Izjavio je da nije tačno da je kod istražnog sudije izjavio da je toga dana na sebi imao bijele farmerke, bijelu majicu dugih rukava, i da se presvlačio toga dana oko 10 časova i da je tada obukao trenerku donji dio crne boje, plavu majicu i sivo djile, i da u vrijeme kada je davao izjavu kod istražnog sudije nije bio pod uticajem alkohola ni narkotika. Moguće je da je iz straha kod istražnog sudije, jer je prethodno saznao da je oštećena izjavila da je bio obučen u onom što je i bilo na njemu, rekao da je bio u bijelom, a možda je to izjavio iz straha od osude. U policiji su ga pitali gdje je sakrio novac i tada mu je jedan inspektor rekao da ga je oštećena opisala, a sve se to dešavalo prije nego što se vršilo prepoznavanje. Dalje je naveo da ne zna koliko mu je tačno vremena  trebalo da dodje do policije, misli da je došao nakon 12 časova, a o saslušanju je obaviješten od strane supruge. Od trenutka kada je došao u policiju do prepoznavanja prošao je sat, do sat i po, ako ne i puna dva. Na kraju je pojasnio da, kada je izjavio da su u hodniku čekali oštećena i njen sin, i da su to bili oni, to saznao naknadno, sjutradan od svoje porodice.    
     Branilac okrivljenog je u završnoj riječi naveo da nema dokaza da je njegov branjenik izvršio krivično djelo, kako je to predstavljeno optužnim predlogom. Naveo je da je optužni predlog neprecizan, obzirom da u istom nije navedeno u koliko je sati izvršeno krivično djelo, a što je jako bitan elemenat obzirom da okrivljeni ima alibi, tačnije da je u jutarnjim satima, kada bi se moglo pretpostaviti da je djelo izvršeno bio u drugom dijelu grada. Što se tiče zapisnika o prepoznavanju, vrlo je indikativno da je upravo okrivljeni stajao u redu za prepoznavanje pored B. D., inspektora koji je isledjivao predmetno krivično djelo, što ukazuje na povredu postupka i eventualno montiranje od strane policije. Dalje je naveo da oštećena boluje od teškog očnog oboljenja-glaukom, a što upućuje na zaključak da oštećena ustvari nije mogla dobro da vidi lice sa kojim je toga dana komunicirala, tim prije što je čitav dogadjaj trajao kratko vrijeme. Prilikom istraživanja predmetnog krivičnog djela, nijesu skidani materijalni tragovi obrisi sa kvake, vrata, koverte u kojoj se nalazio novac, a što potvrdjuje da nema objektivnih dokaza da je optuženi kritičnom prilikom bio u stanu oštećene. Na kraju je izjavio da kriminalna prošlost okrivljenog ne može biti indicija da se izvede zaključak o njegovoj eventualnoj krivici. Tražio je troškove postupka u ime okrivljenog.  
     Okrivljeni se u završnoj riječi pridružio završnoj riječi svog branioca.  
     Sud je u dokaznom postupku na saglasan predlog stranaka pročitao iskaz svjedok-oštećene L. S., dat u predhodnom postupku pred istražnim sudijom na zapisniku od 26.03.2010. godine i na glavnom pretresu od 17.02.2011. godine, iskaz svjedoka B. Z. dat u predhodnom postupku pred istražnim sudijom na zapisniku od 15.07.2010. godine i na glavnom pretresu od 17.01.2011. godine, iskaz svjedoka B. D. dat na glavnom pretresu od 17.02.2011. godine, pročitao zapisnik o prepoznavanju lica Ku.br.1521/09  od 19.11.2009. godine, izvještaj Uprave policije PJ Podgorica iz kaznene evidencije  na ime okrivljenog od 16.12.2010. godine, dok je zastupnik optužbe odustao od predloga za saslušanje svjedoka R. R..  
     Ocjenom navoda optužbe, odbrane kao i svih provedenih dokaza sud je na nesumljiv način utvrdio da je okrivljeni izvršio krivično djelo stavlejno mu na teret na način, u vrijeme i na mjestu, kako je to predstavljeno izrekom presude, pa ga je sud oglasio krivim i krivično odgovornim i osudio na kaznu iz izreke, iz sledećih razloga:  
     Svjedok-oštećena L. S. je u prethodnom postupku izjavila da je odnosnom prilikom u prijepodnevnim časovima bila ispred ulaza stambene zgrade u kojoj živi, kada je naišlo jedno muško nepoznato lice, koje je pitalo "imaš li koga u Švedskoj", na što mu je ona odgovorila "imam". Posle toga su ušli u ulaz u kojem živi a zatim u stan. To lice joj je tražilo 50 eura pa je uzela jednu kovertu odnosno fasciklu u kojoj je bio novac, sa namjerom da mu da 50 eura, medjutim to lice je uzelo fasciklu u kojoj je bilo ukupno 1.500 eura a zatim je izašlo vani. Istog dana u policiji je organizovano prepoznavanje, gdje je prepoznala lice koje joj je uzelo novac. Potpuno je sigurna kako je navela, da je lice koje je pokazala u policiji upravo lice koje je od nje uzelo novac. Na kraju je izjavila da se mladić koji je od nje uzeo novac predstavio kao jado, na koga bi se svako sažalio, pa je iz tog razloga odlučila da mu da nešto novca. Prilikom prepoznavanja u policiji je odmah prepoznala lice koje je od nje uzelo novac, po džemperu koji je bio karakterističan a i po svemu ostalom. Na glavnom pretresu održanom dana 17.02.2011. godine oštećena je izjavila, da je okrivljeni odnosnom prilikom, bio u sasvim pristojnoj garderobi, da ništa na njemu nije bilo pocijepano, i da nije bio ružno obučen i da joj ga je bilo žao jer je tražio pare i to 100 eura. Mislila je da je fin i pošten momak, a ispostavilo se da nije. Toga dana ga je prvi put vidjela u životu a razgovor sa njim trajao je pet ili šest minuta oko podne. Objasnila je da je uzela fasciklu kako bi okrivljenom dala nešto para-nešto novca 20-30 eura, a on je dograbio fasciklu i uzeo sve pare. U fascikli je bilo 1.500 eura, s tim da se ne sjeća u kojim apoenima su bile novčanice. Navela je da slabo vidi, jer ima začepljene krvne sudove u mozgu i to joj se odrazilo na vid, ne koristi naočare, jer nema svrhe, i ni u vrijeme kada se desio kritični dogadjaj nije imala naočare. Okrivljeni je bio u džemperu s tim da se ne sjeća dobro koje boje je bio džemper, misli da je bio sivozelene boje. Za okrivljenog je kazala da ga je u policiji odmah prepoznala da je to bio jedan glavonja kratko ošišan. Razliku u kazivanju u odnosu na prethodni postupak a vezano za iznos novca koji je okrivljeni tražio od nje, kada je kazala da je okrivljeni od nje tražio 50 eura, je navela da je okrivljeni od nje tražio 100 eura, da je to tačno i da ne zna zašto je kod istražnog sudije rekla da je okrivljeni od nje tražio 50 eura. Pridružuje se krivičnom gonjenju i postavlja imovinsko pravni zahtjev u iznosu od 1.500 eura.      
     Svjedok B. Z., je u svom iskazu u prethodnom postupku naveo, da živi u ul.I Proleterske br.xx, gdje drži jedan servis za pranje vozila, i u kojem radi zajedno sa sinom. Objasnio je da K. I. nije njegov redovni mušterija, i da je kod njega prao vozilo možda nekih 2-3 puta. Zadnji put I. K. je kod njega dovezao auto marke Opel korsa bijele boje, sjeća se da je bilo 10,30 časova prije podne, i bio u servisu do 12 časova. Nije mu poznato gdje je I. K. bio prije 10,30 časvoa niti gdje je pošao posle 12 časova. Sledećeg dana oko podne I. K. je došao kod njega u perionicu zajedno sa ocem i rekao da mu je stavljeno na teret neka kradja za  koju su mu rekli da je izvršena u prijepodnevnim satima prethodnog dana, pa ga je pitao da li može posvjedočiti da je bio kod njega u servisu od 10,30 do 12 časova, našto mu je odgovorio da može obzirom da je I. stvarno bio u perionici u tom periodu. Na glavnom pretresu održanom dana 17.01.2011.godine, izjavio da se ne može sjetiti u čemu je bio obučen I. kada je bio kod njega u perionici. Siguran je da je I. kod njega bio u periodu od 10 do 12 časova možda u pet-deset minuta manje ili više, a u 12 časova, kada su završili posao je uredno platio i otišao. Sjeća se da je I. dok je bio u radnji zvala supruga i da je pričao na telefon od 11 do 11,15 časova. Nakon razgovora I. je ostao kod njega još 40 minuta. Na kraju je izjavio da nikad ne nosi sat, da u radnji nema sat, da vrijeme gleda na mobilnom telefonu, da kritičnom prilikom nije gledao sat na mobilnom telefonu, ali da nije retardiran, da ne zna koliko je sati, obzirom da u devet sati otvara objekat, i da mu u 10 sati dolaze taksisti, pa je vrijeme odredio bez sata, otprilike.    
     Svjedok B. D. je u svom iskazu u bitnom naveo da je zaposlen u Upravi policije PJ Podgorica i da mu je, preko radio veze, javljeno da je došlo do kradje u ul.Oktobarske  revolucije, nakon čega je pošao do stana oštećene i sa njom prvi obavio razgovor. Oštećena je tada kazala, da joj je ispred zgrade prišlo jedno lice, koje joj se predstavilo kao bratanić i tražilo od nje novac pa je to lice odvela u svoj stan u sobu u kojoj je držala novac i iz jedne fascikle mu dala 150 eura a ostatak vratila na mjesto gdje je novac stajao, da bi nakon nekog vremena kada je to lice otišlo vidjela da joj nema novca. Tom prilikom, kako to navodi ovaj svjedok, dala je opis lica, koje je došlo u njen stan, koji je bio original opisu okrivljenog. Nakon toga okrivljeni je došao u policiju sa suprugom i tom prilikom priznao da je ispred zgrade upoznao oštećenu i od nje tražio novac, da je pošao sa njom u stan gdje mu je oštećena dala 150 eura iz jedne fascikle, i da je vidio da je u fascikli bilo još novca. Dalje je naveo da je u policiji vršeno prepoznavanje, da je oštećena prepoznala okrvljenog kao lice, koje je bilo u njenom stanu, a što okrivljeni nije negirao. Objasnio je da je poziv za intervenciju dobio oko 11 časova, mada nije siguran, a u stanu oštećene se zadržao 10-15 minuta. Dok je bio u stanu kod oštećene došao je sin oštećene. Preko radio veze je dao opis lica, koje joj je dolazilo u stan a putem telefona je obezbijedjen okrivljeni koji je došao u policiju s tim da je prethodno patrola išla kod okrivljenog kući. Okrivljeni ima dosta prestupa, dosta prijava, od ljudi kojima je tražio takodje po 150 eura, odnosno tražio je novac koliko mu ko da. Nije mu poznato da li je fascikla  pronadjena na licu mjesta, i to nije njegov dio posla. Nije mu poznato ko je prijavio kradju, a on je obaviješten od strane policije. Dalje je naveo da je kritične prilike oštećena opisala kako okrivljenog tako i garderobu u koju je bio obučen. Opisala je cjelokupni izgled i visinu. Prilikom prepoznavanja u policiji bio je prvo lice u redu za prepoznavanje. Kritičnom prilikom nisu traženi identifikacioni tragovi jer je oštećena izjavila da je ona otvorila vrata, tako da lice koje je bilo kod nje u stanu nije diralo ni kvaku ni ništa drugo. Na kraju je izjavio da je siguran da je okrivljeni u policiji priznao da je uzeo 150 eura od oštećene i kleo se da nije uzeo više.  
     Iz zapisnika o prepoznavanju lica Ku. br. 1521/09 od 19.11.2009. godine, utvrdjeno je da je dana 18.11.2009. godine u prostorijama Područne jedinice Podgorica vršeno prepoznavanje lica, a povodom krivičnog djela kradje od strane NN izvršioca. U zapisniku je konstatovano da je od svjedoka - oštećene zatraženo da opiše lice, koje treba da prepozna, nakon čega je oštećena L. S. izjavila da se radi o osobi kraće crne kose, visina oko 180 cm, starosti oko 30 godina, srednje razvijen. Svjedoku oštećenoj su u redu za prepoznavanje, pokazana pet lica, nakon čega je izjavila da je prepoznala lice pod rednim brojem 2, a pod kojim brojem je bilo lice K. I..    
     Iz izvještaja Uprave policije PJ Podgorica iz kaznene evidencije na ime okrivljenog  K. I. od 16.12.2010. godine utvrdjeno je da je isti osudjivan  presudom Osnovnog suda u Podgorici K.br. 08/138 od 04.07.2009 godine zbog krivičnog djela iz čl. 239 st. 1 KZ (30 dana zatvora uslovno 1 godinu).  
     Dakle, u toku postupka je na nesumnjiv način utvrdjeno, da je okrivljeni K. I. dana 18. novembra 2009. godine, u Podgorici, u ulici Oktobarske revolucije br. B3/69, tuđu pokretnu stvar oduzeo drugom u namjeri da njenim prisvajanjem sebi pribavi protivpravnu imovinsku korist, na način, što je od oštećene L. S. prethodno zatražio na pozajmicu novac u iznosu od 50,00 €, pa kada ga je oštećena pozvala da uđe u njen stan, kako bi mu dala novac, sa njom je ušao u stan, da bi kada je oštećena uzela fasciklu, u kojoj se nalazio novac u iznosu od 1.500,00 €, kako bi mu dala 50,00 € koje mu je obećala, okrivljeni joj je iz ruku uzeo fasciklu sa novcem i izašao iz stana, čime su se u radnjama okrivljenog stekli svi subjektivni i objektivni elementi bića krivičnog djela stavljenog mu na teret.  
     Okrivljeni negira izvršenje krivičnog djela, stavljenog mu na teret. Brani se, da ne poznaje nijednu ženu po imenu S. L., da je u vrijeme, kada mu se stavlja na teret da je S. L. iz stana oduzeo novac bio kod Z. B. u naselju Zlatica gdje je prao svoje vozilo i da se tamo zadržao od 10,30 - 12,00 časova.  
     Ovakva odbrana okrivljenog opovrgnuta je provedenim dokazima na glavnom pretresu, posebno iskazom svjedoka oštećene L. S., koja je u iskazu datom u predhodnom postupku, na vrlo jasan i precizan način objasnila kako i na koji način je okrivljeni ušao u njen stan i oduzeo novac. Ova svedokinja kaže, da je okrivljenog prvi put u životu vidjela ispred stambene zgrade u kojoj živi i to u prijepodnevnim časovima, da joj se predstavio kao jado, na koga bi se svako sažalio, da je razgovor sa njim trajao pet ili šest minuta, u kom razgovoru joj je tražio pare pa ga je, sažalivši se na njega, povela u svoj stan kako bi mu dala nešto novca i kada je htjela da mu iz jedne fascikle u kojoj je bilo 1.500 eura da nešto novca, okrivljeni je dograbio fasciklu i uzeo sve pare.  
     Da je okrivljeni K.I., zaista lice, koje je od oštećene uzelo novac na naprijed opisani način, potvrdjeno je zapisnikom o prepoznavanju lica, u kojem je konstatovano da je oštećena L. S. od pet lica koja su joj pokazana prilikom prepoznavanja, prepoznala lice pod rednim brojem 2 a pod kojim brojem je bilo lice K. I..  
     U prilog ovakvog rezonovanja suda stoji činjenica da je svjedok B. D., inače radnik policije, koji je toga dana bio zadužen za reon, u koji ulazi i ulica Oktobarske revolucije, potvrdio da mu je putem radio veze javljeno da je došlo do kradje, u ul.Oktobarske revolucije, nakon čega je pošao do stana oštećene i prvi sa njom obavio razgovor, u kojem mu je oštećena opisala lice koje joj je oduzelo novac, a koji opis je u potpunosti odgovarao opisu okrivljenog K. I., te da je oštećena tom prilikom opisala  i garderobu u kojoj je bio obučen okrivljeni dok je bio u njenom stanu, što potvrđuje i sam okrivljeni, navodeći u svojoj odbrani da je prethodno saznao da je oštećena izjavila da je bio obučen u onom što je i bilo na njemu, pa da je zbog toga rekao da je bio u bijelom, iz straha od osude.  
     Sud je cijenio iskaz svjedoka B. Z., a kod kojeg je okrivljeni prao vozilo i bio u vremenu od 10,30 do 12,00 časova, kako je to naveo ovaj svjedok, pa je našao da je iskaz ovog svjedoka bez uticaja na drugačiju odluku suda. Naime, ovaj svjedok je, a na što je prethodno upućen od strane okrivljenog i njegovog oca, potvrdio da je okrivljeni u vremenu od 10,30 do 12,00 časova bio u njegovoj radionici, te da mu nije poznato šta je I. radio prije 10,30 časova, ni gdje je pošao posle 12,00 časova, kao ni to u čemu je bio obučen toga dana. Ovo tim prije, što ovaj svjedok toga dana, a i inače kako kaže nije imao sat kod sebe, da sat nema u radionici, i da toga dana nije gledao sat na mobilnom telefonu, a što redovno radi, i da je dozvolio mogućnost greške u odredjivanju vremena, a što znači da je okrivljeni imao vremena i prije dolaska u radionicu za pranje vozila, za izvršenje predmetnog krivičnog djela, a ovo imajući u vidu da je svjedok B. Z. vrijeme dolaska i odlaska okrivljenog iz njegove radionice toga dana odredjivao otprilike, i da je svjedok B. D. potvrdio da je poziv za intervenciju dobio oko 11 časova, a što je svakako uslijedilo nakon izvršenja djela.  
     Sud je cijenio i okolnosti da se svjedok oštećena na glavnom pretresu i u istražnom postupku različito izjasnila u pogledu visine novca koji je namjeravala dati okrivljenom, a o visini se različito izjasnio i svjedok B. prenoseći šta mu je oštećena rekla kritičnom prilikom, pa sud nalazi da prednje činjenice ne utiču na drugačije presuđenje i eventualno dovode u pitanje odgovornost okrivljenog, a ovo imajući u vidu da je od izvršenja djela pa do momenta kada su oštećena i svjedok dali svoje iskaze na glavnom pretresu protekao duži vremenski period pa je logično da se svjedoci ne sjećaju svih pojedinosti, a posebno kod činjenice da se svjedok oštećena oko okolnost izvršenja djela detaljno izjasnila kod istražnog sudije, odmah nakon događaja, kada joj je sjećanje svakako bilo svježije.  
     Sud je cijenio navode branioca okrivljenog date u završnoj riječi, pa je našao da su isti bez osnova, obzirom da je oštećena prepoznala K. I. kao lice koje je od nje uzelo novac, te opisala garderobu u kojoj je bio obučen za vrijeme dok je bio kod nje u stanu a prepoznala ga je po karakterističnom džemperu. Konačno okrivljeni je to i potvrdio kada je kazao da je obukao sivi džemper, crnu trenerku i djile tamnoplave boje, koje na sebi ima više džepova. Što se tiče navoda odbrane da nema objektivnih dokaza da je okrivljeni kritičnom prilikom bio u stanu oštećene, isti su bez osnova obzirom da je okrivljeni prepoznat od strane oštećene, te da nije bilo potrebe za identifikacijom tragova, obzirom da je oštećena izjavila da je ona otvorila vrata tako da lice koje je bilo u njenom stanu nije diralo ni kvaku ni ništa drugo, kao i navoda da je čitav dogadjaj montiran od strane policije obzirom da je svjedok B. D., koji je istraživao izvršenje predmetnog krivičnog djela bio prvi u redu do okrivljenog prilikom prepoznavanja u policiji, po nalaženju ovog suda su bez uticaja na drugačiju odluku, imajući u vidu, da je oštećenoj prilikom prepoznavanja pokazano pet lica, sa kojih razloga činjenica što je svjedok B. bio pored okrivljenog ne utiče na radnju prepoznavanja, konačno oštećena je i prije sačinjavanja zapisnika o prepoznavanju dala detaljan opis okrivljenog.  
     Pri ovome sud je cijenio činjenicu da je svjedok - oštećena L. S. osoba narušenog zdravstvenog stanja, i da boluje od teškog očnog oboljenja - glaukom, ali po nalaženju ovoga suda, ta činjenica nije mogla uticati na sposobnost prepoznavanja okrivljenog od strane oštećene, a ovo imajući u vidu, da je svjedok oštećena sa sigurnošću prepoznala okrivljenog kao izvršioca djela, prethodno ga detaljno opisala, a po nalaženju suda, ista je i pored činjenice da je bolesna od očnog oboljenja, imala dovoljno vremena da vidi, zapamti, a kasnije i prepozna lice sa kojim je prethodno razgovarala, a zatim ga i povela u svoj stan, pri čemu je za ukazati da oštećena nije bila slijepa, čime bi bila spriječena da vidi izvršioca, već je i pored oboljenja vidjela, a što govori činjenica da je sama bila ispred zgrade, dakle mogla je da vidi i da se stara o sebi.  
     Prilikom izbora krivične sankcije, sud je cijenio sve okolnosti predvidjene čl. 42 Krivičnog zakonika, pa je od olakšavajućih okolnosti na strani okrivljenog cijenio porodične prilike u kojima živi, da je oženjen, okolnost da se radi o mladjoj osobi, a od otežavajućih okolnosti, raniju osudjivanost za istovrsno krivično djelo, pa je imajući u vidu imovinske prilike okrivljenog, koje su po nalaženju suda srednje a i okrivljeni tako pradstavlja svoje imovno stanje navodeći uz to i da je privatnik, istog osudio na novčanu kaznu u iznosu od 1.500,00 eura, koje ukazuju da je okrivljeni dužan platiti u roku od tri mjeseca po pravosnažnosti presude, a ukoliko se izrečena novčana kazna ne plati u ostavljenom roku ista će se zamijeniti kaznom zatvora, tako što će se za svakih započetih 25,00 eura, novčane kazne odrediti jedan dan kazne zatvora, s tim da kazna zatvora ne može biti duža od šest mjeseci. Sud je mišljenja  da će se sa ovako izrečenom novčanom kaznom, u svemu ostvariti svrha kažnjavanja iz čl. 32 Krivičnog zakonika, u okviru opšte svrhe izricanja krivičnih sankcija iz čl. 4 st. 2 Krivičnog zakonika.  
     Imajući u vidu da je tokom postupka nesumnjivo utvrđeno da je oštećenoj oduzet novac u iznosu od 1.500,00 eura, sud je okrivljenog, shodno čl. 212 Zakonika o krivičnom postupku okrivljenog obavezao da u tom iznosu obešteti oštećenu.  
     Na osnovu čl. 202 Zakonika o krivičnom postupku, okrivljeni je obavezan na plaćanje troškova krivičnog postupka- sudskog paušala u iznosu od 30,00 eura a koji je odmjeren shodno dužini trajanja postupka, složenosti predmeta i imovnim prilikama okrivljenog.  
     Na osnovu izloženog, odlučeno je kao u izreci presude.

OSNOVNI SUD U PODGORICI
dana 17.06.2011 godine 
S U D I J A
Željka Jovović 