K.br. 1660/08
U IME NARODA 
       **OSNOVNI** **SUD** **U** **PODGORICI** , kao prvostepeni, krivični u vijeću sastavljenom od sudije Željke Jovović, kao predsjednika vijeća i sudija porotnika Radević Angeline i Lopičić Vasa, kao članova vijeća, uz učešće Rajković Danijele, kao zapisničara u krivičnom predmetu protiv optuženih **K.** **F.** , zbog krivičnog djela  teška tjelesna povreda iz čl. 151. st.1. Krivičnog zakonika i krivičnog djela napad na službeno lice u vršenju službene dužnosti iz čl. 376. st.3. u vezi st.1. Krivičnog zakonika i **V.** **B.** , zbog krivičnog djela napad na službeno lice u vršenju službene dužnosti iz čl. 376. st.3. u vezi st.1. Krivičnog zakonika, odlučujući po optužnici ODT Podgorica Kt.br. 998/05 od 17.09.2008. godine, nakon održanog glavnog i javnog pretresa dana 12.04.2010. godine u prisustvu zastupnika optužbe A. R. zamjenika ODT-a Podgorica i optuženih K. F. i V. B., donio je a dana 13.04.2010. godine javno objavio

P R E S U D U 
                Optuženi:
                K.F.,  od oca S. i majke K., rođene, F., rođen 10.06.1976.
godine u Podgorici, sa prebivalištem u Podgorici, ul. Španskih boraca br. xx,
Musliman, nezaposlen, neoženjen, završio Osnovnu školu, vojsku nije služio,
srednjeg imovnog stanja, osuđivan presudama Osnovnog suda u Podgorici K.br.
97/10037 od 05.11.1999. godine zbog krivičnog djela iz čl. 144 st. 1 i čl. 39
KZ RCG (2 i po mjeseca zatvora), K.br. 05/138 od 12.08.2006. godine zbog
krivičnog djela iz čl. 376 st. 1 u vezi st. 1 KZ CG (1 godina zatvora), K.br.
02/5092 od 13.09.2007. godine zbog krivičnog djela iz čl. 36 st. 1 KZ RCG (60
dana zatvora), K.br.02/5092 i K.br. 05/138 na jedinstvenu kaznu od 13 mjeseci
zatvora Kv.br. 07/719, K.br. 06/16345 od 30.12.2007. godine zbog krivičnog
djela iz čl. 399 st. 1 KZ RCG (30 dana zatvora) uslovno otpušten i K.br.
03/1577 od 15.10.2008. godine zbog krivičnog djela iz čl. 36 st. 1 (11 mjeseci
zatvora);
                V. B., JMB 2907981210037, od oca J. i majke V., rođene K.,
rođenog 29.07.1981. godine u Podgorici, sa prebivalištem  u Podgorici, ul.
Vojvode Raduna br. x, završio srednju Elektrotehničku školu, nezaposlen,
vojsku služio 1999. godine u Kragujevcu, oženjen, srednjeg imovnog stanja,
osuđivan presudama Osnovnog suda u Podgorici K.br. 05/364 od 09.02.2009.
godine zbog krivičnog djela iz čl. 399 (4 mjeseca zatvora) uslovno otpušten i
K.br. 07/49 od 06.11.2008. godine zbog krivičnog djela iz čl. 403 st. 1 KZ (3
mjeseca zatvora).  
Krivi su 
                Što su:
1. Okrivljeni K. F. u noći 17.04.2005. godine oko 03,00 časova na raskrsnici ulica Hercegovačke i ulice Slobode u Podgorici, teško tjelesno povrijedio oštećenog  M. V. na način što je, u trenutku kada njegov brat K.H. iz više pokušaja nije uspio da izveze vozilo sa trotoara na ulicu i tom prilikom oštećeni M. V., koji se nalazio u neposrednoj blizini, obratio se okrivljenom riječima da ih je trojica i da ga neće pustiti da vozi pijan, prišao oštećenom M. i zadao mu udarac pesnicom u predjelu nosa nanoseći mu tešku tjelesnu  povredu u vidu preloma nosnih kostiju sa pomakom koštanih odlomaka i rane prskotine korijena nosa
               - čime je izvršio krivično djelo teška tjelesna povreda iz čl.151 st.1 Krivičnog zakonika.
                2. Okrivljeni K. F. i V. B. dana 01.04.2006. godine u
Podgorici, napali službeno lice u vršenju poslova javne bezbjednosti i to
okrivljeni K.F. u vremenu oko 04.30 časova u ugostiteljskom objektu „Bandići“
u poslovnom centru – Kruševac u ul. Džordža Vašingtona, oštećenog L. B.,
policajca MUP-a Centra bezbjednosti Podgorica, na način što je kada mu je
oštećeni L., u cilju održavanja javnog reda i mira naredio da napusti lokal,
zadao udarac oštećenom L. u predjelu ruku, a okrivljeni  V. B., u holu Centra
bezbjednosti Podgorica, napao službeno lice-policajca T. Z., koji je
preduzimao službenu radnju privođenja okrivljenog K., hvatajući ga za uniformu
i pokušavajući tom prilikom da ga udari pesnicom, u čemu biva spriječen od
strane oštećenog T. i policajca Š. N..
               - čime su izvršili krivično djelo napad na službeno lice u vršenju službene dužnosti iz čl. 376 st. 3 u vezi st. 1 Krivičnog zakonika.
Pa Sud optuženom K. F., na osnovu čl. 4 st.2, 32, 36, 42 st.1, Krivičnog
zakonika te čl. 48 st.1 Krivičnog zakonika, predhodno utvrđuje:
               Za krivično djelo teška teška tjelesna povreda iz čl. 151 st.1 Krivičnog zakonika, kaznu zatvora u trajanju od 8 (osam) mjeseci, za krivično djelo napad na službeno lice u vršenju službene dužnosti iz čl. 376 st. 3 u vezi st. 1 Krivičnog zakonika, kaznu zatvora u trajanju od 8 (osam) mjeseci
Pa sud optužene primjenom čl. 4 st. 2, čl. 32, 36, čl. 42 st. 1 Krivičnog
zakonika,  a optuženom K. F. i primjenom čl. 48 st.2 Krivičnog zakonika te čl.
199, 202 i 364 Zakonika o krivičnom postupku,  
O S U Đ U J E
  Optuženog **K. F.** na jedinstvenu kaznu zatvora u trajanju od 15 (petnaest) mjeseci a optuženog **V. B.** na kaznu zatvora u trajanju od 6 (šest) mjeseci, koje kazne su dužni izdržati po pravosnažnosti presude.  
  Obavezuje se optuženi K. F., da na ime troškova krivičnog postupka, uplati iznos od 121,50 €, a optuženi V. B. iznos od 30,00 €, sve u roku od 15 dana po pravosnažnosti presude, pod prijetnjom prinudnog izvršenja, na žiro-račun ovog suda br. 832-21-37.

O b r a z l o ž e n j e 
      Optužnicom ODT Podgorica Kt.br. 998/05 od 17.09.2008. godine, optuženom K.F. stavljeno je na teret da je izvršio krivično djelo teška tjelesna povreda iz čl.151 st.1 Krivičnog zakonika i krivično djelo napad na službeno lice u vršenju službene dužnosti iz čl.376 st.3 u vezi st.1 Krivičnog zakonika, a optuženom V. B. stavljeno je na teret da je izvršio krivično djelo napad na službeno lice u vršenju službene dužnosti iz čl.376 st.3 u vezi st.1 Krivičnog zakonika. Zastupnik optužbe prije davanja završnih riječi najprije je precizirala činjenični opis optuženice kao u izreci presude, te u završnoj riječi navela da u cjelosti ostaje pri tako preciziranoj optužnici, predlažući konačno sudu da optužene oglasi krivim i kazni po zakonu.  
      Optuženi K. F. izjašnjavajući se u odnosu na krivično djelo bliže opisano tačkom 1. izreke presude u svojoj odbrani kako u pretkrivičnom postupku, tako i pred istražnim sudijom, a koju odbranu je u cjelosti ponovio i na glavnom pretresu je negirao izvršenje ovog krivičnog djela stavljenog mu na teret, navodeći u bitnom da se sjeća da je dana 17.04.2005. godine u kasnim večernjim časovima bio u društvu sa svojim bratom H. i drugom G. D., kada su prethodno izašli iz noćnog kluba "Manjifiko", sa namjerom da idu prema svojim kućama. Nakon što su izašli iz pomenutog lokala i krenuli do njihovog vozila, koje se nalazilo na raskrsnici ul. Hercegovačke i ul. Slobode, parkirano na trotoaru, vidjeli su neke momke koji su stajali  pored vozila naslonjeni na obližnje žardinjere za cvijeće. U jednom trenutku vidio je da se jedan od ovih momaka nasmijao, pa je pomislio da se smiju njima, našta mu je prišao i upitao ga "što je smiješno", da bi ga odmah nakon toga udario otvorenom šakom u predjelu lica. Nakon što je udario ovog momka okrenuo se prema svom bratu koji je prethodno pokušao da izadje s njihovim vozilom sa parkinga, pa pošto je isti bio u pijanom stanju objašnjavao mu je kako da izvede vozilo sa parkinga, tako da uopšte nije obraćao pažnju šta se desilo sa ovim momkom kojeg je prethodno udario. Naveo je da je kritične večeri bio popio, ali da  inače konzumira alkohol, svega se sjeća a tom prilikom je bio svjesan svega što radi, tako da alkohol nije uticao na njegovo ponašanje. Dalje je naveo da se ne sjeća da je iko od njih udarao ovog drugog momka, već da su nakon što je njegov brat isparkirao auto, ušli u isto i otišli kući, te da kritičnom prilikom nije udario momka koji je kao oštećeni saslušan na glavnom pretresu.  
           Optuženi je dalje, izjašnjavajući se u odnosu na krivično djelo bliže opisano tačkom 2. izreke presude, u svojoj odbrani kako u pretkrivičnom postupku, tako i pred istražnim sudijom, a koju odbranu je u cjelosti ponovio i na glavnom pretresu u potpunosti negirao izvršenje ovog krivičnog djela navodeći u bitnom da je kritične večeri bio zajedno sa svojim drugom Vukčević Borkom i sa još jednim drugom u Ugostiteljskom objektu "Bandići", a koji je lociran u Poslovnom centru "Kruševac". Poslije izvjesnog vremena u lokal su došla dva policajca i obratila im se riječima da napuste lokal. Inače napomenuo je da stalno ima sukoba sa policijom, te da kritične večeri nije pravio nikakve nerede u lokalu, kada su došli ovi policajci i pozvali ih da izadju, tj. da napuste lokal. Dalje je naveo da, kada mu je prišao jedan od ovih policajaca, istog sigurno nije udario u predjelu ruke, već ga je samo odgurnuo na način što je odgurnuo njegove ruke kada je ovaj policajac krenuo prema njemu kako bi ga izveo iz lokala. Pojasnio je da je te večeri konzumirao alkohol, ali da je bio potpuno svjestan, te da alkohol uopšte nije uticao na njegovo ponašanje. Takodje je pojasnio da su ova dva policajca samo njima trojici rekli da napuste lokal, te naveo kako misli da su došli isključivo zbog njih. Nakon svega toga došla je Interventna jedinica policije, koji su mu nakon što su ga prethodno pretresli, stavili lisice i priveli ga u prostorije CB Podgorica. Pojasnio je da prilikom privodjenja uopšte nije pružao nikakav otpor. Optuženi je takodje ponovio da je te večeri konzumirao alkohol, ali da je bio u potpunosti svjesan šta radi, te da alkohol kritične prilike uopšte nije uticao na njegovo ponašanje. U završnoj riječi je još jednom ponovio da se ne osjeća krivim ni za jedno od ova dva krivična djela koja mu se stavljaju na teret.  
      Optuženi V. B. je u svojoj odbrani kako u pretkrivičnom postupku, tako i pred istražnim sudijom, a koju odbranu je u cjelosti ponovio i na glavnom pretresu u potpunosti negirao izvršenje krivičnog djela stavljenog mu na teret. Navodi  da je kritične večeri bio u društvu sa K. F. i Z. V. u Ugostiteljskom objektu "Bandići" a koji se nalazi u Poslovnom centru "Kruševac". Nakon izvjesnog vremena u pomenuti lokal došla su dva policajca koji su im se obratili riječima u smislu da napuste lokal. Nakon toga jedan od policajaca je K. tražio ličnu kartu, a našta mu je on odgovorio da istu nema, usled čega je nastala verbalna rasprava izmedju njih dvojice. Poslije odprilike pet minuta, na pomenutom mjestu došla je i Interventna jedinica policije koji su tom prilikom sa K. nešto razgovarali, a zatim su krenuli da ga privedu u prostorije CB Podgorica. Nakon toga i on je krenuo svojim vozilom za ovim policajcima, a iz razloga da bi se interesovao zbog čega su priveli njegovog druga K.. Kada su došli ispred zgrade CB-a policajci su sa K. ušli u unutrašnjost zgrade, a zatim je i on krenuo za njima govoreći tom prilikom policajcima da njegov drug K. ništa nije kriv i da treba da ga puste, našta mu je jedan od ovih policajaca rekao da se ne miješa i da ne može da udje u prostorije zgrade CB-a. Nakon toga je došlo do verbalne svadje izmedju njega i policajaca, kada mu je jedan od njih savio ruku i vezao ga lisicama sa rukama pozadi a nakon čega je od strane više policajaca zadobio udarce nogama i rukama u predjelu ledja i glave i tom prilikom su ga zadržali u prostorijama CB-a. Pojasnio je da te večeri ni on ni K. nijesu imali nikakav sukob sa policijom. Takodje je pojasnio da kritične večeri u kafani "Bandići" sigurno nije bilo nikakvog kontakta izmedju K. i službenika policije, dakle niti policajac, niti Koljenović nijesu ostvarivali fizički kontakt jedan prema drugom, tj. niko nikoga nije dirao, niti je za to bilo potrebe. Nakon što je optuženom predočena odbrana optuženog K. optuženi je naveo da je u stvari tačno da je u kafani "Bandići" jedan od policajaca povukao K. za ruke i da ga je K. tom prilikom odgurnuo od sebe. U završnoj riječi optuženi je još jednom ponovio da se ne osjeća krivim za izvršenje krivičnog djela koje mu je stavljeno na teret.  
       Provjeravajući činjenične navode optužbe sud je u dokaznom postupku saslušao svjedoka-oštećenog M. V., svjedoke J. A., K. H., G. D., svjedoke-oštećene T. Z. i L. B., svjedoke M. V., A. R. i Š. N., na saglasan predlog stranaka pročitao iskaz svjedoka L. R., dat u prethodnom postupku pred istražnim sudijom na zapisniku od 09.07.2008. godine, pročitao dvije službene zabilješke MUP-a CB Podgorica Ku.br. 756/06 od 02.04.2006. godine, na saglasan predlog stranaka pročitao nalaz i mišljenje vještaka medicinske struke Dr. M. Š. od 13.03.2007. godine, pročitao izvod iz KE na ime optuženog K. F. od 02.03.2009. godine i pročitao izvod iz KE na ime optuženog V. B. od 02.03.2009. godine.  
       Svjedok-oštećeni M.V. u svom iskazu je naveo da je dana 17.04.2005. godine, negdje oko 3 h poslije ponoći bio u društvu sa J. A. kada su stajali na uglu ul. Hercegovačke i ul. Slobode. U tom trenutku prema njima su naišla četiri lica, koja nije poznavao od ranije, a on i drug su tom prilikom bili naslonjeni na vozilo koje je bilo vlasništvo jednog od ova četiri momka. Kako su ovi momci krenuli da ulaze u njihovo vozilo obratio se istim riječima "nećete valjda pustiti njega da vozi", misleći na momka koji je ušao u vozilo na mjesto vozača, a iz razloga jer je taj momak bio u vidno pijanom stanju. Napomenuo je da je te riječi uputio iz krajnje dobre namjere. Nakon toga bez ikakve rasprave jedan od ova četiri momka mu je prišao i udario ga pesnicom u nos. Zatim je prišao i njegov drug A. da bi nakon toga sva četvorica nasrnuli na njega i zadali mu više udaraca, a zatim se vratili u svoje vozilo i otišli. Nakon ovoga, drug ih je odvezao u Hitnu pomoć, gdje im je ukazana ljekarska pomoć, a o čemu postoji uredna medicinska dokumentacija. Naveo je da se ne pridružuje krivičnom gonjenju protiv optuženih i ne postavlja imovinsko-pravni zahtjev.  
        Svjedok J. A. u svom iskazu je naveo da je kritične večeri bio sa svojim drugom M. V. kada su negdje oko 3 h poslije ponoći stajali na uglu ul. Hercegovačke i ul. Slobode i čekali njihovog druga M.. U jednom trenutku iz lokala "Manjifiko" izašao je K. F. sa još tri njemu nepoznata momka. Vozilo od ovih momaka bilo je parkirano na trotoaru ul. Slobode, tj. na par metara od mjesta gdje su se oni nalazili. Kako je jedan od ovih momaka sjeo na mjesto vozača njihovog vozila, a budući da je bio u jako pijanom stanju, njegov drug M. V. je u krajnje dobroj namjeri njima uputio riječi "nećete valjda dozvoliti da vas on u ovakvom stanju vozi". U tom trenutku K.F. je prišao M. i udario ga pesnicom u nos, nakon čega je on ustao sa klupe u namjeri da ovi momci ne bi nastavili da udaraju njegovog druga, da bi mu tada neko od njih zadao više udaraca u predjelu usta. Dodao je i to da su ovi momci nakon što su ga udarali još nešto razgovarali sa Mrdakom, da bi nakon toga sjeli u svoje vozilo i otišli. Poslije toga došao je njihov drug M. i odveo ih u Hitnu pomoć, a zatim i u Urgentni blok KC-a, gdje im je i ukazana ljekarska pomoć.   
      Svjedok K. H. u svom iskazu je naveo da je u noći 17.04.2005. godine bio u društvu sa svojim bratom K. F. i sa još dva-tri momka, kada su u kasnim večernjim časovima napustili lokal "Manjifiko". Te večeri parkirao je svoje vozilo na trotoaru ul.Slobode, a kada je prišao vozilu nije vidio nikakve momke u blizini, nakon čega je ušao u svoje vozilo. Naveo je da je te noći bio u alkoholisanom stanju, tako da ne zna da li se desio bilo kakav incident, jer nakon što je izveo svoje vozilo sa trotoara i nakon što su njegov brat F. kao i ovi momci ušli u vozilo, napustili su lice mjesta, i niko mu tom prilikom nije rekao da je bilo nekog sukoba, odnosno da se nešto desilo.  
       Svjedok G. D. u svom iskazu je naveo da je u noći 17.04.2005. godine,bio u društvu sa K. F. i njegovim bratom H., a ne može se sjetiti da li je još neko bio u društvu sa njima, da su te večeri izašli iz lokala "Manjifiko", otišli do njihovog vozila, a nakon što je K. H. spustio auto sa trotoara, gdje je inače bilo parkirano, svi su ušli u vozilo i otišli sa tog mjesta. Dalje je naveo da se ne sjeća da je tu noć bio bilo kakav incident i pojasnio da je te večeri konzumirao alkohol, ali da nije bio toliko pijan da se ne bi mogao sjetiti ovog dogadjaja, te naveo da se ne može izjasniti na bilo kakve detaljnije okolnosti vezano za ovaj dogadjaj koji se stavlja K.F. na teret.  
      Svjedok-oštećeni T. Z. u svom iskazu je naveo da je u noći 01.04.2006. godine, obavljao sa svojim kolegama redovnu patrolnu dužnost Interventne jedinice. Negdje oko 4,30 h izjutra obaviješteni su putem radio veze da je lice K. F. fizički napao njegovog kolegu L. B. u kafiću koji se nalazi u Poslovnom centru "Kruševac". Odmah nakon toga otišli su na pomenuto mjesto i ispred lokala "Bandići" zatekli su njihovog kolegu L. i K. F., a sa kojim je u društvu bio i V. B.. Dalje je naveo da je vidio i čuo da je K. vrijedjao i psovao L. koji je bio u uniformi, nakon čega su on i njegov kolega prišli K., stavili mu lisice na ruke i poveli ga prema službenom vozilu. V. B. koji je te večeri bio u društvu sa K., obratio im se riječima "ne možete da ga privedete, već ako ćete da privedete njega privedite i mene", ali ih pri tom nije sprečavao da uvedu K. u službeno vozilo. Dok su se službenim vozilom kretali prema prostorijama CB-a, V. ih je svojim vozilom pratio i nekoliko puta preticao, držeći pri tom uključena sva četiri žmigavca na svom vozilu, i tom prilikom ih je, vozeći ispred njih, nekoliko puta prinudio da koče da ne bi udarili u njegovo vozilo. Kada su stigli ispred prostorija CB-a odmah je stigao i Vukčević, koji je pokušao da udje u prostorije CB-a dok su policajci vodili K. u pomenute prostorije. Dalje je naveo da ga je na samom ulazu u Centar, kad su njegove kolege već bile uvele K. u CB, V. uhvatio za uniformu, odnosno počeo je da ga čupa za rukave od uniforme i u jednom trenutku čak pokušao da ga odgurne. Takodje je pokušao i da ga udari pesnicom, a našta je on eskivirao udarac i uspio da uhvati V. savladavši ga tom prilikom uz pomoć njegovog kolege Š. N., nakon čega su i V. priveli u prostorije CB-a. Objašnjavajući navedene okolnosti svjedok je pojasnio da je, nakon što ga je V. uhvatio za uniformu, on odmah intervenisao, medjutim V. se svo vrijeme opirao i pokušavao da ga odgurne od sebe i tom prilikom pokušao da ga udari na način što je napravio pokret ruke, a koji je kako svjedok navodi shvatio kao pokušaj udarca, nakon čega je polugom uspio da savlada V.. Inače, pojasnio je i to da se sve brzo odigralo, odnosno da je trajalo svega jedan ili dva minuta, te da se ne može tačno sjetiti da li je njegov kolega Š. N. prisustvovao cijelom tom dogadjaju. Dalje je naveo da se kao oštećeni ne pridružuje krivičnom gonjenju protiv optuženih i ne postavlja imovinsko-pravni zahtjev.  
      Svjedok-oštećeni L. B. u svom iskazu je naveo da je zaposlen kao policajac u CB Podgorica i da je kritične večeri po pozivu dežurne službe CB Podgorica otišao u Ugostiteljski objekat "Bandići" u Poslovnom centru "Kruševac" u ul. Džordža Vašingtona. Dolaskom u pomenuti lokal, primijetio je tri lica koja su bila u vidno alkoholisanom stanju. Tom prilikom naredio je da se ugasi muzika, te da ova tri lica izadju ispred lokala kako bi se izvršio njihov pregled. Tada su ova lica odbili da izadju ispred lokala, a jedan od njih tačnije K. mu je rekao "neću da izadjem, nemam lična dokumenta kod sebe i ako imaš muda ti me lično izvedi", dok su ova dva momka stajali mirno po strani. Dalje navodi da je prišao K., kako bi izvršio pregled pomenutog lica, medjutim isti ga je udario svojom rukom - otvorenim dlanom u predjelu njegove ruke. Nakon toga je odstupio korak unazad i izvadio službenu palicu upozoravajući K. da izadje ispred lokala i da ne pokušava da ga fizički napadne, nakon čega   su ova tri lica izašli iz lokala ne dozvoljavajući pri tom da se izvrši pregled istih, pa je pozvao dežurnu službu da mu pošalju pojačanje. Kada je stiglo pojačanje K. su priveli u službene prostorije CB-a dok su ova ostala dva lica pušteni kući. Dalje je naveo da se kao oštećeni ne pridružuje krivičnom gonjenju protiv optuženih i ne postavlja imovinsko-pravni zahtjev.  
      Svjedok M. V. u svom iskazu je naveo da se sjeća kritičnog dogadjaja, te da je tu noć bio zajedno u smjenu sa kolegom L.. Obilazili su Poslovni centar "Kruševac" i to negdje oko 4 h izjutra. Tom prilikom on i kolega dok su prilazili kafiću "Bandići" vidjeli su K. F. kako narušava javni red i mir, te je i njemu i kolegi L. izgledalo kao da će doći do tuče, pa su s toga i intervenisali. L. je tada prišao K. i zatražio mu legitimaciju pa je K. odbio da dá legitimaciju L., i tom prilikom mu je zadao udarac u predjelu ruke. Pojasnio je da je dobro vidio kako je K. zamahnuo rukom i pesnicom zadao udarac L. u predjelu ruke. Zatim je i on reagovao pa su pokušali K. da liše slobode. Medjutim, on se tome protivio, izmicao se i pokušavao da se udalji sa lica mjesta ali ih fizički tom prilikom nije napadao. Nakon toga su pozvali pojačanje iz Interventne jedinice, koji su ubrzo nakon toga došli na lice mjesta. Kada su njihove kolege iz Interventne jedinice K. lišili slobode i poveli ga prema službenom vozilu, V. B. koji je tom prilikom bio sa K., govorio im je kako ne mogu da privedu K.. Dalje je naveo da je vidio kako je V. otišao za njihovim kolegama koji su privodili K., dok je on ostao na licu mjesta, te s toga ne zna šta se sve dešavalo u prostorijama CB-a.  
       Svjedok L. R. u svom iskazu je naveo da je zaposlen kao policajac u PJ Podgorica i rasporedjen je u Interventnom vodu. Kritičnog dana tj. 01.04.2006. godine, bio je na dužnosti i negdje oko 04,30 h izjutra iz dežurne službe upućeni su u Poslovni centar "Kruševac" da bi pružili pomoć kolegama a tom prilikom im je rečeno da je jedan njihov kolega napanut od strane K.. Odmah je sa kolegama Š., T. i V. pošao na lice mjesta a kada su došli ispred poslovnog centra "Kruševac" zatekli su njihove kolege L. B. i M. V., sa kojima je bio i K. F., a kojeg inače poznaje od ranije jer ga je više puta policija privodila. U društvu sa K. bio je i V. B. kojeg je takodje poznavao od ranije. Tom prilikom vidio je da se njegov kolega L. prepire sa K.. Odmah nakon toga su im prišli i K. stavili lisice na ruke, te krenuli da ga vode u službeno vozilo. Pojasnio je da ne zna šta se prethodno dešavalo izmedju L. i K., niti je vidio da li je K. i na koji način napao njegovog kolegu L.. U trenutku dok su K. uvodili u službeno vozilo, njegov drug V. B. im je govorio da privedu i njega, ali tom prilikom ih nije sprečavao u njihovoj službenoj radnji, te su istog upozorili da se udalji od njih. Dok su K. vodili prema prostorijama CB-a, V. ih je svojim vozilom pratio i nekoliko puta ih je preticao sa uključena sva četiri žmigavca. Kada su K. uveli u službene prostorije CB-a za njima je pokušao da udje i V., medjutim, njegov kolega T. Z.ga je upozorio da ne može ući u njihove službene prostorije. Dalje je naveo da ne zna šta se poslije toga dešavalo, ali da je ubrzo nakon toga vidio kako njegove kolege T. i Š. uvode u službene prostorije V.. Takodje je naveo da nije vidio i da se ne može izjasniti da li je Vukčević hvatao za uniformu T., niti je vidio da je V. pokušavao istog da odgurne, niti da je zamahivao da udari njegovog kolegu T.. Vidio je samo to da se V. opirao dok su ga T. i Š. vodili prema službenim prostorijama.  
   Svjedok A. R. u svom iskazu je naveo da je bio vlasnik kafane "Bandići" koja se nalazi u Poslovnom centru "Kruševac". Sjeća se da su 01.04.2006. godine u njegovom kafiću bili K. i V., a koji su i ranije dolazili u njegov kafić i sjeća se predmetnog dogadjaja kada je intervenisala Interventna jedinica policije. Navodi da okrivljeni K. i V. tom prilikom nijesu pravili nikakav nered, pa je tada upitao policajce zašto su došli da ih privedu. Svjedok je pojasnio da kritične večeri on nije pozvao policiju, a s obzirom da u tom dijelu Poslovnog centra "Kruševac" ima više kafića, možda je neko drugi pozvao policiju.  
  Svjedok Š. N. u svom iskazu datom pred istražnim sudijom na zapisniku od 09.07.2008. godine, je naveo da je kritičnog dana tj. 01.04.2006. godine, kao policajac bio na dužnosti, ne zna na koji način je K. fizički napao njegovog kolegu L. u Poslovnom centru "Kruševac" a sjeća se da im je te večeri iz dežurne službe rečeno da je napanut L. od strane K. F. i oni su kao Interventna jedinica odmah pošli na lice mjesta. Kada su došli tamo zatekli su K. F. koji je bio sa svojim drugom V.. Tada je vidio da se medjusobno čupaju i guraju njegov kolega L. i K.. Odmah nakon toga su reagovali, K. lišili slobode i sa istim se uputili prema službenom vozilu, a njegov drug V. im je govorio "nećete ga privoditi možete i mene sa njim da privedete" i nije ih ni na koji drugi način sprečavao da privedu K.. Dok su službenim vozilom vodili K. prema prostorijama CB-a, V. ih je pratio sa njegovim vozilom kojom prilikom ih je preticao, ali ih ni na taj način nije sprečavao da privedu K. u CB. Kada su K. uveli u prostorije CB-a za njima je pokušao da udje i V. B., medjutim njegov kolega T. Z. je na prijavnici rekao V. da ne može da udje u službene prostorije, da bi ga V. tom prilikom uhvatio za uniformu u predjelu grudi i u tom trenutku stao u položaj takozvani "gard", tj. prinio pesnice ka svojoj bradi, zbog čega je zaključio da je namjera V. u tom trenutku bila da fizički napadne T.. Dalje je naveo da bi V. njegovog kolegu T. možda tu i napao, ali su oni odmah reagovali i V.  savladali. Navodi da nije vidio da je V. tom prilikom zamahivao desnom rukom prema T.. Prilikom davanja svog iskaza na glavnom pretresu svjedok je naveo da se sjeća predmetnog dogadjaja, ali da ne zna nikakve detalje vezano za isti s obzirom da se sve desilo vrlo davno. Sjeća se samo da je kritične večeri prilikom intervencije policije V. B. pokušao da udari njegovog kolegu T. u prostorijama CB Podgorica i tom prilikom je stao u položaj "gard" i to je sve čega se sjeća. Pojasnio je da je V. krenuo da udari T., ali ga tom prilikom nije udario. Pojašnjavajući razlike u svom iskazu pred istražnim sudijom i na glavnom pretresu naveo je da se slabo sjeća detalja predmetnog dogadjaja, te da je sigurno tačno ono što je rekao pred istražnim sudijom, te još jednom ponovio da kada je kritične prilike vidio V. da je stao u položaju "gard", zaključio je da će da udari T., nakon čega su ga spriječili u tome.  
    Službenom zabilješkom MUP-a CB Podgorica Ku.br. 756/06 od 02.04.2006. godine, a koja je sačinjena od ovlašćenih policijskih službenika L. B. i M. V. konstatovano je da su u toku noći 01.04.2006. godine oko 4,30 h izjutra navedeni policajci izvršili obilazak Poslovnog centra "Kruševac" kada su u kafe baru "Bandići" primijetili više lica koja su bila u pripitom stanju. Iz službene zabilješke dalje proizilazi da je L. tom prilikom ušao u lokal, te naredio da se isti zatvori, a da gosti napuste objekat. Tom prilikom veći broj gostiju je napustio objekat, dok lice K. F. koji je bio u društvu sa još dva lica odbili su da izvrše takvo naredjenje, nakon čega su tražili od ovih lica da izvrše pregled istih, kada je tom prilikom K. udario desnom šakom po rukama policajca L. i nakon toga stao u položaj "gard" za odbranu, nakon čega prema K. kreće i policajac M. kojom prilikom isti takodje pruža otpor. Nakon toga policajci su pozvali pojačanje, a nakon njihovog dolaska izršen je pregled K., a zatim i njegovo privodjenje u prostorije CB Podgorica. Takodje je konstatovano i to da prilikom pregleda K. nije pronadjeno nikakvo oružje, niti bilo kakav drugi predmet.

Službenom zabilješkom UP - Interventene jedinice Ku.br.756/06 od 02.04. 2006.
godine, konstatovano je da su u noći 01.04.2006. godine, oko 4,30 h poslije
ponoći po naredjenju dežurne službe ovlašćeni policijski službenici
Interventne jedinice poslati u Poslovni centar "Kruševac" radi pružanja pomoći
njihovim kolegama radi privodjenja lica K. F., zbog omalovažavanja i ometanja
policijskih službenika pri vršenju službene dužnosti. dolaskom na lice mjesta
zatečeni su policajci L. i M. kako se raspravljaju sa licima K. F. i V. B..
Dalje je konstatovano da je K. tada sproveden u službeno vozilo, kojom
prilikom im je V. upućivao riječi "ne možete ga privesti, jedino možete i mene
sa njim da privedete", pri čemu su ga policajci više puta upozoravali da se
udalji od njihovog vozila. Dalje je konstatovano da ih je, prilikom
privodjenja K. prema prostorijama CB-a, V. B. pratio svojim vozilom kojom
prilikom je preticao službeno vozilo policajaca sa upaljena sva četiri
žmigavca i na taj način ometalo njihovo kretanje prema CB-u. Iz iste službene
zabilješke dalje se konstatuje da kada su policajci K. uvodili u prostorije
CB-a lice V. B. je pokušalo da udje u iste prostorije, kada su mu policajci
T.i Š. objašnjavali da u iste ne može da udje, već da sačeka u holu ispred
prijavnice CB-a. Medjutim, V. nije postupio po njihovom naredjenju, već je tom
prilikom uhvatio policajca T. za uniformu pokušavajući da ga odgurne i
zamahuje desnom rukom prema njemu,  nakon čega policajac T. pravi polugu i
onesposobljava V. u njegovom daljem napadu, nakon čega su policajci T. i Š.,
priveli V. u drugu prostoriju CB-a, i oba lica tj. K. i V. uputili na dalju
obradu.
          Iz nalaza i mišljenje vještaka medicinske struke Dr. M. Š. od 13.03.2007. godine, dat na osnovu medicinske dokumentacije koja glasi na ime M. V. utvrdjuje se da je isti u predmetnom dogadjaju zadobio prelom nosnih kostiju sa pomakom koštanih odlomaka i ranu prskotinu u korijenu nosa. Navedene povrede posledica su dejstva tupog, teškog i jako zamahnutog mehaničkog orudja (moguće i pesnica) na odgovarajući predio tijela-glave, moguće i u jednom istom aktu (jedan udarac). Vještak je zaključio kvalifikujući težinu navedene tjelesne povrede da je M. V. kritične prilike zadobio tešku tjelesnu povredu.
        Iz izložene činjenične gradje, a koja proizilazi iz prethodno navedenih dokaza, koje je sud cijenio kako pojedinačno, tako i u njihovoj medjusobnoj povezanosti, dovodeći ih u vezu sa odbrana optuženih, nesumnjivo je utvrdjeno da je optuženi K. F. izvršio krivično djelo teška tjelesna povreda iz čl. 151. st.1. Krivičnog zakonika, na način, vrijeme i mjesto kako je to bliže predstavljeno tačkom 1. izreke presude, te je takodje nesumnjivo utvrdjeno da su optuženi K. F. i V. B. izvršili krivično djelo napad na službeno lice u vršenju službene dužnosti iz čl. 376 st.3 u vezi st.1 Krivičnog zakonika, na način, vrijeme i mjesto bliže opisano tačkom 2. izreke presude, te ih je iz tih razloga oglasio krivim.
      Naime, optuženi K. je iznoseći svoju odbranu tokom čitavog postupka negirao izvršenje krivičnog djela stavljenog mu na teret, a koje je bliže opisano u tački 1. izreke presude. Medjutim, optuženi nije sporio da je kritične prilike tj. u noći 17.04.2005. godine, po izlasku iz lokala "Manjifiko" zajedno sa svojim bratom H. i drugom G. D., u trenutku dok su prilazili njihovom vozilu, a koje je bilo parkirano u neposrednoj blizini, primijetio neke momke, kada se jedan od tih momaka nasmijao, a našta je optuženi kako je to detaljno opisao u svojoj odbrani istom prišao i pitao ga "što je smiješno", da bi ga odmah nakon toga udario kako je naveo otvorenom šakom u predjelu lica. Ovako opisane okolnosti, te sam kritični dogadjaj u odbrani optuženog K., iako je negirao izvršenje predmetnog krivičnog djela imaju u potpunosti karakter priznanja za izvršeno navedeno krivično djelo, a koja odbrana je u bitnom saglasna i sa iskazima kako svjedoka-oštećenog M. V., tako i sa iskazom svjedoka J. A..
       Naime, svjedok-oštećeni M. V. kao i svjedok J. su na potpun, jasan i medjusobno saglasan način opisali sve okolnosti kritičnog dogadjaja bliže opisanim tačkom 1. izreke presude, a iz kojih razloga je sud njihove iskaze u potpunosti prihvatio i istima poklonio punu vjeru. Navedeni svjedoci su detaljno objasnili u svojim iskazima da kada je oštećeni M., a po njegovom sopstvenom kazivanju, kao i kazivanju svjedoka Jaukovića krajnje dobronamjerno se obratio optuženom K. riječima kako su to opisali u svojim iskazima, optuženi je bez ikakve rasprave prišao oštećenom M. i udario ga pesnicom u predjelu nosa nanoseći mu tom prilikom povrede bliže opisane u izreci presude.
     Dakle, po mišljenju suda uopšte nije sporno da je oštećenom M. nanijeta povreda bliže označena u izreci presude, a što je i vještak medicinske struke u svom nalazu i mišljenju datom na osnovu medicinske dokumentacije oštećenog, a na koje stranke nijesu imale primjedbi, izveo zaključak da je prelom nosnih kostiju sa pomakom koštanih odlomaka, kao i rana prskotina korijena nosa nastala kao posledica dejstva tupog, teškog i jako zamahnutog mehaničkog orudja, ne navodeći vještak u pogledu sredstva kojim je nanijeta ista neko drugo orudje, već izvjesnu mogućnost udarca pesnicom druge osobe i to čak u jednom istom aktu, tj. jednim udarcem. Taj zaključak u potpunosti je saglasan i sa tvrdnjom oštećenog kao i svjedoka J. A. jer su isti na potpuno istovjetan način istakli da je optuženi K. prišao oštećenom i udario ga pesnicom u predjelu nosa. Sud je prihvatio nalaz i mišljenje ovog vještaka jer je isti, baveći se ovom povredom težinu iste stručno i jasno kvalifikovao, pa je na osnovu tog dokaznog sredstva izveden zaključak o utvrdjenosti činjenica, koje se tiču prirode i karaktera povrede, a kada se dovedu u vezu sa pomenutim djelovima iskaza svjedoka-oštećenog, te svjedoka J., takodje izveden zaključak u pogledu mjesta, vremena, a posebno načina nanošenja povrede, pa s toga sud nije prihvatio odbranu optuženog K. u dijelu u kojem je naveo da je oštećenog kritične prilike udario otvorenom šakom u predjelu lica.
          Sud je rješavajući ovu krivično-pravnu stvar, tj. kritični dogadjaj opisan tačkom 1. izreke presude cijenio i iskaze svjedoka K. H. i G. D., a koji svjedoci su bili prisutni prilikom odigravanja kritičnog dogadjaja, a koji su u svojim iskazima u bitnom naveli da se ne sjećaju da se kritične večeri desio bilo kakav incident, navodeći da su odmah po izlasku iz lokala "Manjifiko" otišli do njihovog vozila i odvezli se svojim kućama. Kada se ovakvi iskazi navedenih svjedoka dovedu u vezu sa prethodno utvrdjenim činjeničnim stanjem, a naročito medjusobno saglasnim iskazima svjedoka-oštećenog i svjedoka J. A. u dijelu u kojima su naveli da, nakon što je oštećeni zadobio udarac od strane optuženog K., ovi momci koji su bili sa optuženim, nasrnuli su i na J. A. i tom prilikom i njemu zadali nekoliko udaraca. S toga po mišljenju suda nelogični su iskazi svjedoka K. H., koji je inače brat optuženog, kao i njihovog prijatelja G. D., da ne znaju da se kritične prilike desio bilo kakav incident, a pri činjenici koju je G. po njegovom sopstvenom kazivanju naveo, da je kritične prilike bio pod uticajem alkohola, ali ne u tolikoj mjeri da se ne bi mogao sjetiti ovog dogadjaja, pa su ovakvi iskazi svjedoka K. H. i G. D. za ovaj sud neprihvatljivi i po mišljenju istog smišljeni u cilju olakšavanja položaja optuženog K. F. u ovoj krivično-pravnoj stvari.
       Imajući u vidu navedeno, na nesumnjiv način je utvrdjeno da je optuženi K. F. na način, vrijeme i u mjesto kako je to bliže opisano u izreci presude, oštećenom M. V. zadao udarac pesnicom u predjelu nosa nanoseći mu tom prilikom tešku tjelesnu povredu, kojom prilikom je optuženi bio svjesan da udarajući oštećenog u predjelu nosa istom može nanijeti tešku tjelesnu povredu, a što je nesporno utvrdjeno i iz same njegove odbrane kada je naveo da, iako je bio pod uticajem alkohola kritične prilike bio je u potpunosti svjesan svega što je uradio, te da alkohol uopšte nije uticao na njegovo ponašanje i rasudjivanje,  pa je u konkretnom slučaju optuženi navedenu radnju očigledno i htio čim ga je tako snažno udario, te se takve njegove radnje imaju podvesti pod direktni umišljaj kao oblik vinosti, čime se u istima stiču sva bitna obilježja bića krivičnog djela teška tjelesna povreda iz čl. 151. st.1. Krivičnog zakonika.
      Nadalje, rješavajući krivično-pravnu stvar bliže opisanu tačkom 2. izreke presude, po mišljenju suda nije sporno da je oštećeni L. B. službeno lice, koji je po sopstvenom kazivanju zaposlen kao policajac CB Podgorica i koji je kritične večeri, tj. 01.04.2006. godine obavljao poslove javne bezbjednosti zajedno sa svojim kolegom M. V., nalazeći se u kritičnom momentu u Poslovnom centru "Kruševac" u lokalu "Bandići". Takodje nesporno je da je svjedok-oštećeni T. Z., zaposlen kao policajac i to pripadnik Interventne jedinice, koji je kritične prilike obavljao poslove javne bezbjednosti, zajedno sa kolegama L. R. i Š. N., i koji su se u kritičnom momentu nalazili u službenim prostorijama CB Podgorica, radi vršenja službene radnje privodjenja optuženog K., zbog napada na njihovog kolegu oštećenog L. B..
      Optuženi K. iznoseći svoju odbranu u odnosu na krivično djelo bliže opisanim tačkom 2. izreke presude, negirao je izvršenje istog. Medjutim, isti nije sporio u svojoj odbrani da je kritične prilike u lokalu "Bandići", kada je jedan od policajaca krenuo prema njemu kako bi ga izveo iz lokala, istog odgurnuo od sebe. Odbrana optuženog K. u navedenom dijelu u potpunosti je saglasna i sa odbranom optuženog V., a koji je na potpuno istovjetan način opisao kritični dogadjaj u tom dijelu navodeći da, kada je jedan od policajaca prišao Koljenoviću i povukao ga za ruku da bi ga izveo iz lokala, optuženi K. ga je odgurnuo od sebe. Ovakve odbrane optuženog K. i optuženog Vukčevića u bitnom su  saglasne i sa iskazima kako svjedoka-oštećenog L. B., tako i svjedoka M. V., a koji su na potpuno istovjetan i medjusobno saglasan način opisali cijeli kritični dogadjaj, detaljno objašnjavajući da kada je oštećeni L. prišao optuženom K. u cilju njegovog legitimisanja, te pregleda istog, a kako je K. te službene radnje policajca L. odbio, isti je rukom i to po kazivanju L. otvorenim dlanom udario ga u predjelu njegove ruke. Ovakav iskaz oštećenog L. u potpunosti je saglasan i sa iskazom njegovog kolege M. V., a koji je bio kritične prilike u njihovoj neposrednoj blizini i koji je objasnio u svom iskazu, da je dobro vidio kada je optuženi K. zamahnuo rukom i udario oštećenog L. u predjelu njegove ruke. Sud nije imao razloga da ne povjeruje iskazima navedenih svjedoka u pogledu opisa samog dogadjaja iz razloga što ne vidi ni jedan razlog, zašto navedeni svjedoci  ne bi predstavili kritični dogadjaj onako kako je u istinu bilo, tim prije što su njihovi navodi u cjelosti potvrdjeni i sadržinom citirane službene zabilješke MUP-a CB Podgorica Ku.br. 756/06 od 02.04.2006. godine. Kako su navedeni svjedoci u svojim iskazima bili decidni i jasni, to je sud iste u potpunosti prihvatio.
      Po mišljenju suda neophodno je istaći i to da je činjenica da je svjedok M. u svom iskazu naveo kako je optuženi K. pesnicom zadao udarac oštećenom L., dok je L. izjašnjavajući se na istu okolnost naveo da ga je optuženi udario otvorenim dlanom, predstavlja neznatnu razliku u kazivanju, koja ni na koji način ne utiče na drugačije presudjenje, niti na nesporno utvrdjenu krivicu optuženog K. za krivično djelo stavljeno mu na teret.
       Nadalje, optuženi V. izjašnjavajući se u svojoj odbrani na okolnosti vezano za krivično djelo opisanim tačkom 2. izreke presude, a koje se istom stavlja na teret, u potpunosti je negirao izvršenje istog, navodeći da kada su policajci priveli optuženog K. u prostorije CB Podgorica, te kada je i on sam došao u navedene prostorije, došlo je samo do verbalne svadje izmedju njega i policajaca, kada su mu isti stavili lisice na ruke pozadi i nakon toga kako je u svojoj odbrani naveo od strane više policajaca upravo on zadobio udarce nogama i rukama u predjelu ledja i glave i tom prilikom ga zadržali u prostorijama CB-a.
       Provedenim dokazima prvenstveno iskazom svjedoka-oštećenog T. Z. i svjedoka Š. N., sud je utvrdio drugačije činjenično stanje od odbrane optuženog V., koje nesporno utvrdjeno činjenično stanje ne daje mogućnost prihvatanja ovakve njegove odbrane. Naime, iz iskaza svjedoka-oštećenog T. Z. nedvosmisleno proizilazi da ga je na samom ulazu u prostorije CB Podgorica, dok su njegove kolege već bile uvele optuženog K. u navedene prostorije CB-a, optuženi V. uhvatio za uniformu, odnosno počeo da ga čupa za rukave od uniforme. Takodje je pokušao i da ga udari pesnicom, a našta je svjedok eskivirao taj udarac i uspio da uhvati V. savladajući ga tom prilikom uz pomoć njegovog kolege Š.. Ovakav iskaz oštećenog T. u bitnom je saglasan i sa iskazom svjedoka Š. N., a koji je detaljno objasnio kritični dogadjaj budući, a po njegovom sopstvenom kazivanju da je cijelo vrijeme bio u neposrednoj blizini oštećenog T., i koji je u svom iskazu decidno naveo da kada je njegov kolega T. objašnjavao optuženom V. da ne može da udje u službene prostorije, dobro vidio trenutak kada je V. tom prilikom uhvatio za uniformu T. u predjelu grudi, a zatim stao u položaj tzv. "gard", kada je zaključio da je namjera optuženog V. u tom momentu bila da fizički napadne T.. Medjutim kako je isti svjedok dalje naveo, nije vidio da je V. tom prilikom zamahivao rukom prema oštećenom T. kada se sve ovo dešavalo.
      Dakle, kako je sud naprijed navedene okolnosti kritičnog dogadjaja utvrdio, kako jasnim i detaljnim svjedočenjem oštećenog T. i svjedoka Š., a koji su potvrdjeni i citiranom službenom zabilješkom MUP-a CB Podgorica Ku.br. 756/06 od 02.04.2006. godine, to svjedočenje svjedoka L. R., a koji je naveo da nije vidio sam kritični momenat budući da se već nalazio u prostorijama CB Podgorica, a pri činjenici da je navedeni svjedok detaljno opisao sve okolnosti koje su prethodile samom kritičnom momentu izmedju optuženog V. i oštećenog T., a koji su u potpunosti saglasni sa navedenim svjedocima, ne utiče na drugačije presuđenje. Takodje, činjenica da se iskazi svjedoka-oštećenog T. i svjedoka Š. u pojedinostima u samom opisu kritičnog momenta u neznatnoj mjeri razlikuju, to navedeno ne umanjuje vjerodostojnost svjedočkog iskaza oštećenog T., tj. da je optuženi V. pokušao da ga udari pesnicom, a iz razloga što zapažanje, okolnosti i pojedinosti dogadjaja je uslovljeno subjektivnim mogućnostima koncentracije i percepcije svakog lica pojedinačno. U krajnjem, navedene neznatne razlike u kazivanju ovih svjedoka su po mišljenju ovog suda irelevantne za postojanje predmetnog krivičnog djela, obzirom da ne utiču na drugačije presudjenje ove krivične stvari, te je s toga za ovaj sud u potpunosti nesporno utvrdjena krivica optuženog V. za krivično djelo stavljeno mu na teret.
       Cijeneći subjektivni odnos optuženog K. u odnosu na krivično djelo bliže opisano tačkom 2. izreke presude, sud je mišljenja da je optuženi bio u potpunosti svjesan da svojim radnjama čini zabranjenu djelatnost, a što je nesporno utvrdjeno i iz same njegove odbrane kada je naveo da iako je bio pod uticajem alkohola kritične prilike bio je u potpunosti svjesan svega što je uradio, te da alkohol uopšte nije uticao na njegovo ponašanje i rasudjivanje,  pa je u konkretnom slučaju optuženi navedenu radnju očigledno i htio udarajući oštećenog L. kao službenog lica u predjelu njegove ruke, te se takve njegove radnje imaju podvesti pod direktni umišljaj kao oblik vinosti. Takodje da se subjektivni odnos optuženog Vukčevića prema izvršenju krivičnog djela stavljenog mu na teret, ima podvesti pod direktni umišljaj kao oblik vinosti, proizilazi iz prethodno nesporno utvrdjenog činjeničnog stanja, tj. ponašanja optuženog V. od samog trenutka privodjenja optuženog K. prema prostorijama CB Podgorica, te njegovih radnji u samim prostorijama CB-a, kada je po mišljenju suda bio u potpunosti svjesan da čini zabranjenu djelatnost, a što je očigledno i htio, čime se u radnjama i optuženog K. i optuženog V. stiču sva bitna obilježja bića krivičnog djela napad na službeno lice u vršenju službene dužnosti iz čl. 376. st.3. u vezi st.1. Krivičnog zakonika.
        Sud je cijenio i iskaz svjedoka A. R., ali je sud našao da njegov iskaz, kod nesumnjivo utvrđenog činjeničnog, stanja nije od uticaja na drugačije presudjenje u ovoj krivično-pravnoj stvari. 
        Prilikom odlučivanja o krivičnim sankcijama za optužene sud je najprije cijenio sve okolnosti iz čl. 42. Krivičnog zakonika, a koje su od uticaja da kazna bude manja ili veća, pa je od olakšavajućih okolnosti na strani optuženih cijenio: za optuženog K. njegove imovinske prilike, tj. da je isti nezaposlen i lošeg imovnog stanja, kao i stav oštećenih M. i L. da se ne pridružuju krivičnom gonjenju protiv optuženog, dok je od otežavajućih okolnosti sud cijenio njegovu raniju osudjivanost, a što je sud utvrdio iz izvoda iz kaznene evidencije na ime optuženog, za optuženog V. njegove lične i porodične prilike, tj. da je isti oženjen, nezaposlen, kao i stav oštećenog T. da se ne pridružuje krivičnom gonjenju protiv optuženog, dok je od otežavajućih okolnosti sud cijenio njegovu raniju osudjivanost, a što je sud utvrdio iz izvoda iz kaznene evidencije na ime optuženog pa je sud optuženom K., najprije utvrdio kazne zatvora za svako djelo pojedinačno primjenom čl. 48. st.1. Krivičnog zakonika i to: za krivično djelo teška tjelesna povreda iz čl. 151. st.1. Krivičnog zakonika, kaznu zatvora u trajanju od 8 (osam) mjeseci i za krivično djelo napad na službeno lice u vršenju službene dužnosti iz čl. 376. st.3. u vezi st.1. Krivičnog zakonika, kaznu zatvora u trajanju od 8 (osam) mjeseci, a zatim je optuženom primjenom čl. 48. st.2. Krivičnog zakonika izrekao jedinstvenu kaznu zatvora u trajanju od 15 (petnaest) mjeseci; dok je optuženom V. B. izrekao kaznu zatvora u trajanju od 6 (šest) mjeseci. Po mišljenju suda ovako utvrdjene kazne zatvora će u dovoljnoj mjeri uticati da se obezbijedi prevaspitavanje optuženih, da ubuduće ne vrše ista ili slična krivična djela, a istovremeno će se ostvariti uticaj na druge da ne vrše krivična djela, čime će se u potpunosti ostvariti ciljevi specijalne i generalne prevencije, shodno čl. 32. Krivičnog zakonika, u okviru opšte svrhe izricanja krivičnih sankcija shodno čl. 4. st.2. Krivičnog zakonika. 
        Shodno čl. 202. Zakonika o krivičnom postupku, sud je obavezao optuženog K. F., da na ime troškova krivičnog postupka uplati iznos od 121,50€, od čega se iznos od 91,50€,  odnosi na nagradu sudskom vještaku medicinske struke a iznos od 30,00€, na ime sudskog paušala, dok je optuženog V. B. obavezao da na ime sudskog paušala uplati ovom sudu iznos od 30,00€, a koji iznos sudskog paušala je optuženim odmjeren shodno dužini trajanja postupka, složenosti predmeta i imovinskim prilikama optuženih.           
            Na osnovu navedenog, a u smislu citiranih zakonskih odredbi odlučeno je kao u izreci presude.  
OSNOVNI SUD U PODGORICI
Dana 13. 04. 2010. godine 
PREDSJEDNIK VIJEĆA-SUDIJA
Željka Jovović, s.r. 