![](http://upload.wikimedia.org/wikipedia/commons/thumb/2/23/Coat_of_arms_of_Montenegro.svg/180px-
Coat_of_arms_of_Montenegro.svg.png)
K. br. 11/505
U IME CRNE GORE
OSNOVNI SUD U PODGORICI , kao prvostepeni, krivični, po sudiji Željki
Jovović, uz učešće Danijele Rajković kao zapisničara, u krivičnom predmetu
protiv okrivljenog P. R., iz Podgorice, zbog krivičnog djela nasilje u
porodici ili porodičnoj zajednici iz čl. 220 st. 1 Krivičnog zakonika,
rješavajući po optužnom predlogu ODT-a u Podgorici Kt. br. 487/10 od 16. 11.
2010. godine, nakon završenog glavnog, javnog pretresa održanog dana 10. 10.
2011. godine, u prisustvu zastupnika optužbe K. M. i okrivljenog P. R., donio
je i istog dana javno objavio,
P R E S U D U
Okrivljeni:
             P. R., od oca M. i majke M., rođene R., rođen 27. 11. 1953.
godine, u Bačkoj Topoli, sa prebivalištem u Podgorici, ulica Bratstva i
Jedinstva-Blok VII 5/2, zaposlen, razveden, otac dvoje djece, lošeg imovnog
stanja, neosuđivan  
Kriv je
     Što je:  
     Dana 01. aprila 2010. godine, oko 16,00 časova, u svom porodičnom stanu, u ulici Bratstva i jedinstva - Blok VII 5/2, u Podgorici, primjenom grubog nasilja narušio tjelesni integritet člana svoje porodice, supruge - oštećene P. D., na način, što je nakon prepirke više puta udario otvorenom šakom u predjelu glave, da bi je zatim i papučom više puta udario u predjelu glave, kojom prilikom je oštećena zadobila lake tjelesne povrede u vidu krvnog podliva kože u predjelu brade, krvnog podliva kože u jagodičnom predjelu, nagnječine kože u predjelu nosa, krvnog podliva kože u predjelu lijeve bočne strane vrata, nagnječine kože u potiljačnom predjelu, krvnog podliva kože u predjelu zadnje strane nadlaktice i nagnječenje glave u predjelu tjemena obostrano,  
     \- čime je izvršio krivično djelo nasilje u porodici ili u porodičnoj zajednici iz čl. 220 st.1 Krivičnog zakonika

      Pa mu Sud za navedeno krivično djelo primjenom  čl. 4 st. 2, čl. 42 st. 1, čl. 52 st. 2, čl. 53 i 54 Krivičnog zakonika i čl.226, 229, 239 i 374 Zakonika o krivičnom postupku, izriče

USLOVNU OSUDU
     Kojom mu predhodno utvrđuje kaznu zatvora u trajanju od 3 (tri) mjeseca i istovremeno određuje da se ista neće izvršiti, ako okrivljeni u roku od 1 (jedne) godine po pravosnažnosti presude ne izvrši novo krivično djelo.  
     Oštećena P. D. se radi ostvarivanja imovinskopravnog zahtjeva upućuje na građansku parnicu.  
     Obavezuje se okrivljeni da ovom Sudu plati na ime troškova krivičnog postupka iznos od 178,50 €, u roku od 15 dana po pravosnažnosti presude, pod prijetnjom prinudnog izvršenja, na žiro-račun ovog suda br. 832-21-37.

O b r a z l o ž e nj e 
     Optužnim predlogom Osnovnog državnog tužioca u Podgorici Kt. br. 487/10 od 16. 11. 2010. godine, stavljeno je na teret okrivljenom P. R. izvršenje krivičnog djela nasilje u porodici ili porodičnoj zajednici iz čl. 220 st. 1 Krivičnog zakonika. Zastupnik optužbe M. K. je ostala pri preciziranom optužnom predlogu,  predlažući sudu da okrivljenog oglasi krivim i osudi u granicama propisanim zakonom za predmetno krivično djelo.  
     Okrivljeni P. R.  u svojoj odbrani na zapisniku od 07. 04.  2010\. godine, u prisustvu branioca, navodi da nije tačno da je dana 01. 04. 2010. godine  fizički napao suprugu,  niti joj je uputio uvrede i prijetnje, već se pomenutog dana, negdje posle podne, posvađao sa suprugom ali sa njegove strane nije bilo grubih riječi i sve se završilo tako što su prestali da se raspravljalju. Ovakvu odbranu je ponovio i pred istražnim sudijom, s tim što je pojasnio da između njega i supruge postoji problem još od avgusta mjeseca 2008.godine, kada je posumnjao da ga supruga vara i od tada je njihov brak krenuo nizbrdo, jer je svako živio svoj život. Što se tiče konkretnog događaja od 01.04.2010. godine, navodi da se sa  suprugom nije mogao dogovoriti oko najosnovnih stvari, pa je i tog dana razlog njihove svađe bio taj što supruga nije htjela da dá novac za nastavnika kod kojeg se spremao njihov sin M., pojašnjavajućdi da radi u RTV CG i da mu je plata mala, tako da je imao dogovor sa suprugom da će ona od svog primanja izdvojiti za nastavnika, što kritičnog dana nije htjela da uradi, pa je to bio razlog njihove svađe, ali je među nijma postojala samo verbalna rasprava i nije bilo nikakve tuče. Na glavnom pretresu od 17.01.2011. godine je, ponavljajući odbranu datu kod istražnog sudije, dodao da je  suprugu kritičnom prilikom udario dva puta šamarom, i to otvorenim dlanom u predjelu lica, odnosno obraza, dok se ista nalazila u trpezariji, gdje je bio prisutan i njihov sin M. ali da je, osim ta dva šamara, više nije udarao ni rukom ni papučom, zbog čega prigovara na medicinsku dokumentaciju supruge, navodeći da mu nije jasno zašto se doktoru javila šest dana nakon događaja,  pa se kod njega javlja sumnja je dokumentaciju dobila preko veze. Pojasnio je da je razlog zbog kojeg  kod istražnog sudije nije rekao da je udario suprugu taj što ga je bilo sramota a nije očekivao da će iz ovoga proizaći nešto ozbiljno. Nakon ovog događaja on i njegova supruga su se razveli, sin je povjeren na čuvanje i vaspitanje njemu a ćerka majci, nakon čega su se njihovi odnosi normalizovali. Izražava žaljenje zbog svega što se dogodilo, uz obećanje da se to više neće ponoviti. Na glavnom pretresu od 16.09.2011. godine je, ponavljajući odbranu, dodao da je kritičnom prilikom svoju suprugu udario tri puta, te da smatra da je šamar mnogo manje nasilje od psihičkog nasilja koje je on u kontinuitetu trpio od svoje supruge. U završnoj riječi je naveo da je postupak u rukama suda, pa će sud odlučiti ocjenjujući korektno izloženu situaciju.  
     Sud je u dokaznom postupku saslušao svjedoka oštećenu P. D., po saglasnom predlogu stranaka pročitao iskaz uredno pozvanog svjedoka P. M., izvršio uvid u medicinsku dokumentaciju na ime oštećene P. D.-Izvještaj Hitne pomoći br. 13863 od 06.04.2010. godine, uvjerenje JZU Dom zdravlja Podgorica od 08.04.2010. godine, izvještaje KC CG doktora radiologa T. Č. br.8847 i 18250 od 06.04.2010.godine, izvještaj ljekara specijaliste hirurga br. 4155 od 06.04.2010. godine, na saglasan predlog stranaka pročitao nalaz i mišljenje vještaka medicinske struke dr. K. N. od 10.07.2010. godine i pojašnjenje dato na glavnom pretresu, pročitao izvod iz kaznene evidencije na ime okrivljenog Uprave policije PJ Podgorica od 06.12.2010.godine.  
     Svjedok oštećena P. D. u svom iskazu u predhodnom postupku i na glavnom pretresu navodi, da je od 1995.godine u braku sa P. R. i iz tog braka imaju dvoje djece, sina M. 14 godina i ćerku Lj., koja je učenik četvrtog razreda. Navodi da je u braku  bilo problema od samog početka a, po njenom mišljenju, glavni problem između nje i njenog supruga je u tome što je on zahtijevao da mu preda cijelu platu koju primi, sa kojom će on da  raspolaže, a  da ona za sebe i svoje potrebe ne može ostaviti ništa novca, što je trpjela zbog svoje djece. Dalje navodi da se kritičnog dana vratila sa posla  negdje oko 16,30 časova i u stanu zatekla sina i supruga koji je, čim je ugledao na vratima, upitao da  li je  primila platu i tražio da mu istu preda. Tom prilikom  mu je dala 350 €, a ne 500 € kolika joj je bila plata, jer je 100 € platila ratu za klavir i 100 eura ratu za zajednički kredit,  nakon čega je njen suprug počeo da viče i psuje, govoreći joj “jebem ti oca, jebem ti majku, uličarko, kurvo” a zatim i da je udara šamarima po licu. Navodi je bilo sramota od sina, koji je bio prisutan i sve vidio, pa je htjela da smiri situaciju i pozvala sina u trpezariju da ručaju. Dok su njih dvoje ručali, njen suprug je izašao iz kupatila, sazuo papuču i sa spoljnim dijelom papuče počeo da je udara po licu i tjemenu, posle čega je pošao u dnevnu sobu i naredio joj da do 19,00 časova mora da mu stvori još 100 €. Nakon  toga, sin je izašao iz stana a ona  je ostala još malo, kada je shvatila da joj  tu više nema života, pa je sa svojom ćerkom otišla u podstanare a suprug joj nije dao da povede i sina, već ga je na silu zadržao kod sebe. U svom iskazu na glavnom pretresu oštećena  je dodala da su se suprug i ona sporazumno razveli te pojasnila da se ljekaru javila posle pet-šest dana nakon ovog događaja, zbog toga što je bio Veliki petek, kasnije Vaskrs, pa svojoj djeci nije htjela da pokvari Vaskršnje praznike, a u ljekarskoj dokumentaciji je konstatovano da su povrede nastale od ranije. Dalje navodi da je njen sin na glavnom pretresu dao iskaz pod uticajem oca i tetke sa kojima sada živi, jer se on do tada sjećao i najmanjih detalja, koje je detaljno opisao i u policiji i pred istražnim sudijom, ali da se ona na sina ne ljuti jer ništa ne može poremetiti njihove odnose. Kao oštećena, zbog svoje djece, se ne pridružuje krivičnom gonjenju protiv okrivljenog, a traži nadoknadu štete.   
     Svjedok mldb M. P., u prisustvu zakonskog zastupnika majke P. D.,  na zapisniku o saslušanju svjedoka od 17.05.2010. godine navodi, da je do početka aprila 2010.godine, živio sa svojim ocem R., majkom D. i sestrom Lj. u stanu u ul. B.Jedinstva u Podgorici. Otac mu je zaposlen u RTV CG gdje radi kao tehničar a majka radi u RTV “Vijesti” kao novinar. Nekoliko godina unazad odnosi između njegovih roditelja su se poremetili a najveći razlog je taj što otac tražio od majke da mu daje cijelu platu, na što ona nije htjela da pristane. Dalje navodi da je kritičnog dana u poslepodnevnim časovima sjedio sa  ocem u dnevnoj sobi kada se sa posla vratila  majka,  pa je otac pitao da li je primila platu i kolika je, nakon čega  mu je majka dala 350 eura i rekla da je 100 eura uzela, kako bi platila ratu za klavir, koji su kupili na rate za njegovu sestru Lj.. Tada  otac počinje da psuje i vrijeđa majku, zatim je dva puta ošamario po licu, potom je uvukao u sobu, uzeo tašnu i iz nje sve izbacio, nakon čega je još jednom ošamario kada joj je potekla krv iz nosa, pa  je on pošao do sobe i donio gazu, koju je dao majci da stavi na nos, kako bi zaustavila krvarenje. Zatim je otac  pošao u kupatilo, a on je sa majkom sjeo u trpezariju da ručaju, a kada se otac vratio iz kupatila došao je u trpezariju, skinuo papuču sa noge i počeo da udara majku po glavi. Navodi da se  otac i ranije ovako ponašao prema  majci, i to uvjek kada majka primi platu. Nakon ovog događaja majka i sestra su pošle da žive kao podstanari a njemu otac nije dao da  ide sa njima, pa je ostao da živi sa ocem. Na glavnom pretresu, u prisustvu predstavnika Centra za socijalni rad S. B., navodi da je kritičnog dana bio u kući sa svojim roditeljima, kada je počeo razgovor o novcu. Njegovom ocu je bila mala plata i nije mogao da plati neke nastavnike pa je počeo razgovor oko novca, jer majka ocu nije dala cijelu platu koju je primila, navodeći da i ona  ima neke svoje obaveze. Navodi da je, dok je majka bila u trpezariji, otac udario dva puta šamarima po licu a ne sjeća  se da je otac više puta udarao majku, niti se sjeća da je odveo u sobu, da je udarao papučom i da joj je tom prilikom točila krv iz nosa. Sjeća se da je majka rekla ocu “Vidjet ćeš za ove šamare”, nakon čega je u stan došla policija i otac je priveden a on je sa majkom išao u Centar za socijalni rad, policiju a kasnije i kod istražnog sudije, gdje je dao izjavu onako kako mu je majka rekla da kaže.  
     Uvidom u medicinsku dokumentaciju na ime oštećene D. P.- Izvještaj Hitne pomoći br. 13863 od 06.04.2010. godine i uvjerenje JZU Dom zdravlja Hitna služba Podgorica od 08.04.2010. godine, utvrđeno je da se oštećena javila u Hitnu pomoć dana 06.04.2010. godine, kada su na latinskom jeziku konstatovane povrede koje je zadobila dana 01.04.2010.godine, nakon čega je upućena na pregled kod neurohirurga.  
     Uvidom u izvještaj KC CG doktora radiologa T. Č. br.18250 od 06.04.2010.godine, utvrđeno je da na prikazanim profilnim rtg snimcima nosnih kostiju oštećene nema jasih rtg znakova za postojanje svježih frakturnih promjena.  
     Uvidom u izvještaj KC CG doktora radiologa T. Č. br.8847 od 06.04.2010. godine, utvrđeno je da CT pregled oštećene ne pokazuje patološke promjene u endokranijumu.  
     Uvidom u izvještaj ljekara specijaliste hirurga  D. R.  br. 4155 od 06. 04. 2010. godine, u anamnezi je konstatovano da su povrede kod oštećene od prije pet dana zadobijene pesnicama i otvorenim šakama po licu i glavi,  da od trenutka povrede oštećena ima stalne i jake glabovolje a da pri tom nije gubila svijest i rekonstruiše trenutak povrede.  
     Iz nalaza i mišljenja sudskog vještaka medicinske struke dr K. N. Kri.br. 10/545 od 10.07 2010.godine utvrđeno je da je P. D. u predmetnom događaju zadobila krvni podliv kože u predjelu brade promjera 1,5x1 cm, krvni podliv kože u jagodičnom predjelu premjera 2x1,5 cm, nagnječinu (krvni podliv sa oguljotinom) kože u predjelu nosa, krvni podliv kože u predjelu lijeve bočne strane vrata promjera 1,5x 1 cm, nagnječinu (krvni podliv sa oguljotinom) kože u potiljačnom predjelu i krvni podliv kože u predjelu zadnje strane nadlaktice promjera 2x1 cm a koje povrede pojedinačno i u svom zbiru predstavljaju laku tjelesnu povredu. Iz nalaza je dalje utvrđeno da je krvni podliv kože u predjelu lijeve bočne strane vrata nastao stiskanjem vrata, krvni podliv u predjelu zadnje strane nadlaktice stiskanjem nadlaktice, dok su sve ostale povrede nastale višestrukim dejstvom tupine aktivno zamahnutog oruđa, u šta bi spadala pesnica, šaka, papuča i slično. Pojašnjavajući nalaz na glavnom pretresu vještak medicinske struke K. N. je i posle uvida u novo dostavljenu dokumentaciju u cjelosti ostao kod svog nalaza i mišljenja od 10. 07. 2010.godine, dodajući da u medicinskoj dokumentaciji službe Hitne pomoći Doma zdravlja Podgorica nisu notirane medicinske činjenice iz kojih bi se sa sigurnošću ustanovila starost povreda, a što je najbitnije nema opisa prebojenosti boje kože iznad krvnih podliva, dok je u  izvještaju ljekara specijaliste hirurga UC KC CG notirano da su povrede P. D. „od prije 5 dana zadobijene pesnicama i otvorenim šakama po licu i glavi“ pa se može zaključiti da  su povrede nastale 01.04.2010.godine. Uvidom u novo dostavljenu dokumentaciju u koju je sud u izvršio uvid na glavnom pretresu, vještak je naveo da se ista odnosi na rendgenski snimak nosnih kostiju i glave, te da isti nisu pokazali bilo kakve prelome niti promjene u mozgu a uvidom u izvještaj UCKCCG vještak je ukazao da je dijagnostikovana i povreda u vidu nagnječenja glave u predjelu tjemena obostrano, pa je vještak zaključio da je uz povrede koje je P. D. zadobila i koje su opisane i decidno navedene u mišljenju od 10. 07. 2010. godine oštećena zadobila i povredu u vidu nagnječenja glave u predjelu tjemena obostrano, a što ne mijenja kvalifikaciju povreda datu u osnovnom nalazu, kao ni mehanizam nanošenja povrede jer je i ova povreda nanešena tupinom mehaničkog oruđa.  
     Iz izvoda iz kaznene evidencije za okrivljenog P. R. Uprave policije PJ Podgorica br. 11-245/10-30803/2-4494 od 06.12.2010.godine je utvrđeno da okrivljeni  ranije nije osuđivan.     
     Cijeneći provedene dokaze, kako pojedinačno tako i u njihovoj međusobnoj povezanosti, i dovodeći ih u vezu sa odbranom okrivljenog datoj na glavnom pretresu, sud nalazi da je okrivljeni P. R. izvršio krivično djelo nasilje u porodici ili porodičnoj zajednici iz čl. 220 st. 1 Krivičnog zakonika, na način, mjesto i vrijeme kako je to bliže prestavljeno u izreci presude.  
     Naime, sud je u postuku nesumnjivo utvrdio da je okrivljeni P. R. dana 01.04.2010.godine, oko 16.00 časova, u svom porodičnom stanu, u ulici Bratstva i jedinstava Blok VII 5/2, u Podgorici, primjenom grubog nasilja narušio tjelesni integritet člana svoje porodice, supruge-oštećene P. D., na način što je nakon prepirke više puta udario otvorenom šakom u predjelu glave, da bi je zatim i papučom više puta udario u predjelu glave, a što je sud utvrdio na osnovu jasnog, doslednog i ubedljivog  kazivanja svjedoka oštećene P. D., koja u svom iskazu navodi da je kritičnog dana okrivljeni prvo počeo da je vrijeđa i naziva pogrdnim imenima, potom je nekoliko puta udario šamarima po licu, nakon čega je nastavio da je udara i papučom po glavi, a čiji iskaz ničim nije doveden u sumnju već je potvrđen iskazom svjedoka mldb. M. P. dotom u predhodnom postupku u kojem navodi, da je kritičnog dana sjedio sa ocem u dnevnoj sobi kada se majka vratila sa posla, kada je i počela rasprava između njegovih roditalja pa je otac počeo da psuje, vrijeđa i naziva majku ružnim imenima, zatim počinje da je šamara od kojih udaraca joj je potekla krv iz nosa, da bi na kraju, dok je majka sjedjela za trpezariskim stolom, skinuo papuču sa noge i istom počeo da je udara po glavi, a što je potvrđeno i nalazom i mišljenjem vještaka medicinske struke dr. K. N. kao i pojašnjenjem na glavnom pretresu, iz kojih je utvrđeno da je oštećena D. P. kritičnom prilikom zadobila krvni podliv kože u predjelu brade, krvni podliv kože u jagodičnom predjelu, nagnječine kože u predjelu nosa, krvni podliv kože u predjelu lijeve bočne strane vrata, nagnječina kože u potiljačnom predjelu, krvni podliv kože u predjelu zadnje strane nadlaktice i nagnječenje glave u tjemenom dijelu obostrano, a koje povrede predstavljaju i pojedinačno i u svom zbiru laku tjelesnu povredu i kojim je očigledno narušen tjelesni integritet oštećene.    
     Cijeneći naprijed utvrđeno činjenično stanje, sud nalazi da su se u radnjama okrivljenog stekli svi bitni elementi bića krivičnog djela nasilje u porodici ili porodičnoj zajednici iz čl. 220 st. 1 Krivičnog zakonika. Sud je prihvatio kvalifikaciju krivičnog djela po optužnom predlogu ODT-a i, pored činjenice da je u vrijeme preduzimanja inkriminisanih radnji (01. 04. 2010.godine) na snazi bio Krivični zakonik objavljen u Službenom listu RCG br. 47/06, koji radnju izvršenja predmetnog krivičnog djela predstavlja na sledeći način: “Ko primjenom nasilja ugrožava tjelesni ili duševni integritet članova svoje porodice ili porodične zajednice…”, primijenio Krivični zakonik objavljen u Službenom listu CG br. 40/08 sa izmjenama objavljenim u Službenom listu CG br. 25/10, dakle nakon izvršenja djela, koji radnju izvršenja predmetnog krivičnog djela predstavlja na sledeći način: “ Ko primjenom grubog nasilja naruši tjelesni ili duševni integritet člana svoje porodice ili porodične zajednice...”, a ovo imajući u vidu odredbe čl. 133 Krivičnog zakonika, gdje je u st. 1 propisano da se na učinioca primjenjuje zakon koji je važio u vrijeme izvršenja krivičnog djela, a u st. 3 da, ako je poslije izvršenja krivičnog djela izmijenjen zakon jednom ili više puta, primijeniće se zakon koji je najblaži za učinioca. Imajući u vidu da se činjenica koji zakon je blaži za učinioca, cijeni u svakom konkretnom slučaju, a za učinioca je blaži onaj krivični zakon koji ga u odnosu na konkretno krivično djelo stavlja u povoljniji položaj, očigledno je da je u konkretnom slučaju za učinioca povoljniji Krivični zakonik koji je stupio na snagu nakon izvršenja djela, a ovo imajući u vidu da su u oba Zakonika za krivično djelo nasilje u porodici ili porodičnoj zajednici iz st. 1 propisane iste kazne, a da je Zakonom o izmjenama i dopunama Krivičnog zakonika, koji je stupio na snagu nakon izvršenja djela, (Sl. List CG br. 25 od 05. 05. 2010. godine) citirani član izmijenjen, na način što je poslije riječi “primjenom” dodata riječ “grubog” a riječ “ugrožava” zamijenjena riječju “naruši”, iz čega očigledno proizilazi da je za ostvarivanje bića krivičnog djela potrebno preduzeti više aktivnosti, odnosno konkretno grubim nasiljem, narušiti tjelesni integritet, a utvrđivanje, dokazivanje i donošenje pravilnog zaključka o radnjama koje je okrivljeni preduzeo je teže ukoliko treba dokazati da je “grubim” nasiljem “narušen” tjelesni integritet.

Imajući u vidu radnje koje je okrivljeni preduzeo prema oštećenoj, te iskazanu
upornost u primjeni nasilja kada je, oštećenu nakon prepirke više puta udario
otvorenom šakom u predjelu glave, da bi je zatim i papučom više puta udario u
predjelu glave, a sve ovo u prisustvu maloljetnog djeteta, sud nalazi da takvo
ponašanje okrivljenog svakako predstavlja grubo nasilje, usled čega su kod
oštećene nastale brojne povrede navedene u izreci presude, koje vještak
kvalifikuje kao lake tjelesne povrede, kojima je narušen tjelesni integritet
oštećene.
          Cijeneći psihički odnos okrivljenog prema izvršenom krivičnom djelu, sud nalazi da je okrivljeni bio svjestan svog djela i htio njegovo izvršenje, pri čemu je, po nalaženju suda, bio svjestan da udarajući svoju suprugu više puta otvorenom šakom a zatim i papučom u predjelu glave, primjenjuje grubo nasilje prema svojoj supruzi i da na taj način narušava njen  tjelesni integritet, što je u konkretnom slučaju i htio, pa se kao subjektivni element bića ovog krivičnog djela u radnjama okrivljenog manifestuje direktni umišljaj.
         Sud je cijenio navode odbrane okrivljenog, da je kritičnom prilikom svoju suprugu udario samo dva, odnosno tri puta šamarom po licu, pa je sud takve navode odbrane cijenio kao neosnovane i sračunato date na izbjegavanje krivice, u potpunosti opovrgnute jasnim i doslednim kazivanjem oštećene P. D., čiji je iskaz u potpunosti potvrđen iskazom svjedoka mldb. P.M. u predhodnom postupku, kao i nalazom i mišljenjem sudskog vještaka medicinske struke dr. K. N., kojima je sud poklonio punu vjeru. Pored navedenog okrivljeni u predhodnom postupku negira da je uopšte imao bilo kakav fizički kontakt sa oštećenom, pojašnjavajući na glavnom pretresu, kada je priznao da je oštećenu udario šamarima, da to nije mogao da kaže od stida, što sud, pored navedenog, upućuje na zaključak da je okrivljeni nesumnjivo izvršio krivično djelo stavljeno mu na teret. Sud je cijenio i navode okrivljenog da mu nije jasno zašto se oštećena doktoru javila šest dana nakon događaja, zbog čega se kod njega javlja sumnja je dokumentaciju dobila preko veze, pa je sud i ove navode odbio kao neosnovane, imajući u vidu logično i životno prihvatljivo objašnjenje oštećene, koje je sud u cjelosti prihvatio, da se ljekaru javila posle pet-šest dana nakon ovog događaja iz razloga što je bio Veliki petak, kasnije Vaskrs, pa svojoj  djeci nije htjela da pokvari Vaskršnje praznike, te činjenicu da je u medicinskoj dokumentaciji navedeno da su povrede nanijete u vrijeme kako je to predstavljeno u izreci presude.
         Sud je cijenio i izmjenjeni iskaz svjedoka mldb. P. M. na glavnom pretresu,  da je  otac udario  majku samo dva puta šamarima po licu, i da se ne sjeća da je otac majku udarao više puta, da je odveo u sobu, da je majki tom prilikom tekla krv iz nosa, da je on donosio gazu, kao i da je kasnije udarao papučom, pa sud nije prihvatio ovakav izmijenjeni iskaz, ocijenivši ga kao sračunato dat da ocu, sa kojim živi, olakša položaj u postupku, a ovo sa razloga jer je iskaz svjedoka, dat pred istražnim sudijom, po ocjeni suda bio jasan, uvjerljiv i saglasan ne samo sa iskazom svedoka oštećene, već i sa medicinskom dokumentacijom na ime oštećene i nalazom i mišljenjem vještaka medicinske struke, jer nije logično da je oštećena sve povrede navedene u izreci presude mogla zadobiti od dva, odnosno tri šamara.
            Prilikom utvrđivanja krivične sankcije za izvršeno krivično djelo, sud je, imajući u vidu svrhu kažnjavanja i uzimajući u obzir sve okolnosti koje utiču da kazna bude manja ili veća u smislu čl.42 st.1 Krivičnog zakonika, kao olakšavajuće okolnosti na strani okrivljenog cijenio činjenicu da je otac dvoje djece i da je lošeg imovnog stanja, njegovo ranije dobro ponašanje i stim u vezi neosuđivanost, što je sud utvrdio uvidom u izvod iz kaznene evidencije na ime orkrivljenog, kao i stav oštećene koja se nije pridružila krivičnom gonjenju, dok otežavajućih okolnosti sud nije našao, pa je cijeneći olakšavajuće okolnosti na strani okrivljenog, sud našao da okrivljenom nije bilo nužno izreći kaznu, već mu je primjenom čl. 53 i 54 Krivičnog zakonika, izrekao uslovnu osudu kao u izreci presude, nalazeći da će se i sa prijetnjom izvršenja utvrđene kazne zatvora, te provjerom ponašanja u periodu od jedne godine, na okrivljenog dovoljno uticati da u buduće ne vrši krivična djela, čime će se sa uspjehom ostvariti svrha izricanja uslovne osude iz čl. 52 st. 2 Krivičnog zakonika, u okviru opšte svrhe propisivanja i izricanja krivičnih sankcija iz čl. 4 st. 2 Krivičnog zakonika.
            Oštećena P. D. je radi ostvarivanja imovinsko pravnog zahtjeva, shodno čl. 239 Zakonika o krivičnom postupku, upućena na građansku parnicu.
         Odluku o troškovima postupka sud je donio shodno čl. 226 i 229 Zakonika o krivičnom postupku i obavezao okrivljenog da na ime troškova postupka uplati ovom sudu iznos od 178,50 €, a koji troškovi se odnose na izvršeno vještačenje od strane vještaka medicinske struke u iznosu od 148,50 €, te  na ime sudskog paušala, kao dijela troškova krivičnog postupka iznos od 30,00 €, a koji paušal je odmjeren shodno složenosti predmeta, dužini trajanja postupka i imovnim prilikama okrivljenog.
         Sa izloženog, a primjenom čl. 374 Zakonika o krivičnom postupku, odlučeno je kao u izreci presude.  
OSNOVNI SUD U PODGORICI,
dana 10. 10. 2011. godine
SUDIJA
Željka Jovović 