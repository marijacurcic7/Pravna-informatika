![](http://upload.wikimedia.org/wikipedia/commons/thumb/2/23/Coat_of_arms_of_Montenegro.svg/180px-
Coat_of_arms_of_Montenegro.svg.png)K. br. 04/1101
U IME CRNE GORE
     **OSNOVNI SUD U PODGORICI,** kao prvostepeni, krivični, po sudiji Jovović Željki, uz učešće Rajković Danijele kao zapisničara, u krivičnom predmetu protiv okrivljenih M.M., zbog krivičnog djela teško djelo protiv opšte sigurnosti iz čl. 171 st. 1 u vezi čl. 164 st. 3 u vezi st. 1 Krivičnog zakona RCG, R.Z., B.R. i O.Ž., zbog krivičnog djela nasilničko ponašanje iz čl. 195 st. 2 u vezi st. 1 Krivičnog zakona RCG, rješavajući po optužnici ODT-a u Podgorici Kt. br. 65/03 od 28. 10. 2004. godine, nakon završenog glavnog, javnog pretresa, održanog dana 28. 02. 2012. godine, u prisustvu zamjenika ODT-a V. Z., okrivljenog O. Ž., njegovog branioca i branioca okrivljenih R. Z. i B. R. adv. B. S., a u odsustvu okrivljenih R. Z. i B. R., donio je i dana 01. 03. 2012. godine javno objavio,

P R E S U D U
     **Okrivljeni    **

          1. R. Z., od oca V. i majke M., rođene A., rođen 11. 02. 1964.
godine u Nikšiću, sa prebivalištem u Nikšiću, Ul. Stojana Kovačevića br. XX E,
Crnogorac, završio srednju školu, po zanimanju trgovac, oženjen, vojsku
služio, srednjeg imovnog stanja, osuđivan presudama Opštinskog suda u Trebinju
K. br. 59/84-Okružni sud Mostar Kž.br. 382/05 od 07. 01. 1986. godine zbog
krivičnog djela iz čl. 147/1 KZ BIH (20 dana zatvora); Opštinskog suda u
Nikšiću K. br.  296/87 od 30. 06. 1988. godine zbog krivičnog djela iz čl. 208
st. 2 KZ CG (6 mjeseci zatvora uslovno na 1 godine) - osuda brisana 23. 11.
1995. godine od strane Osnovnog suda u Nikšiću;  Osnovnog suda u Sarajevu K.
br. 829/88 od 08. 02. 1989. godine zbog krivičnog djela iz čl. 181 st. 3 u
vezi st. 1 KZ BiH (novčana kazna 150,00 dinara), Višeg suda u Titogradu K. br.
1/90 zbog krivičnog djela iz čl. 39 st. 1 KZ CG u vezi čl. 19 KZ SFRJ (4
godine zatvora); Opštinskog suda u Beogradu K. br. 06/714 od 23. 06. 2006.
godine zbog krivičnog djela iz čl. 355 st. 2 KZ (3 mjeseci zatvora)
2. B. R. ,  od oca D. i majke T., rođene L., rođen 20. 03. 1973. godine u Nikšiću, sa prebivalištem u Nikšiću, Ul. VI Crnogorske br. T-XX, Crnogorac, završio srednju školu, autoelektričar, neoženjen, vojsku služio, srednjeg imovnog stanja, osuđivan presudom Višeg suda u Podgorici K. br. 11/91 od 01. 02. 1993 godine zbog krivičnog djela iz čl. 39 st. 2 KZ CG (10 godina zatvora); IV Opštinskog suda u Beogradu K. br. 208/04 od 26. 10. 2005. godine zbog krivičnog djela iz čl. 233 st. 3 KZ RS (6 mjeseci zatvora uslovno na 2 godine) i Osnovnog suda u Nikšiću K. br. 6/04 od 28. 02. 2006. godine zbog krivičnog djela iz čl. 207 st. 3 u vezi st. 1 KZ RCG (3 mjeseca zatvora).
Krivi su 
     Što su:

     Dana 22. 01. 2003. godine, oko 03:00 časova, u Podgorici, u kafe baru "XX", vlasništvo oštećenog M. Ž., lociranom u PC "K.", vršenjem nasilja prema oštećenim M. Ž., B. V., te sada pokojnom M. M., izazivanjem tuče i drskim i bezobzirnim ponašanjem ugrozili spokojstvo građana i remetili javni red i mir i pritom lako tjelesno povrijedili oštećene B. i te sada pok. M. M., na način što je okrivljeni R. Z., u društvu sa okrivljenim  B., nakon zahtjeva da muzičari u lokalu pjevaju pjesme po njegovom izboru, kojem oštećeni M. Ž. nije udovoljio, prišao oštećenom obraćaju mu se riječima "Ko misliš da sam ja?" istog, dok je sjedio za stolom, fizički napao zadajući mu više udaraca u predjelu lica, da bi u tom trenutku kada su mu prišli sada pok. M. M. i oštećeni B. iste fizički napao okrivljeni B., tako što je metalnom šipkom - štakom zadao više udaraca sada pok. M. M. u predjelu glave od kojih je isti pao na pod, te potom i oštećenom B. V. udarac staklenim svijećnjakom u predjelu glave, kojom prilikom su zadobili lake tjelesne povrede i to B. u vidu nagnječenja u predjelu glave, a pok. M. u vidu nagnječenja u predjelu glave, lijevog ramena i desne šake, te rane razderine u predjelu oba tjemena i oba sljepoočna predjela,

  \- čime su izvršili krivično djelo nasilničko ponašanje iz čl. 195 st. 2 u vezi st. 1 Krivičnog zakona Republike Crne Gore.

    Pa ih sud za navedeno krivično djelo primjenom čl. 5 st. 2, čl. 33, 38 i 41 Krivičnog zakona Savezne Republike Jugoslavije i čl. 226, 229 i 374 Zakonika o krivičnom postupku

O S U Đ U J E 
  Na kazne zatvora u trajanju od po 6 (šest) mjeseci, koje kazne su okrivljeni dužni izdržati po pravosnažnosti presude.


     Obavezuju se okrivljeni da ovom Sudu solidarno plate na ime troškova krivičnog postupka iznos od 200,00 €, te po osnovu sudskog paušala iznos od po 50,00 €, u roku od 15 dana po pravosnažnosti presude, pod prijetnjom prinudnog izvršenja.

II
        Prema okrivljenom

             O. Ž.,  od oca M. i majke M., rođene S., rođenom 08. 03.
1958. godine u Nikšiću, sa prebivalištem u Nikšiću Ul. Narodnih heroja br. XX,
Crnogorac, privatnik, oženjen, završio srednju školu, vojsku služio, srednjeg
imovnog stanja, osuđivan presudom Opštinskog suda u Kotoru K. br. 167/86 od
31. 10. 1986 godine zbog krivičnog djela iz čl. 185 st. 1 KZCG (3 mjeseca
zatvora uslovno na 1 godinu); presudom Apelacionog suda u Bolonji od  15.
05.1984. godine I-krađa II - ilegalno nošenje noža, I-1 mjesec zatvora i
100,000 1. II-100.000 uslovna kazna odobrena na 5 godina.  
Na osnovu čl. 372 st. 1 tač.1 Zakonika o krivičnom postupku  
OPTUŽBA SE ODBIJA 
     Kojom je predstavljeno da je:

     Dana 22. 01. 2003. godine, oko 03:00 časova, u Podgorici, u kafe baru "XX", vlasništvo oštećenog M. Ž., lociranom u PC "K.", skupa sa okrivljenim R. Z. i B. R., vršenjem nasilja prema oštećenim M. Ž., Đ. G. i B. V., te sada pokojnom M. M., izazivanjem tuče i drskim i bezobzirnim ponašanjem ugrozio spokojstvo građana i remetio javni red i mir, kojom pritom su  lako tjelesno povrijedili oštećene Đ. i B., te pok. M. M., na način što je, nakon što je okrivljeni R. Z., u čijem društvu su bili okrivljeni O. i B., nakon zahtjeva da muzičari u lokalu pjevaju pjesme po njegovom izboru, kojem oštećeni M. Ž. nije udovoljio, prišao oštećenom obraćaju mu se riječima "Ko misliš da sam ja" istog dok je sjedio za stolom fizički napao zadajući mu više udaraca u predjelu lica, da bi u tom trenutku kada su mu prišli sada pok. M. M., oštećeni Đ. i oštećeni B. iste fizički napao okrivljeni O. skupa sa okrivljenim B., tako što je okrivljeni B. metalnom šipkom - štakom zadao više udaraca sada pok. M. M. u predjelu glave i tijela od kojih je isti pao na pod, te potom i oštećenom B. V. udarac staklenim svijećnjakom u predjelu glave od kojeg je isti izgubio svijest i pao preko šanka, a okrivljeni O. zajedno sa okrivljenim B. oštećenom Đ. više udaraca u predjelu glave i tijela kojom prilikom su lake tjelesne povrede zadobili i to B. u vidu nagnječenja u predjelu glave, Đ. u vidu nagnječenja u predjelu glave i oguljotine u predjelu desne šake, a pok. M. u vidu nagnječenja u predjelu glave, lijevog ramena desne šake, te rane razderine u predjelu oba tjemena i oba sljepoočna predjela,

     \- čime bi izvršio krivično djelo nasilničko ponašanje iz čl. 195 st. 2 u vezi st. 1 KZ RCG.


     Nije bilo troškova krivičnog postupka koji bi padali na teret budžetskih sredstava suda.

O b r a z l o ž e nj e 
 Optužnicom ODT Podgorica Kt. br. 65/03 od 28.10.2004 godine stavljeno je na teret okrivljenim R. Z., B. R. i O. Ž., izvršenje krivičnog djela nasilničko ponašanje iz čl. 195 st. 2 u vezi st. 1 KZRCG, a okrivljenom M. M. krivičnog djela  teško djelo protiv opšte sigurnosti iz čl. 171 st. 1 u vezi čl. 164 st. 3 u vezi st. 1 Krivičnog zakona RCG.  
  Rješenjem K. br. 1101/04 od 01. 03. 2010. godine, na osnovu čl.222 ZKP-a, obustavljen je krivični postupak prema okrivljenom M. M., jer je tokom postupka utvrđeno da je okrivljeni umro dana 12. 10. 2009. godine.  
  Okrivljenom R. Z. i B. R. je suđeno u odsustvu po rješenjima vijeća Osnovnog suda u Podgorici, i to okrivljenom R. po rješenju  Kv. br. 10/204 od 16. 03. 2010. godine, a okrivljenom B. po rješenju Kv. 09/82 od 03. 02. 2009. godine, obzirom da isti nisu dostupni državnim organima, te da su bez uspjeha preduzete zakonske mjere da se isti pronađu i uhvate, da postoje naročito važni razlozi da im se sudi u odsustvu, imajući u vidu težinu krivičnih djela koja im se stavljaju na teret kao i vrijeme izvršenja djela.  
   Sud je shodno čl. 356 st. 1 tač. 1 ZKP-a pročitao odbrane okrivljenih R. Z. i B. R., date u prethodnom postupku,  imajući u vidu da je okrivljenim R. Z. i B. R. suđeno u odsustvu, te odbranu sada pokojnog M. M..  
  Okrivljeni R. Z. u svojoj odbrani datoj u prethodnom postupku pred istražnim sudijom na zapisniku od 23. 01. 2003. godine i na zapisniku od 03. 04. 2003. godine, navodi da je osoba koja ne konzumira alkohol, ali je tog dana, neposredno prije događaja, konzumirao crno vino i bio je u pripitom stanju. Sjeća se da je htio da čuje određene pjesme, te je iste i naručivao, zna  da je čuo pjesmu koju je naručio i da je  potom naručivao još, ali kako je došlo do konflikta i kako je sve započelo, zbilja se ne sjeća. Nije zadobio nikakve povrede, pa misli da ni on nikoga nije udarao. Ne sjeća se ničega vezano za eventualno ispaljenje metka, pa pretpostavlja da je bio van lokala.  
     Okrivljeni B. R. u svojoj odbrani datoj u prethodnom postupku pred istražnim sudijom na zapisniku od 23.01.2003. godine i na zapisniku od 03.03.2003. godine navodi da  je kritične večeri bio u društvu sa O. Ž. i R. Z., te da su nakon večere na Marezi došli u u noćni klub XX. Tokom večere, a i dolaskom u klub XX, su konzumirali alkohol, i bio je u pripitom stanju, ali ne toliko da se ne bi sjećao događaja. Sjeća se da je u jednom trenutku nastala gužva između njega i nepoznatih lica, ali kako je petnaestak dana prije ovog događaja povrijedio koljeno, i kretao se uz pomoć štaka, među prvima je napustio lokal. Ne sjeća se da je bilo ko od njih učestvovao u bilo kakvoj tuči, s tim što je primjetio da je R. u jednom trenutku nešto raspravljao sa jednim nepoznatim momkom, pojašnjavajući da je njemu to djelovalo kao „rasprava“ prosto iz vizuelnog osmatranja. Navodi da mu je jedan nepoznati momak pomogao da izađe van lokala, pa je sjedio u hodniku a ovog momka je zamolio da mu donese štaku koja je ostala prislonjena za šankom. U međuvremenu su izašli O. i R., pa su napustili lokal, tako da nije sačekao da mu to lice donese štaku. Tvrdi da nije udarao nikoga sa štakom, niti je na bilo koji način učestvovao u tuči i nije čuo da je neko pucao.  
    Okrivljeni M. M. u svojoj odbrani  u prethodnom postupku pred istražnim sudijom na zapisniku od 24. 01. 2003. godine i na zapisniku o ispitivanju okrivljenog od  27\. 02. 2003. godine, navodi da se kritične večeri nalazio u noćnom klubu, čiji je vlasnik njegov brat M. Ž.. Sjeća se da je stajao mirno iza šanka, kada je primijetio grupu momaka koji su došli i stali za šank, naručivali su piće i do tada nisu pravili nikakav nered. U isto vrijeme u kafić je ušla grupa momaka koje on ne poznaje, sa izuzetkom R. Z. i D.Ž. koje poznaje od ranije a D. mu je i komšija. Kada su ušli, svi su prišli šanku, dok su se D. a naknadno i R. pridružili djevojkama koje su sjele u posebni separe. U jednom trenutku, primijetio je da je jedan od momaka prišao njegovom bratu, koji je sjedio u ćošku, ali nije čuo o čemu su razgovarali, niti je obraćao pažnju sve do momenta dok nije čuo, odnosno vidio, da je momak udario njegovog brata i to 2-3 puta pesnicom u predjelu lica, odnosno glave, nakon čega je reagovao, izašao iz šanka i pošao ka njima da ih razdvoji. Nije imao namjeru da se bije, niti je mislio da će se stvoriti gužva, međutim u tom momentu je osjetio udarac nekim metalnim predmetom -polugom u predjelu glave. Pokušao je rukama da se zaštiti pa je zadobio udarce i u predjelu ruka i pao je na pod. Navodi da je na sebi imao trenerku a pištolj mu je bio za pojasem pa je od pada pištolj ispao na pod, te je mahinalno uzeo pištolj i ispalio metak nasumice. Ne može se izjasniti u kom položaju mu je bila ruka kad je ispalio metak, ali zna da je htio da upozori prisutne da se raziđu i da spriječi dalji sukob. Ne zna između koga je nastavljena tuča, ali zna da su letjele flaše, pepeljare i svjećnjaci, a  tu su bili prisutni D. i R. Z., ovi nepoznati momci kojih je bilo više, kao i njegov brat Ž., Vučković Marjan konobar za koga se kasnije ispostavilo da je ranjen od zalutalog metka, Bošković V. i Đ. G., koji inače rade na obezbjeđenju tog objekta. Ne zna da li su svi učestvovali u ovoj tuči, jer je bio povrijeđen i nije mogao da prati što se dalje događalo.  
  Okrivljeni O. Ž. je, u svojoj odbrani u prethodnom postupku pred istražnim sudijom na zapisniku od 23.01.2003. godine i na glavnom pretresu na zapisniku od 23.04.2010. godine, naveo da je kritične večeri bio u društvu sa R. Z. i B. B.,  da su prethodno bili u restoranu Mareza gdje su večerali a potom su došli u kafe bar XX. Kada su ušli, lokal je bio polu pun i njih trojica su se uputili ka šanku gdje su i stajali i naručili po piće. U jednom trenutku primjetio je da se stvorila gužva oko mjesta gdje se puštala muzika, pa se okrenuo i vidio više lica koja su se međusobno „čupala“za garderobu, ali niko od njih trojice nije učestvovao u tom sukobu. Navodi da je odmah uhvatio R. ispod ruke i krenuli su ka izlazu, a sa njima je pošao i B.. Tek po izlasku iz lokala je primjetio da B. nema jednu štaku. Nije čuo ni vidio da je bilo ko pucao, niti zna da je tom prilikom došlo do ispaljenja metka. Njegov prijatelj R. Z. nije učestvovao u bilo kakvoj raspravi, osim što je naručivao neke pjesme, ali iz toga nije proizašao nikakav spor. Na glavnom pretresu je naveo da se nalazio do šanka i to na 1m od šanka, kada se stvorila gužva, a prethodno je vidio da su razgovarali R. i M.. U tom trenutku su od njega bili udaljeni nekih 3-4metra, a to je bilo pored stola gdje je prethodno sjedio Mandić a B. je bio do njega na nekih 1m.  
  Branilac okrivljenih adv. B. S. je u u završnoj riječi u bitnom naveo da u radnjama okrivljenih nema elemenata krivičnog djela koje im je optužbom stavljeno na teret, ukazujući da niko od saslušanih svjedoka, a ni oštećenih, ne kaže ni jednom riječju da ih je okrivljeni R. Z., sem što je stupio u verbali kontakt sa M. Ž., udario ili pak bilo koga na bilo koji drugi način nekom svojom radnjom ugrozio. Takođe, povodom učešća B. R. u predmetnom događaju, je ukazao da je B. kritičnom prilikom sa sobom imao štaku, jer je u to vrijeme bio teže povrijeđen, odnosno imao je slomljenu nogu, pa je nelogično a i životno neprihvatljivo da sa takvom povredom izaziva tuču i povređuje oštećene. Ukoliko sud zauzme drugačiji pravni stav predložio je da sud na  strani okrivljenih cijeni sve olakšavajuće okolnosti shodno Krivičnom zakoniku koje nađe u momentu donošenja presude, a pri tome naročito da se oštećeni nisu pridružili krivičnom gonjenju, i protek vremena od izvršenja krivičnog djela.  
  Sud je u dokaznom postupku saslušao svjedoka R. Z., pročitao iskaze svjedoka oštećenih M. Ž., B. T., B. V., Đ. G., V. M., svjedoka K. M., U. D., pročitao zapisnik o uviđaju MUP RCG CB Podgorica Ku.br. 168/03 od 23. 01. 2003. godine, pročitao izvještaj ljekara specijaliste  KC CG za oštećene V. M., Đ. G. i B. V. od 21. 01. 2003. godine, po saglasnom predlogu stranaka pročitao nalaz i mišljenje vještaka med. struke doc.dr.M. Š. Ki. br. 03/591 od 13. 10. 2003. godine, pročitao zapisnike MUP-a RCG CB Podgorica o prepoznavanju lica (3) od 22. 01. 2003. godine izvršenom od strane oštećenih M. Ž., B. V. i Đ. G., izvršio uvid u fotoelaborat MUP-a RCG CB Podgorica br. 44-18-244-80/150 od 23. 01. 2003. godine i pročitao izvode iz kaznene evidencije na ime okrivljenih R. Z., B. R. i O. Ž. od 07. 04. 2010. godine.  
    Svjedok oštećeni B. V., u svom iskazu datom u prethodnom postupku pred istražnim sudijom na zapisniku od 21.05.2003. godine navodi da je zaposlen u kafe baru XX kao radnik obezbjeđenja, da je kritičnog dana bio na dužnosti obezbjeđenja kafića zajedno sa kolegom G. Đ. koji je takođe zaposlen u kafe baru XX. U jednom trenutku su u kafić ušli okrivljeni, koje je on pretresao i koji tom prilikom nisu pravili nikakve probleme, a jedan od njih je bez opiranja ostavio pištolj kod njih u sefu. Okrivljeni prilikom ulaska u kafić nisu bili u pijanom stanju, niti su pravili provokacije, već su se ponašali potpuno normalno. Nakon ulaska u kafić zauzeli su mjesto za šankom, dok je R. Z. bio odvojen od njih i sjedio je u društvu sa njemu nepoznatim djevojkama i povremeno prilazio do okrivljenih. Pojašnjava da je vidio gužvu i primjetio više lica koja su se međusobno tukla i zajedno sa kolegom Đ. prišao je učesnicima tuče i pokušao tuču da spriječi, prvo verbalno im govoreći da prekinu sa tučom, a kasnije i fizički, tako što je probao da ih razdvoji. U tom metežu je vidio da je M. ugrožen život, pa je prišao da mu pomogne tako što je uspio 2-3 lica da savlada tj. da ih makne sa M., u kom trenutku je sa strane dobio udarac postoljem od lampe u predjelu čeonog dijela. Navodi da je M. napao R. Z.. Poslije zadobijenog udarca u glavi mu se pomutilo, pa se iz tog razloga pridržao za šank koji je bio najbliži da bi ostao na nogama u kom trenutku je došlo do pucnjave, nije vidio ko je pucao niti na koga je pucano, samo je čuo pucanj. Poslije pucanjave okrivljeni su pobjegli iz kafića, a kasnije je saznao da je konobar koji je radio u kafe baru XX pogođen u predjelu ruke. Neposredno nakon događaja došao je vod Interventne policije.  
  Svjedok oštećeni M.Ž., u svom iskazu datom u prethodnom postupku pred istražnim sudijom na zapisniku 18.11.2003. godine i na glavnom pretresu navodi da se kritične večeri nalazio sa svojim bratom M. M.u kafe baru XX čiji je vlasnik-zakupac a koji se nalazi u poslovnom centru Kruševac. Takođe su bili prisutni  D. Ž. i R. Z.. Sjedio je za stolom do muzike sa svojim prijateljima a M. se nalazio iza šanka. Primjetio je  da je u jednom trenutku u kafe bar ušlo 6-8 osoba i uputili su se prema šanku. Djelovali su pristojno i u njihovom ponašanju nije primjetio ništa neobično. R. Z. mu je prišao i zahtijevao da se muzika svira isključivo za njih. Pokušao je da R. objasni da to nije moguće, nakon čega ga je isti iz čista mira udario u predjelu lica dva-tri puta. M. je to vidio, dotrčao i u tom momentu Đ. G. je pomjerio R. Z. da bi spriječio dalji sukob. U jednom trenutku primjetio je da je B. R. imao šipku u rukama- metalnu polugu sa kojom je krenuo prema njima, odnosno prethodno je preko svog društva zamahivao njome, i ne zna da li je koga uspio da udari, sve do trenutka dok nije prišao M., i više puta ga udario u predjelu glave. M. je ležao na podu i iz ležećeg položaja izvadio pištolj, svi su krenuli prema izlazu da bježe, ispalio je jedan ili dva metka od kojih je jedan slučajno pogodio konobara V. M.. Pojašnjava da su se u jednom trenutku umiješali R. Z. i D. Ž., koje poznaje od ranije i koji su se uvjek pristojno ponašali u lokalu, i vjeruje da su oni priskočili da bi razdvojili, da ne dođe do daljeg sukoba. Na glavnom pretresu je pojasnio da je tek kasnije shvatio da je bučnije reagovao, da je te noći popio, i vjerovatno je to bio razlog zašto je tako reagovao. Pretpostavlja da je svojim ponašanjem izazvao okrivljenog R., te da ga isti nije udario namjerno  u predjelu lica, već ga je u guranju zakačio. Ovo  je shvatio odmah nakon događaja, a da ga je okrivljeni udario, ne bi mogao ustati a on je nakon ovog njihovog udaranja čak i razdvajao. Navodi da ne poznaje okrivljenog O., ne sjeća se da je on te večeri bio u lokalu, i nije učestvovao u ovoj tuči i gužvi.  
    Svjedok oštećena B. T. **,** u svom iskazu u prethodnom postupku pred istražnim sudijom na zapisniku od 15.05.2003. godine navodi da je te večeri oko 03.30h sa svojim društvom bila u kafe baru XX. Prethodno se dogovorila sa Z. R. da se vide u kafe baru i ona je tamo stigla sa svoje dvije drugarice U. D. i S. D.. U kafe baru su se nalazili   gazda lokala M. Ž., koji je sjedio za prvim stolom do muzike, i M. M., koji je bio iza šanka a malo kroz unutrašnjost kafane. U lokal je ušla grupa od 3-4 momka koji su bili iz Nikšića, a jednog od njih poznaje od ranije. Prišli su šanku i nije obraćala pažnju na njihovo ponašanje a ubrzo poslije njih, u kafe bar su došli i R. Z. i D. Ž.. Pitali su se sa gazdom lokala i sa ovim nikšićanima po čemu je zaključila da se poznaju, a nakon toga su sjeli za njihov sto. Pojašnjava da su njih tri sjele tako da su gledale u unutrašnjost lokala, dok su R. Z. i D. Ž. sjeli okrenuti leđima. Vidjela je da je jedan od tih momaka prišao Ž. M., nešto su se raspravljali i odjednom je nastala tuča. Nije primjetila ko je koga prvi udario, a nije ni čula oko čega su se raspravljali, ali zna da se tu stvorila gužva, vidjela je M. koji je prišao da brani Ž., a onda je reagovao i Z. R. koji je ustao da bi ih razdvojio. Sjeća se da su prišli i Nikšićani iz tog istog društva. Ž. D. im je rekao da izađu iz lokala, krenule su sa njim, on ih je prosto gurao jer je nastala opšta gužva, preskakalo se preko stolova ka izlazu, čula je pucanj ali ne zna ko je pucao i odakle. Pojašnjava da je za njima izašao konobar sa ranjenom rukom i M. sa razbijenom glavom a i ostali su izlazili pa je tada saznala da je M. pucao da bi raščistio gužvu i da je slučajno ranio svog konobara. D. Ž. se nije miješao jer je on od početka sukoba bio stalno sa njima a za Z. R. zna da nije imao razloga da u tome učestvuje, izuzev što je htio da ih razdvoji, što je lično vidjela. Osim lica iz Nikšića, vlasnika kafane i njegovog brata M. Ž. i M. u svemu ovome je učestvovalo još jedno lice a to je momak iz obezbjeđenja kome ne zna ime.  
  Svjedok oštećeni Đ. G.u svom iskazu pred istražnim sudijom na zapisniku od 09.06.2003. godine navodi da sa B. V. radi na obezbjeđenju kafe bara XX i da se kritične večeri nalazio u lokalu u kome su, pored gostiju, bili i gazda M. Ž. i njegov brat M. M.. U trenutku kada je u kafe ušla grupa, od njih dvanaestak, nalazio se pored šanka sa M. M., dok je B. V. stajao kod ulaza radi pretresa gostiju. Momci su naručili  po piće a stigle su im još 2-3 ture pića, koje im je naručio momak koji je bio u društvu sa R. Z., D. Ž.. Tokom večeri R. Z. je više puta prilazio M. Ž. tražeći da naruči neke pjesme. Nije čuo o čemu su razgovarali ali zna da je u jednom momentu R. iz čista mira udario M. Ž. koji je sjedio blizu muzike. Odmah je reagovao, uhvatio ga i pokušao da ga odvuče, ali u tom trenutku su se umiješali i ostali momci iz tog društva. On nije zadobio nijedan udarac, ali je primjetio da je B.R. u jednom trenutku izvadio šipku iz štake i udarao više puta M. M. po glavi, dok nije pao na pod. Tada se umiješao R. Z. koji mu je odmah oteo šipku, i dalje nije učestvovao u događaju. Navodi da je skupa sa M. M. prišao u namjeri da razdvoji R. i Ž.. Takođe je vidio da je B. R. udario staklenom svijećnjakom po glavi B.V.. U jednom trenutku, u ležećem položaju M. je izvukao pištolj i opalio 1-2 metka u vis, nakon čega  su se svi razbježali.  
   Svjedok oštećeni V. M. u svom iskazu datom na glavnom pretresu na zapisniku od 09.09.2010. godine navodi da je proteklo sedam godina i da se  ne sjeća više događaja. Kritične večeri bio je u kafe baru XX gdje je radio kao konobar kod M. M.. Nije poznavao R. Z., B. R., O. Ž., kao ni nikog od svjedoka koji su kritične večeri bili u kafe baru "XX". Kritičnom prilikom je bio povrijeđen. Sjeća se da je u kafani došlo do tuče, tuklo se 20 ljudi, a on je bio kod vrata, tako da cio događaj nije vidio. Ne pridružuje se krivičnom gonjenju i ne postavlja imovinskopravni zahtjev.

Svjedok R. Z., navodi da se događaj desio 2003. godine, u kafani "XX", ali se
sada nakon proteka toliko vremena ne može sjetiti predmetnog događaja, pa bi
mogao samo da izmišlja ili nagađa. Navodi da se dugo profesionalno bavio
boksom, pa je i zbog toga njegovo pamćenje selektivno i ne može se izjasniti
na okolnosti i detalje predmetnog događaja. Pojasnio je da se ne može sjetiti
s kim je određeno bio u društvu, zna da su bile neke djevojke i neki momci, da
su sjedjeli za jednim stolom bliže vratima, nakon čega je došlo do gužve, a ko
je gužvu izazvao i šta je bilo zaista se ne sjeća.
       Svjedok K. M. u svom iskazu datom pred istražnim sudijom na zapisniku od 21.05.2003. godine navodi da je kritične večeri bio u društvu sa R. Z. i O. Ž. u piceriji u bloku V, koju drži njegov brat, gdje su prilično popili, a kako se picerija ranije zatvara, odlučili su da pođu do poslovnog centra da bi popili po piće. Došli su do kafe bara XX u kome je bila ogromna gužva i jedino se sjeća da je zajedno sa njima prišao šanku, da su popili  još dva-tri pića i da je odjednom izbila „nekakva gužva“. Nije vidio ko je započeo ni da li je u toj gužvi učestvovao R. Z. i O. Ž., jer od opšteg haosa nije mogao da razazna ko učestvuje u tuči. Navodi da je  prije izbijanja  gužve bilo nekakve rasprave oko muzike.
        Svjedok U. D. u svom iskazu datom na glavnom pretresu na zapisniku od 23.09.2011. godine navodi da je kritičnom prilikom sa svojim drugaricama B. T. i S. D. boravila u kafe baru XX  u Podgorici. Ne poznaje nikog od okrivljenih, poznavala je samo vlasnika kafane M. Ž.. Sjeća se da je u jednom trenutku  kafana bila dupke puna, došlo je do neke gužve i tuče, a zatim i pucanja. Ovog događa se sjeća iz razloga što je, kada je došlo do pucanja, ostala sama u kafani iza neke fotelje gdje se sakrila. Svi gosti su izašli iz kafane kada je došlo do pucnjave, a ona se vjerovatno nije snašla pa je ostala  iza fotelje, i sjeća se da je u jednom trenutku kada je izvirila vidjela jednog  visokog čovjeka za koga nije znala ko je, koji je držao pištolj u ruci, pa je pretpostavila da je on pucao. Sjeća se da mu je glava bila krvava, nakon čega je i ona nekako izletjela iz kafane. Neko od Dacinih poznanika je povezao ispred kafane, ali ih je nakon toga zaustavila policija i privela u SUP na ispitivanje. Ne poznaje R. Z., B. R. i O. Ž..
            Iz zapisnika o uviđaju MUP RCG CB Podgorica Ku.br. 168/03 od 23. 01. 2003. godine, sud je utvrdio da je lice mjesta noćni klub "XX" koji je lociran u suterenu PC "K." u Ul. Cetinjski put bb u Podgorici. U zapisniku je konstatovan raspored prostorija i inventara u kafiću, te tragovi oštećenja od projektila. Konstatovan je položaj čaura a sa lica mjesta je uzet pištolj i okvir sa 7 metaka, čaure, projektil, radi vještačenja, što je sve predstavljeno fotoelaboratom MUP-a RCG CB Podgorica br. 44-18-244-80/150 od 23. 01. 2003. godine.
            Iz izvještaja ljekara specijaliste KC CG za oštećene V. M., Đ. G. i B. V. od 21. 01. 2003. godine i nalaza i mišljenja vještaka med.struke doc.dr.M. Š. Ki. br. 03/591 od 13. 10. 2003. godine, sud je utvrdio da je u predmetnom događaju M. M. zadobio nagnječenje u predjelu glave, lijevog ramena i u predjelu desne šake, te rane razderine u predjelu oba tjemena i oba sljepoočna predjela, koje povrede su posljedica višekratnog dejstva tupog, teškog i zamahnutog mehaničkog oruđa, moguće i pesnica na odgovarajuće predjela tijela. Navedene povrede predstavljaju i pojedinačno i u svom zbiru laku tjelesnu povredu. Đ. G. je zadobio nagnječenje u predjelu glave  i oguljotinu desne šake, koje povrede su posljedica dejstva tupog, teškog i zamahnutog mehaničkog oruđa i predstavljaju i pojedinačno i u svom zbiru laku tjelesnu povredu. V. M. je u predmetnom događaju zadobio strijelnu ranu - prostrelinu u predjelu lijeve nadlaktice, koja povreda je posljedica dejstva proektila ispaljenog iz ručnog vatrenog oružja, koja rana predstavlja tešku tjelesnu povredu, dok je B. V. zadobio nagnječenje u predjelu glave koja povreda je posljedica dejstva tupog, teškog i zamahnutog mehaničkog oruđa, te prema vještaku predstavlja laku tjelesnu povredu.
        Iz 3 zapisnika MUP-a RCG CB Podgorica o prepoznavanju lica  od 22. 01. 2003. godine izvršenom od strane oštećenih M. Ž., B. V. i Đ.G., je utvrdjeno da je M. Ž. na zapisniku o prepoznavanju lica od 22. 01. 2003. godine lica koja treba da prepozna opisao i to jedno starosti 35-40 godina, visine 180 cm, srednje građe, crne kose, imao crni dugi kaput, somotske pantalone i sivi džemper, a drugo starosti oko 30 godina, sa crnom ili tamnom jaknom, a pored sebe je imao metalnu šipku zbog povrede noge, pa je od pokazanih lica kao lica koja su ih fizički napala pokazao R. Z. i B. R.. B. V. i Đ. I. su, nakon što su opisali lica, kao lica koja su ih fizički napala naveli takođe R. i B..
         Ocjenom svih provedenih dokaza, kako pojedinačno tako i u njihovom medjusobnom odnosu, i dovodeći ih u vezu sa odbranama okrivljenih R. Z. i B. R., sud je nesumnjivo utvrdio da su okrivljeni izvršili krivično djelo stavljeno im na teret, i to upravo u vrijeme, mjesto i na način kako je to predstavljeno izrekom presude, pa ih je sud oglasio krivim.
Naime, iz provedenih dokaza, iskaza svjedoka oštećenog M. Ž., B. T., B.V., Đ.
G., V. M., te svjedoka K. M., U. D., a koji iskazi su potvrđeni zapisnikom o
uviđaju MUP RCG CB Podgorica Ku.br. 168/03 od 23. 01. 2003. godine,
zapisnicima MUP-a RCG CB Podgorica o prepoznavanju lica od 22. 01. 2003.
godine te fotodokumentacijom MUP-a RCG CB Podgorica, je nesumnjivo utvrdjeno
da su okrivljeni, u mjestu i vrijeme kako je to predstavljeno izrekom presude,
izvršili krivično djelo nasilničko ponašanje iz čl. 195 st. 2 u vezi st. 1 KZ
RCG, da su vršenjem nasilja, izazivanjem tuče i drskim i bezobzirnim
ponašanjem ugrozili spokojstvo građana i remetili javni red i mir, na način
što je okrivljeni R. Z., u društvu sa okrivljenim B., nakon zahtjeva da
muzičari u lokalu pjevaju pjesme po njegovom izboru, kojem oštećeni M. Ž. nije
udovoljio, prišao oštećenom obraćaju mu se riječima "Ko misliš da sam ja?"
istog, dok je sjedio za stolom, fizički napao zadajući mu više udaraca u
predjelu lica, da bi u tom trenutku kada su mu prišli sada pok. M. M. i
oštećeni B. iste fizički napao okrivljeni B., tako što je metalnom šipkom
zadao više udaraca sada pok. M. M. u predjelu glave i tijela od kojih je isti
pao na pod, te potom i oštećenom B. V. udarac staklenim svijećnjakom u
predjelu glave, kojom prilikom su oštećenim nanijeli lake tjelesne povrede,
bliže predstavljene izrekom presude, a koje je sud utvrdio iz medicinske
dokumentacije na ime oštećenih i nalaza i mišljenja vještaka medicinske
struke.
Imajući u vidu jasne i decidne navode oštećenih, koji su potvrđeni i nalazom i
mišljenjem vještaka medicinske struke u smislu povreda koje su oštećeni ovom
prilikom zadobili, sud nije prihvatio odbrane okrivljenih u kojima navode da
nisu izvršili krivično djelo stavljeno im na teret, na što je ukazao i
branilac okrivljenih u završnoj riječi, pa okrivljeni R. Z. u svojoj odbrani
navodi da je bio u pripitom stanju i sjeća se da je htio da čuje određene
pjesme, te je iste i naručivao, ali kako je došlo do konflikta i kako je sve
započelo se ne sjeća, nije zadobio nikakve povrede pa misli da nikoga nije
udarao, dok B.R. navodi da su konzumirali alkohol i bio je u pripitom stanju,
ali ne toliko da se ne bi sjećao događaja, da je u jednom trenutku nastala
gužva između njega i nepoznatih lica, ali kako je petnaestak dana prije ovog
događaja povrijedio koljeno, i kretao se uz pomoć štaka, među prvima je
napustio lokal a ne sjeća se da je bilo ko od njih učestvovao u bilo kakvoj
tuči, s tim što je primjetio da je R. u jednom trenutku nešto raspravljao sa
jednim nepoznatim momkom. Odbranu okrivljenih sud je cijenio kao sračunato
datu u pravcu izbjegavanja krivice, a ovo kod jasnih i decidnih iskaza
oštećenih i svjedoka iz kojih je sud nesumnjivo utvrdio kako se desio kritični
događaj, pa M. Ž. u svom iskazu u predhodnom postupku, koji je sud prihvatio
kao jasan i logičan, te u saglasnosti sa drugim dokazima, navodi da su mu
okrivljeni kada su ušli u kafanu djelovali pristojno i u njihovom ponašanju
nije primjetio ništa neobično a kasnije mu je prišao R. Z. i zahtijevao da
muzika svira isključivo za njih a kada je pokušao da mu objasni da to nije
moguće, isti ga je iz čista mira udario u predjelu lica dva-tri puta. Takođe
je vidio  da je B. R. imao šipku - metalnu polugu u rukama sa kojom je udario
M. više puta u predjelu glave. Svjedok oštećeni B.V. u svom iskazu navodi da
je prilikom ulaska društva u kome su bili i okrivljeni, iste pretresao i koji
tom prilikom nisu pravili nikakve probleme,  a okrivljeni prilikom ulaska u
kafić nisu bili u pijanom stanju, niti su pravili provokacije, već su se
ponašali potpuno normalno i po ulasku u kafić su zauzeli mjesto za šankom.
Kasnije je vidio gužvu i  tuču a u tom metežu je M. M. bio ugrožen život, pa
je prišao da razdvoji, kada je dobio udarac postoljem od lampe u predjelu
čeonog dijela. Prednje činjenice potvrđuje i svjedok oštećena B. T. , koja
navodi da je bila u lokalu, kada je ušla grupa od 3-4 momka koji su bili iz
Nikšića, koji su prišli šanku. Vidjela je da je jedan od tih momaka prišao Ž.
M., nešto su raspravljali i odjednom je nastala tuča a kasnije je vidjela M.
sa razbijenom glavom. Svjedok oštećeni Đ. G. u svom iskazu navodi je kritične
večeri radio na obezbjeđenju kafe bara XX i nalazio se kod šanka, pa je vidio
da je R. Z. više puta prilazio M. Ž. tražeći da naruči neke pjesme a u jednom
momentu R. je iz čista mira udario M., koji je sjedio blizu muzike a primjetio
je i da je B. R. u jednom trenutku izvadio šipku iz štake i udarao više puta
M.M. po glavi, dok nije pao na pod. Takođe je vidio da je B.R. udario
staklenom svijećom po glavi B. V.. I svjedok V. M., iako se zbog proteka
vremena ne sjeća cijelog događaja, potvrđuje da je kritičnom prilikom došlo do
tuče, kao i svjedok K. M., koji navodi da je prije izbijanja gužve bilo
nekakve rasprave oko muzike a svjedok U.D. takođe navodi da je u kafiću došlo
do gužve i tuče, a zatim i pucanja.
       Imajući u vidu sve navedeno, sud nalazi da ne postoji sumnja da su se u radnjama  okrivljenih R. Z. i B.R. ostvarili svi elementi bića krivičnog djela nasilničko ponašanje iz čl. 195 st.2 u vezi st.1  KZ RCG, pri čemu su okrivljeni, vršenjem nasilja prema oštećenim M. Ž., B. V. i sada pok. M. M., izazivajući tuču, te drskim i bezobzirnim ponašanjem bili svjesni da time ugrožavaju spokojstvo građana i remete javni red i mir, s obzirom da se sve desilo na javnom mjestu- u kafe baru, gdje je bilo više lica, i to u ranim jutarnjim časovima- oko 03:00h, kada su oštećeni zadobili lake tjelesne povrede, te svjesni da time čine krivično djelo, čije izvršenje su i htjeli, dakle postupali su sa direktnim umišljajem, čime su se pored objektivnih ostvarili i subjektivni elementi bića predmetnog krivičnog djela, a ovo nasuprot stavu branioca okrivljenih da u radnjama okrivljenih nema elemenata krivičnog djela koje im je optužbom stavljeno na teret.
        Imajući u vidu nesumnjivo utvrđeno činjenično stanje sud nije prihvatio iskaz svjedoka oštečenog M. Ž., dat na glavnom pretresu, u kome navodi da je tek kasnije shvatio da je bučnije reagovao, da je te noći popio i pretpostavlja da je  svojim ponašanjem izazvao okrivljenog R., te da ga isti nije udario namjerno  u predjelu lica, već ga je u guranju zakačio, ocijenivši ga kao sračunato dat da se okrivljenom olakša položaj u postupku, a ovo imajući u vidu da je ovaj  svjedok prilikom saslušanja u predhodnom postupku, odmah nakon događaja, jasno, određeno i decidno opisao kako je došlo do sukoba, ko je udarao njega kao i druge oštećene, a koji iskaz je u saglasnosti i sa drugim dokazima.
Shodno utvrdjenom činjeničnom stanju na glavnom pretresu, sud je precizirao
činjenični opis optužnice, na način što je izostavio povrede koje je zadobio
Đ.G. a koje su utvrđene iz medicinske dokumentacije i nalaza i mišljenja
vještaka medicinske struke, a ovo iz razloga što ni iz jednog provedenog
dokaza na glavnom pretresu ne proizilazi da je oštećeni povrede  zadobio od
strane okrivljenih, a sam svjedok Đ. G. u svom iskazu  opisujući način na koji
su okrivljeni zadali povrede oštećenim M. Ž., B. V. i M. M., navodi da on od
okrivljenih nije zadobio povrede, a kritičnom prilikom je razdvajao. Takođe,
sud je izostavio navode da je oštećeni B. V. od zadobijenih udaraca izgubio
svijest i pao preko šanka, a ovo imajući u vidu da iz medicinske dokumentacije
i nalaza i mišljenja vještaka medicinske struke ne proizilazi da je oštećeni
gubio svijest a sam oštećeni B. u svom iskazu navodi da mu se od udarca u
glavi malo pomutilo, pa se pridržao za šank, iz čega proizilazi da niti je
gubio svijest, niti je padao preko šanka. Sud nalazi da izostavljanjem
prednjih radnji, stavljenih na teret okrivljenim, ne dira u objektivni
identitet optužbe, s obzirom da je opis djela u izreci presude ostao u
granicama onih činjenica i okolnosti na kojima se optužba zasniva, a iz kojih
proizilazi zakonsko obilježje krivičnog djela stavljenog optuženim na teret.
       Zastupnik optužbe je na glavnom pretresu odustao od predloga da se na pretresu čitaju izvještaji MUP-a RCG CB Podgorica Centra za kriminalističku tehniku i to: br.310/03 o biohemijskom vještačenju tragova krvi, br. 373/03 od vještačenju djelova garderobe oštećenog V. M., br. 342/03 o vještačenju "parafinske rukavice" skinute sa šake M.M., V. M., B. V., R. Z., O. Ž., B. R. i R. Z., te potvrda MUP RCG CB Podgorica o oduzimanju predmeta od M. M. od 22.01.2003.godine, te odustao od predloga za saslušanje u svojstvu svjedoka M. M., J. D., S. D., dvije službene zabilješke MUP RCG CB Podgorica Ku.br. 168/03 od 23. 01. 2003. godine, pa je sud donio rješenje da se navedeni dokazi ne provode u dokaznom postupku, imajući u vidu da se materijalni dokazi odnose na krivično djelo koje je bilo stavljeno na teret pok. M. M., u odnosu na koga je krivični postupak obustavljen, a sud nije imao procesnih mogućnosti da obezbijedi prisustvo navedenih svjedoka na glavnom pretresu jer su isti nepoznati na adresama iz spisa, sud ne raspolaže bližim podacima o njima a nistu saslušani u dosadašnejm trajanju postupka.
       Sud je cijenio i ostale provedene dokaze ali je, kod nesumnjivo utvrđenog činjeničnog stanja, našao da su isti bez uticaja na drugačije presudjenje.
       Prilikom odmjeravanja kazne sud je na strani okrivljenih R. Z. i B. R., u smislu čl. 41 KZ SRJ cijenio sve okolnosti koje utiču na visinu kazne, pa im je kao olakšavajuće okolnosti cijenio činjenicu da je od izvršenja krivičnog djela protekao duži vremenski period- više od devet godina i stav oštećenih koji se nisu pridružili krivičnom gonjenju, a kao otežavajuću okolnost sud je cijenio njihovu raniju osudjivanost, pa je okrivljene osudio  na kazne zatvora  u trajanju od po 6 (šest) mjeseci, nalazeći da će se jedino sa ovako izrečenom kaznom na okrivljene u dovoljnoj mjeri uticati da u buduće ne čine nova krivična djela, čime će se s uspjehom ostvariti svrha kažnjavanja iz čl. 33 KZ SRJ u okviru opšte svrhe izricanja krivičnih sankcija u smislu čl.5 st.2 KZ SRJ.
            Shodno čl. 226 i 229 Zakonika o krivičnom postupku, sud je obavezao okrivljene da ovom sudu solidarno plate troškove krivičnog postupka u iznosu od 200 eura, koji troškovi se odnose na ime naknade za vještačenje po vještaku medicinske struke, te na ime sudskog paušala iznos od po 50,00 eura, koji paušal je odmjeren shodno složenosti predmeta, dužini trajanja postupka i imovinskim prilikama okrivljenih.  
Zastupnik optužbe je na glavnom pretresu odustao od daljeg krivičnog gonjenja
okrivljenog O. Ž., zbog krivičnog djela stavljenog mu na teret optužnicom, pa
je sud shodno čl. 372 st. 1 tač. 1 Zakonika o krivičnom postupku odlučio kao u
stavu II izreke ove presude.
            Sa izloženog, a u smislu čl. 374 i 372 st. 1 tač. 1 Zakonika o krivičnom postupku, odlučeno je kao u izreci presude.  
OSNOVNI SUD U PODGORICI,
dana 01. 03. 2012. godine 
SUDIJA
Željka Jovović, s.r. 