![](http://upload.wikimedia.org/wikipedia/commons/thumb/2/23/Coat_of_arms_of_Montenegro.svg/180px-
Coat_of_arms_of_Montenegro.svg.png)
K. 11/626 
U IME CRNE GORE
        OSNOVNI SUD U PODGORICI,  kao prvostepeni krivični, po sudiji Jovović Željki, uz učešće Rajković Danijele kao zapisničara, u krivičnom predmetu protiv okrivljenog T. I. iz Prištine, zbog produženog krivičnog djela krađa iz čl. 239 st.1 u vezi čl. 49 Krivičnog zakonika, po optužnom predlogu Osnovnog državnog tužioca Podgorica  Kt. br. 1507/10  od 17. 08. 2011. godine, nakon održanog glavnog, javnog pretresa dana 31. 01. 2012. godine, u prisustvu zastupnika optužnog predloga P. M., i branioca okrivljenog adv. Ć. Z., postavljene po službenoj dužnosti, a u odsustvu okrivljenog T. I., donio je i istog dana javno objavio

P R E S U D U
    Okrivljeni  
     T. I., od oca Đ. i majke B., rođene T., rođen 20. 06. 1975. godine u Prištini, sa prebivalištem u mjestu rođenja ul. Ibarska br. xx, državljanin Republike Kosovo, nezaposlen, neoženjen, završio srednju školu, lošeg imovnog stanja, osuđivan presudom Osnovnog suda u Podgorici K. br. 10/583 od 11. 06. 2010. godine zbog krivičnog djela krađa iz čl. 239 st. 1 u vezi čl. 49 Krivičnog zakonika (5 mjeseci zatvora) izrečena mjera bezbjednosti protjerivanja stranca iz zemlje za vrijeme od 5 godina.

Kriv je
     Što je:  
     U periodu od 28. oktobra 2010. godine do 28. februara 2011. godine, u Podgorici, u namjeri da sebi pribavi protivpravnu imovinsku korist oduzeo drugome tuđe pokretne stvari na način što je:  
     \- Dana 28. oktobra 2010. godine, oko 20 časova, u Hercegovačkoj ulici, ušao u butik "T.", vlasništvo oštećene M. O., iskoristio njenu nepažnju i oduzeo 6 komada muških farmerki marke "Burberry", ukupne vrijednosti 168 eura, čime je sebi pribavio protivpravnu imovinsku korist u označenom iznosu,  
     \- Dana 04. januara 2011. godine, oko 19 časova, u Ul. Vaka Đurovića, iz optike "O.", vlasništvo oštećenog M. M., oduzeo i prisvojio troje dječijih naočara za vid marke "Hot Whellees", ukupne vrijednosti 180 eura, čime je sebi pribavio protivpravnu imovinsku korist u označenom iznosu,  
     \- Dana 28. februara 2011. godine, oko 19 časova, u Hercegovačkoj ulici, ušao u butik "Evita", vlasništvo oštećenog M. M., iskoristio odsustvo radnice i oduzeo četvoro muških farmerica marke "Zu elements", ukupne vrijednosti 600 eura i time sebi pribavio protivpravnu imovinsku korist u označenom iznosu,

     \- čime je izvršio produženo krivično djelo krađa iz čl. 239 st. 1 u vezi čl. 49 Krivičnog zakonika.

     Pa ga Sud na osnovu čl. 4 st. 2, 32, 36, 42 st.1 Krivičnog zakonika, te čl. 226, 229, 239 i 374 Zakonika o krivičnom postupku

O S U Đ U J E
Na kaznu zatvora u trajanju od 9 (devet) mjeseci, koju kaznu je dužan izdržati
nakon pravoslažnosti presude.
         Obavezuje se okrivljeni da ovom Sudu plati po osnovu troškova krivičnog postupka iznos od 712,20 €, u roku od 15 dana po pravosnažnosti presude, pod prijetnjom prinudnog izvršenja.
         Obavezuje se okrivljeni Toplica Ilir da oštećenom M. M., vlasniku butika "Evita", isplati iznos od  450,00 €.  
O b r a z l o ž e nj e 
     Optužnim predlogom ODT-a Podgorica Kt.br.1507/10, okrivljenom T. I. stavljeno je na teret  izvršenje produženog krivičnog djela krađa iz čl. 239 st. 1 u vezi čl. 49 Krivičnog zakonika, činjenično bliže opisanog u izreci presude, pa je zastupnik optužbe u završnoj riječi u cjelosti ostao pri podignutom optužnom predlogu i predložio sudu, da okrivljenom izrekne kaznu zatvora u zakonu propisanim granicama, ukazujući da se radi o višestrukom povratniku koji je sklon vršenju krivičnih djela.  
   Vijeće Osnovnog suda u Podgorici je 17.01.2012. godine donijelo rješenje da se okrivljenom T. I. sudi u odsustvu, s obzirom na činjenicu da okrivljeni nije dostupan državnim organima te da razlozi cjelishodnosti i pravne zaštite predstavljaju važne razloge da se okrivljenom sudi u odsustvu, a sve u skladu sa čl. 324 st. 2 ZKP-a.  
   Kako je glavni pretres održan u odsustvu okrivljenog T. I., sud je pročitao odbranu okrivljenog iz predhodnog postupka gdje okrivljeni na Zapisniku o saslušanju osumnjičenog od 31.10.2010. godine u Upravi policije, u prisustvu branioca po službenoj dužnosti, povodom krivičnog djela krađa 6 farmerki iz butika »T.« koji se nalazi u ul. Hercegovačka br.xx, navodi da se u zadnjih dva do tri dana nalazio u Ulcinju kod nekih prijatelja, čija imena nije želio da saopšti. Imao je namjeru da pronađe posao, ali kako nije našao posao, dana 30.10.2010. godine se vratio u Podgoricu. Negira da je dana 28.10.2010. godine ulazio u butik u ul. Hercegovačkoj jer toga dana nije bio u Podgorici. U svojoj odbrani datoj pred istražnim sudijom dana 31.10.2010. godine u prisustvu branioca, u svemu ostaje kod navoda na Zapisniku o saslušanju osumnjičenog, s tim što ponavlja da predmetnu krađu nije izvršio i ne zna ko je izvršio. Navodi da ima namjeru da ostane da živi u Crnoj Gori jer na Kosovu nema posla a u Podgorici povremeno nađe fizički posao da bi zaradio novac da preživi. U svojoj daljoj odbrani povodom djela koja su mu stavljena na teret, okrivljeni je koristio zakonsko pravo i branio se ćutanjem.

Branilac okrivljenog T. I., advokat Z. Ć., u završnoj riječi je predložila da
sud okrivljenom izrekne uslovnu osudu, te da od olakšavajućih okolnosti na
strani okrivljenog naročito ima u vidu njegovo imovno stanje kao i pobude iz
kojih je učinjeno krivično djelo obzirom da je vršio krađe da bi prisvojenim
novcem zadovoljio svoje elementarne životne potrebe, a ne radi kupovine
luksuznih kola ili provoda, da je bio nezaposleno lice, kao i da je tražio
posao izvan svoje države.
        Sud je u dokaznom postupku saslušao svjedoke oštećene M. M. i O. M., na saglasan predlog zastupnika optužbe i branioca okrivljenog pročitao iskaz svjedoka oštećenog M. M. dat na zapisniku pred istražnim sudijom dana 07.04.2011. godine, nalaze i mišljenja vještaka komercijalne struke Kri.br. 10/1307 od 19.02.2011. godine, Kri.br. 10/1307 od 01.07.2011. i Kri.br.11/416 od 30.06.2011. godine, pročitao službene zabilješke Uprave policije PJ Podgorica Ku.br.984/2010 od 31.10.2010.godine i Ku.br. 56/2011 od 20.01.2010.godine, pročitao potvrde o privremeno oduzetim predmetima Uprave policije PJ Podgorica Ku.br. 56/2011 od 20.01.2011. i Ku.br. 255/2011 od 14.03.2010. godine godine na ime T. I., pročitao potvrde o vraćanju privremeno oduzetih predmeta Uprave policije PJ Podgorica Ku.br.56/2011 od 20.01.2011. godine, Ku.br. 255/2011 od 14.03.2010. godine na ime T. I., izvršio uvid u CD sa snimcima optike „O.“, izvršio uvid u „Pris“ sistem Osnovnog suda u Podgorici i uvid u pravosnažnu presudu Osnovnog suda u Podgorici K.br. 10/583 od 11.06.2010. godine.
       Svjedok oštećena M. O. u svom svjedočkom iskazu datom pred istražnim sudijom i na glavnom pretresu dana 31.01.2012. godine u bitnom navodi da se predmetni događaj odigrao pred kraj mjeseca oktobra 2010.godine, kada se nalazila u svom butiku „T.“ koji se nalazi u ul. Hercegovačkoj br.xx. Negdje oko 20:00 h za vrijeme dok je bila sama u butiku i nalazila se u drugom dijelu butika, ušlo je muško lice i iz butika sa sobom odnijelo 6 farmerki marke „Barberi“, čija je ukupna vrijednost 178,00 €. U trenutku nije primijetila da je ovo lice uzelo farmerke sa police jer ga je primijetila tek u momentu kada je izašlo iz butika tj. sa njegove zadnje strane. Međutim kolege koje rade pored njenog butika odmah nakon toga su joj rekle da je to lice odnijelo nešto iz njenog butika, pa je odmah vratila snimak na video nadzoru i vidjela da to lice, čovjek sitnije građe, visine oko 1,75 cm,  krade farmerke sa police, zatim stavlja ispod jakne i izlazi iz butika. To lice joj je bilo poznato sa ulice jer je vršio slična dijela i u ostalim buticima. Slučaj nije odmah prijavila policiji, jer je pretpostavljala da će procedura u vezi sa tim biti komplikovana pa je mislila da će ga odmah nakon toga opet vidjeti i uspjeti ga nagovoriti da joj vrati farmerke. Dva dana nakon ovog događaja ovo lice se nalazilo u blizini njenog butika, kada je pokušao da izvrši krađu u butiku »M.« pa ga je odmah zaustavila i pitala u vezi krađe, što je on negirao, nakon čega se oko njih skupilo veći broj njenih kolega, pa ga je u jednom trenutku morala štititi od njih. Odmah je to lice uvela u butik, a zatim ga zaključala i pozvala policiju. Prilikom davanja izjave u policiji, predala je video zapis o ovoj krađi. Saznala je da se ovo lice zove T. I., a sigurna je da je on izvršio krađu u njenom butiku. Odlično se sjeća njegovog izgleda, omanji rast, crna kosa, tamnija put a uvijek je nosio plavu jaknu i ruksak. Zna da je T. I. bilo određeno zadržavanje od strane policije posle izvršenja ove krađe, ali ga je naredni dan vidjela u ulici gdje se nalazi njen butik. Nije se pridružila krivičnom gonjenju i nije postavila imovinskopravni zahtjev, jer je naknada štete izgubila smisao.
         Svjedok oštećeni M. M. u svom iskazu datom pred istražnim sudijom na zapisniku od 07.04.2011.godine navodi da ga je dana 04.01.2011. godine negdje oko 19 h pozvala radnica Đ. S., koja radi u negovom prodajnom objektu, u ul. Vaka Đurovića i saopštila mu da je iz njegove radnje koja se zove optika »Oko«, nepoznato lice ukralo troje naočara marke »Whelees«, koje su dječije naočare i koje se u trenutku krađe nalazile iza prodajnog pulta. Odmah je pošao u radnju i pregledao je video zapis, na kome je ugledao nepoznato lice za koje je kasnije saznao da se zove T. I.. Odmah je obavijestio policiju i predao im video zapise. Vrijednost otuđenih naočara je iznosila 180,00€, stim što je policija nakon toga nekoliko dana vratila jedne naočare koje je pronašla kod tog lica. Ovo lice je u više navrata ulazilo i u druge radnje gdje prodaje naočare sa istim ciljem, pa ga je policija tek na njegovo insistiranje i uz praćenje, odnosno asistenciju njegove radnice koja je zaposlena u prodavnici iz koje su ukradene naočare, uspjeli uhapsiti a odmah nakon hapšenja radnica je u prisustvu policije izvršila prepoznavanje ovog lica. Pridružio se krivičnom gonjenju protiv okrivljenog, te zamolio sve nadležne da se preduzmu mjere  da se ovo lice spriječi u daljem vršenju takvih radnji jer je u saznanju od vlasnika drugih prodajnih objekata u gradu da je on ovakve krađe vršio i u njihovim objektima. Nije postavio imovinsko pravni zahtjev.
         Svjedok oštećeni M. M. u svom iskazu datom pred istražnim sudijom i na glavnom pretresu dana 31.01.2012 godine, navodi da je pred kraj februara mjeseca, iz butika čiji je on vlasnik, lice za koje je kasnije saznao da se zove T. I., ukralo četvoro muških farmerica marke »Zu Element« čija je ukupna vrijednost 600,00€,  koje su se nalazile na policama u prvom dijelu butika, gdje se nalazi muška garderoba. To lice mu je bilo poznato, svi u ulici su ga znali i pazili se od njega, jer je bio pravi profesionalac u krađama, a znao je i da bude agresivan. Često je nosio neku kapu a na leđima je uvijek nosio ranac. Tog dana je vidio okrivljenog da ulazi u radnju, nije ga vidio u trenutku kad je ponio farmerke, ali je predpostavio da je to on pošto je dolazio u radnju taj dan. Naveo je da je par dana nakon toga policija prilikom hapšenja T. I. kod njega pronašla samo jedne farmerke koje je ukrao, dok ostalih troje nije pronađeno. Pridružio se krivičnom gonjenju i postavio imovinsko pravni zahtjev.
       U službenoj zabilješci sačinjenoj od strane službenih lica Uprave policije Ku.br. 984/2010 od 31.10.2011. godine, konstatovano je da su službena lica dana 30.10.2010. godine na III pozorišnom reonu, oko 18.50 h došli na lice mjesta u ul. Hercegovačku br.xx., gdje su u butiku zatekli lice T.I., od oca Đ. i make B., rođenog 20.06.1975. godine u Prištini, nastanjen na Zabjelu. Vlasnica M. O. ih je obavijestila da je T. I. prije dvije noći iz butika otuđio šest farmerki u vrijednosti od po 28,00€, da ga je tu veče uočila ispred butika, prepoznala ga i uz pomoć komšija zadržala do dolaska policije. Izjavila je da posjeduje video zapis kada je isti otuđio pomenutu robu.
         U službenoj zabilješci Ku.br. 56/11 od 20.01.2010. godine, sačinjenoj od strane službenika Uprave policije PJ Podgorica, konstatovano je da se dana 18.01.2010. godine, u vremenu oko 18.40 časova policija, sa licem T. I., uputila u stan u Podgorici na trgu Nikole Kovačevića, gdje im je lice T.I. predao jedne naočare plave boje, za koje su izdali potvrdu o privremeno oduzetim predmetima.
         Iz potvrde o privremeno oduzetim predmetima Uprave policije PJ Podgorica Ku.br. 56/2011 od 20.01.2011.godine, utvrđeno je da je potpisano ovlašćeno službeno lice dana 18.01.2011. godine od T. I. privremeno oduzelo predmete i to dječije sunčane naočare marke »Hot Whels« plave boje, 1 komad. 
       Iz potvrde o vraćanju privremeno oduzetih predmeta Uprave policije PJ Podgorica Ku.br. 56/2011 od 20.01.2011.godine sud je utvrdio da su dječije naočare marke »Hot wheels« (plave boje), dana 18.01.2011. godine vraćene M. M..
      Iz potvrde o privremeno oduzetim predmetima Ku.br.255/2011 od 14.03.2011. godine, utvrđeno je da su od lica T. I. dana 12.03.2011.godine u 21:14 časova, između ostalog, oduzete Farmerice marke »Zu element«.
      Iz potvrde o vraćanju privremeno oduzetih predmetima Uprave policije PJ Podgorica Ku.br. 255/2011 od 14.03.2011. godine utvrđeno je da su farmerke »Zu elements«, 1 komad, dana 12.03.2011. godine vraćene M. M..
      Iz nalaza i mišljenja vještaka komercijalne struke Kri.br. 10/1307 od 19.02.2011. godine, utvrđeno je da kupoprodajna vrijednost muških Farmerki tamno-plavog teksasa, marke »Barberi« iznosi 28,00€ po komadu. Procijenjena vrijednost 6 komada farmerki iste marke shodno tome iznosi 168,00€.
      Iz nalaza i mišljenja sudskog vještaka komercijalne struke Kri.br. 11/138 od 01.07.2011.godine, sud je utvrdio da je kupoprodajna cijena naočara za vid, dječije marke »hot Wewlles«, 60,00€, te da je vrijednost 3 para istih naočara shodno tome 180,00€.         
       Iz nalaza i mišljenja vještaka komercijalne struke  Kri.br.11/416 od 30.06.2011. godine, utvrđeno je da je kupoprodajna vrijednost farmerki »Zu element«, uvoz Italija, tamno plave boje iznosi 150,00€, te da je vrijednost 4 komada istih farmerki shodno tome ukupno 600,00€.          
        Iz CD-a snimljenog u optici »O.« sud je utvrdio da se na snimku kamere u 19:01:18 vidi lice obučeno u teksas farmerke, tamnu jaknu, sa kapuljačom i kačketom na glavi, a da se isto lice nalazi u unutrašnjosti prodajnog objekata u 19:02:02.  
         Sud je prihvatio predlog ODT-a da se ne pribavlja izvod iz Kaznene evidencije na ime okrivljenog, s obzirom na mjesto rođenja okrivljenog, već da sud izvrši uvid u upisnik »K«, s obzirom na saznanja da je okrivljeni osuđivan presudom Osnovnog suda u Podgorici.
         Uvidom u upisnik K u »Pris sistemu« Osnovnog suda u Podgorici utvrđeno je da je T. I. osuđivan presudom Osnovnog suda u Podgorici K.br. 10/583.
        Uvidom u pravosnažnu presudu Osnovnog suda u Podgorici K.br.10/583 od 11.06.2010. godine, utvrđeno je da je okrivljeni T. I. osuđivan  zbog produženog krivičnog djela krađa iz čl. 239 st. 1 u vezi čl. 49 Krivičnog zakonika na kaznu zatvora u trajanju od 5 mjeseci i izrečena mu je mjera bezbjednosti protjerivanja stranca iz zemlje za vrijeme od 5 godina.
         Cijeneći provedene dokaze, iskaze svjedoka oštećenih, M. O., M. M. i M. M. pojedinačno i u njihovoj međusobnoj vezi i dovodeći ih u vezu sa potvrdama o privremeno oduzetim i vraćenim stvarima te sa odbranom okrivljenog, sud je na nesumnjiv način utvrdio da je okrivljeni T. I., u periodu od 28. oktobra 2010. godine do 28. februara 2011. godine, u Podgorici, u namjeri da sebi pribavi protivpravnu imovinsku korist oduzeo drugome tuđe pokretne stvari na način što je: Dana 28. oktobra 2010. godine, oko 20 časova, u Hercegovačkoj ulici, ušao u butik "Taša", vlasništvo oštećene M. O., iskoristio njenu nepažnju i oduzeo 6 komada muških farmerki marke "Burberry", ukupne vrijednosti 168 eura, čime je sebi pribavio protivpravnu imovinsku korist u označenom iznosu; dana 04. januara 2011. godine, oko 19 časova, u Ul. Vaka Đurovića, iz optike "O.", vlasništvo oštećenog M. M., oduzeo i prisvojio troje dječijih naočara za vid marke "Hot Whellees", ukupne vrijednosti 180 eura, čime je sebi pribavio protivpravnu imovinsku korist u označenom iznosu, dana 28. februara 2011. godine, oko 19 časova, u Hercegovačkoj ulici, ušao u butik "Evita", vlasništvo oštećenog M. M. i oduzeo četvoro muških farmerica marke "Zu elements", ukupne vrijednosti 600 eura i time sebi pribavio protivpravnu imovinsku korist u označenom iznosu, kojim radnjama je izvršio produženo krivično djelo krađa iz čl. 239 st.1 u vezi čl. 49 Krivičnog zakonika. Vrijednost stvari pojedinačno i u ukupnom zbiru sud je utvrdio iz nalaza i mišljenja vještaka komercijalne struke, koje je sud u cjelosti prihvatio ocjenivši ih kao jasne i date shodno pravilima struke.
           Sud je utvrdio da svaka pojedinačno preduzeta radnja bliže opisana izrekom presude ima sva obilježja krivičnog djela krađa iz čl. 239 st. 1 Krivičnog zakonika,  te da je radnja izvršenja usmjerena na oduzimanje tuđih pokretnih stvari, a sve u namjeri okrivljenog da sebi pribavi protivpravnu imovinsku korist.
      Cijeneći subjektivni odnos okrivljenog prema izvršenim radnjama krivičnog djela, sud je mišljenja da je isti bio svjestan da svojim radnjama čini zabranjenu djelatnost, a što je u konkretnom slučaju i htio, postupajući sa direktnim umišljajem, pri čemu je umišljaj okrivljenog bio usmjeren na protivpravno oduzimanje tuđe pokretne stvari, na način opisan u izreci presude, a u namjeri da pribavi za sebe protivpravnu imovinsku korist, pa su se u njegovim radnjama, pored objektivnih, stekli i subjektivni elementi bića krivičnog djela stavljenog mu na teret.
      Cijeneći činjenicu da je okrivljeni T. I. navedenim radnjama izvršio 3 ista krivična djela-krivična djela kradja iz člana 239 st.1 KZ, u vremenskoj povezanosti (od 28.10.2010.godine do 28.02.2011.godine), pri čemu je kod svakog pojedinačnog djela predmet djela predstavljala istovrsna stvar-garderoba i to dva puta farmerke a jednom naočare, te da je okrivljeni koristio istu situaciju - ulaskom u otvorene butike, a sve na jedinstvenom prostoru izvršenja (sve tri radnje su izvršene u užem centru grada Podgorice), sud je našao da se radi o produženom krivičnom djelu krađa.
      Sud je cijenio i odbranu okrivljenog u kojoj navodi da se dana 28.10.2010. godine nalazio u Ulcinju, koju odbranu sud nije prihvatio cijeneći je kao sračunatu na izbjegavanje krivice, jer okrivljeni samo prosto navodi da se 28.10.2010. godine nalazio kod prijatelja u Ulcinju, čija imena nije želio da saopšti, ne pružajući sudu za tu tvrdnju ni drugi dokaz a ovo nasuprot jasnom i određenom iskazu oštećene M. O., kome je sud poklonio potpunu vjeru, ocjenivši ga kao jasan i objektivno dat a u kome navodi da je kada se desila krađa, odmah vratila snimak na video nadzoru i vidjela da čovjek sitnije građe, visine oko 1,75 cm, krade farmerke sa police, zatim stavlja ispod jakne i izlazi iz butika a to lice joj je bilo poznato sa ulice jer je vršilo slična dijela i u ostalim buticima i bio poznat ostalim vlasnicima jer se bavio krađama, a istog je poznala i uhvatila ga kada je pokušao krađu u butiku „M.“.
      Sud je cijenio i ostale provedene dokaze, ali je kod nesumnjivo utvrđenog činjeničnog stanja, našao da su isti bez uticaja na drugačije presuđenje.
      Prilikom odmjeravanja kazne sud je na strani okrivljenog, u smislu čl. 42 Krivičnog zakonika, od otežavajućih okolnosti cijenio njegovu raniju osuđivanost zbog istovrsnog krivičnog djela, što je sud utvrdio uvidom u Pris sisem ovog suda  i uvidom u presudu K. br. 10/583, dok olakšavajućih okolnosti sud nije našao, pri čemu sud okolnosti na koje je ukazala branilac okrivljenog ne može cijeniti kao olakšavajuće okolnosti imajući u vidu upornost u vršenju istovrsnih djela, pa je sud okrivljenog osudio na kaznu zatvora u trajanju od 9 mjeseci nalazeći da će se jedino sa ovakvom kaznom na okrivljenog u dovoljnoj mjeri uticati da u buduće ne vrši krivična  djela, čime će se s uspjehom ostvariti svrha kažnjavanja iz čl.32 Krivičnog zakonika, u okviru opšte svrhe izricanja krivičnih sankcija u smislu čl.4 st.2  Krivičnog zakonika.
      Kako je u postupku, na osnovu utvrđenog činjeničnog stanja i na osnovu nalaza i mišljenja vještaka finansijske struke na nesumnjiv način utvrdjeno da je M. M., vlasnik butika „E.“, oštećen za iznos od 600, 00 €, na način što je iz njegovog butika otuđeno četvoro farmerki vrijednosti od po 150,00 €, pri čemu su mu jedne vraćene uz potvrdu o vraćanju privremeno oduzetih predmeta, pa šteta koju je konkretnom prilikom pretrpio iznosi 450,00 €. Shodno članu 239 Zakonika o krivičnom postupku, sud je obavezao okrivljenog da obešteti oštećenog M. M. u navedenom iznosu.
      Pošto je okrivljeni oglašen krivim Sud ga je obavezao da na ime troškova krivičnog postupka plati iznos od 712,20 € i to na ime izvršenih ekonomsko-finansijskih vještačenja iznos od 286,00 €, na ime nagrada branioca po službenoj dužnosti iznos od 396,10 €, te na ime sudskog paušala iznos od  30,00€, koji je odmjeren srazmjerno trajanju postupka, složenosti predmeta, a ovo shodno čl. 229 u vezi sa čl. 226 Zakonika o krivičnom postupku.
      Sa svega izloženog, a primjenom čl. 374 Zakonika o krivičnom postupku, odlučeno je kao u izreci.  
OSNOVNI SUD  U PODGORICI,
dana 31. 01. 2012. godine  
SUDIJA
Željka Jovović  