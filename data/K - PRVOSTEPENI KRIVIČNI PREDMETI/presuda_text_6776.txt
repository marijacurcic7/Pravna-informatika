![](http://upload.wikimedia.org/wikipedia/commons/thumb/2/23/Coat_of_arms_of_Montenegro.svg/180px-
Coat_of_arms_of_Montenegro.svg.png)K.br. 11/719
U IME CRNE GORE
OSNOVNI SUD U PODGORICI ,  kao prvostepeni, krivični, po sudiji Željki
Jovović, uz učešće Danijele Rajković kao zapisničara, u krivičnom predmetu
protiv okrivljenog V. V., zbog krivičnog djela nasilničko ponašanje iz čl. 399
Krivičnog zakonika u vezi čl. 23 Krivičnog Zakonika, odlučujući po optužnom
predlogu ODT-a Podgorica Kt.br.1466/11-2 od 07. 10. 2011. godine, nakon
održanog glavnog i javnog pretresa dana 12. 03. 2011. godine, u prisustvu
zastupnika optužbe S. Š. i okrivljenog V. V. donio je a dana 13. 03. 2012.
godine javno objavio
P R E S U D U
     **Okrivljeni**  
     **V. V.** , JMBG XXXXXXXXXXXXX, zv. V., od oca P. i majke A. rođ. S., rođen 10. 07. 1971. godine u Podgorici, sa prebivalištem u Danilovgradu -Martinići, crnogorski državljanin, po zanimanju trgovac, oženjen, otac jednog djeteta, lošeg imovnog stanja, osuđivan presudom Osnovnog suda u Podgorici K.br.92/205 od 10.01.1994. godine zbog krivičnog djela iz čl. 153 KZ RCG na kaznu zatvora u trajanju od 5 mjeseci, presudom Višeg suda u Podgorici K. br. 71/93 od 11. 11. 1997. godine zbog krivičnog djela iz čl. 39 KZ RCG na kaznu zatvora u trajanju od 15 godina i presudom Osnovnog suda u Cetinju K. br. 246/10 od 18. 02. 2011. godine zbog krivičnog djela iz čl. 220 KZ na kaznu zatvora u trajanju od 4 mjeseca.

Kriv je
Što je:

Dana 15. septembra  2011. godine, oko 4,30 sati, u Podgorici, u mjestu
Vranići, na lokalnom putu Podgorica-Danilovgrad, zajedno sa NN muškim licem,
vršenjem nasilja, drskim i bezobzirnim ponašanjem ugrozio spokojstvo građana i
remetio javni red i mir, na način što, u trenutku kada su mijenjali gumu na
svom vozilu „Opel korsa“, a pošto im je prišao oštećeni D. B. i pitao ih da li
im je potrebna pomoć, okrivljeni V. V. i NN lice zaprijetili oštećenom da
gleda svoj posao i da uđe u svoje vozilo, zbog čega se oštećeni zaputio prema
svom vozilu, da bi tada NN lice nogom udarilo oštećenog u predjelu koljena, a
okrivljeni V. V. i više puta udario  oštećenog u predjelu glave i nosa, usled
čega je oštećeni pao na tlo, kada su mu obojica nanjeli više udaraca rukama i
nogama u predjelu glave i grudnog koša, kojom prilikom je oštećeni B. D.
zadobio laku tjelesnu povredu u vidu nagnječine kože nosne piramide sa manjom
oguljotinom kože, preloma nosnih kostiju bez pomjeranja slomljenih djelova
ovih kostiju, oštećenja krvnih sudova sluzokože nosnih hodnika i izlaska manje
količine krvnog sadržaja kroz spoljašnje otvore nosa u spoljašnju sredinu, te
nagnječenja kože i mekog potkožnog tkiva u predjelu desne jagodice,
- čime je, kao saizvršilac, izvršio krivično djelo nasilničko ponašanje iz
čl.399 Krivičnog zakonika u vezi čl. 23 Krivičnog zakonika,  
   Pa ga sud primjenom čl. 4 st. 2, čl. 32, 36, 42 st. 1 Krivičnog zakonika, te čl. 226, 229, 239 i 374 Zakonika o krivičnom postupku

O S U Đ U J E
Na kaznu zatvora u trajanju od 6 (šest) mjeseci, koju kaznu je dužan izdržati
po pravosnažnosti presude.
       Obavezuje se okrivljeni da po osnovu troškova krivičnog postupka plati iznos od 90,50€, u roku od 15 dana po pravosnažnosti presude, pod prijetnjom prinudnog izvršenja.
       Oštećeni D. B. se radi ostvarivanja imovinsko pravnog zahtjeva upućuje na parnični postupak.  
O b r a z l o ž e n j e
    Optužnim predlogom ODT Podgorica Kt. br. 1466/11-2 od 07. 10. 2011. godine, stavljeno je na teret okrivljenom V. V., da je izvršilio krivično djelo nasilničko ponašanje iz čl. 399 Krivičnog zakonika u vezi čl. 23 Krivičnog zakonika, činjenično bliže opisano u izreci presude, pa je zastupnik optužbe u završnoj riječi u cjelosti  ostao pri podnijetom optužnom predlogu i predložio sudu da okrivljenog oglasi krivim i osudi po zakonu.

Okrivljeni Veselin Vujadinović se u toku saslušanja u istrazi, na zapisniku o
saslušanju osumnjičenog od 15.09.2011.godine, branio ćutanjem, dok je na
glavnom pretresu, iznio svoju odbranu navodeći da je dana 15.09.2011. godine,
negdje oko 3:00 sata iza ponoći bio u društvu sa djevojkom Ž., da su se
nalazili u vozilu kojim su se kretali iz pravca M., sa namjerom da u Bloku V
sipaju benzin. U to vrijeme je trebao da ide na izdržavanje kazne po presudi
suda u Cetinju, koje izdržavanje je izbjegavao, pa se krio od policije. Dok su
se kretali vozilom prema Bloku V, u mjestu Vranići, mu je pukla guma na
vozilu, pa je izašao i pokušao da promijeni gumu, a Ž. je stajala pored
vozila. Dok je mjenjao gumu, došla je policija, pa su ga pitali da li je čuo
za neku tuču i rekli mu da pođe sa njima. Kada su došli do policije, rečeno mu
je da je neki momak prijavio da je napadnut, da je zadobio povrede a da je on
osumnjičen za to djelo. Toga dana je, oko 9 sati ujutru, vršeno prepoznavanje
i taj momak je prepoznao njega kao izvršioca djela. Istakao je da nije izvršio
djelo, niti je imao ikakvu tuču, a oštećenom nije bilo teško prepoznati njega,
obzirom da su među licima koja su bila u redu na prepoznavanju bila četiri
inspektora, a on je bio u šorcu, pa ga je mogao prepoznati. Navodi da ima
dvije tetovaže na obje ruke, iznad lakta. Oštećenog nikad nije vidio u životu
i ne može da objasni bilo koji motiv da ga isti bez razloga prijavi. U
završnoj riječi je zamolio sud da prilikom odlučivanja o kazni ima u vidu da
je otac jednog maloljetnog djeteta.
 Sud je u dokaznom postupku saslušao svjedoka-oštećenog D. B., svjedoka Ž. M.,
pročitao zapisnik o prepoznavanju Osnovnog državnog tužilaštva u Podgorici
Ktr. br. 886/11-2 od 15. 09. 2011. godine i izvršio uvid u fotodokumentaciju u
prilogu, na saglasan predlog stranaka pročitao nalaz i mišljenje vještaka
medicinske struke dr B. B. od 24.09.2011. godine i pročitao izvod iz kaznene
evidencije UP PJ Podgorica na ime okrivljenog broj 29-245/11-26088/2-4156 od
18. 10. 2011. godine.
      Svjedok-oštećeni D. B. u svom iskazu navodi da se predmetnog dana, negdje oko 4 časa iza ponoći, vraćao sa posla iz kafea Grinvič, u kojem je zaposlen kao konobar. U naselju Vranići, gdje inače stanuje, na udaljenosti oko 500-600 metara od kuće u kojoj živi, ugledao je na ulici vozilo “Opel korsa” bijele boje, PG registarskih tablica, podignuto na dizalici, a pored vozila dva momka i jednu djevojku plave kose. Izašao je iz svog vozila i upitao ta dva momka da li im treba pomoć. Na njegovo pitanje, obojica momaka su drsko reagovala govoreći mu : ”Ajde, u svoj auto, svoj posao”. U momentu kada je htio da uđe u svoje vozilo i ode, jedan od njih dvojice, koji je bio obučen u tamniju garderobu i mršavije konstitucije ga je udario nogom u predjelu koljena desne noge. Tada je od udarca kleknuo, a odmah mu je prišao drugi momak, obučen u bijelu majicu kratkih rukava pri čemu mu se vidjela tetovaža, šorc ili bermude, a imao je i torbicu, i zadao mu više udaraca pesnicama po glavi i nosu, od kojih je pao na zemlju, pa su oba lica nastavila da ga udaraju rukama i nogama po glavi i grudnom košu. Posle toga je ustao, uzeo maramice iz svog vozila da bi obrisao krv, a momak koji je bio obučen u svijetlu majicu mu je rekao  nešto u smislu “sad ćeš da  mi mijenjaš točak”. Odgovorio je kako nema problema, a momak u tamnoj garderobi mu je rekao nešto u smislu “ne zamjeri, mislili smo da si možda naoružan”. Nakon toga je uspio da uđe u svoje vozilo i ode, nakon čega je telefonom pozvao svog ujaka, koji radi u policiji, i pitao ga šta da radi. Otišao je u hitnu zbog povreda i intezivnog krvarenja iz nosa, a ujak mu je rekao da će za to vrijeme poslati patrolu na lice mjesta. Kasnije je saznao, od ujaka ili dvojice policajaca koji su izašli na lice mjesta, da je policija uspjela da uhvati ovog momka u svijetloj garderobi, i djevojku koja je bila sa njim, dok su mu za drugo lice, koje ga je takođe udaralo, rekli da je pobjeglo. Posle ukazane medicinske pomoći je otišao u policiju gdje je podnio prijavu, a zatim i na prepoznavanju lica, koje je uhvaćeno na licu mjesta. Pojasnio je da je prepoznavanje izvršeno tako što mu je pokazano pet muških lica kroz staklo, a on je odmah prepoznao lice pod brojem tri i ukazao na njega kao na osobu koja ga je napala predhodnog jutra. Na glavnom pretresu, u sudnici je prepoznao okrivljenog, te naveo da je sto posto, on  lice koje je kritične večeri bilo na prepoznavanju a siguran je da su kritične večeri na lici mjesta bila dva momka i plava djevojka. Nije se pridružio krivičnom gonjenju, a postavio je imovinskopravni zahtjev koji će ostvariti u parnici.
Svjedok Ž.M. u svom iskazu navodi da se kritične večeri nalazila u mjestu
Martinići, kod V. V., koji se krio od neke kazne, gdje su se zadržali negdje
do 3:00 sata. Otprilike u to vrijeme su njegovim vozilom marke “Opel korsa”,
bijele boje, krenuli za Podgoricu, ali im je u naselju Vranići pukla guma na
vozilu, pa je njen momak V.izašao iz vozila i pokušao da zamjeni gumu. U
vozilu su se nalazili samo njih dvoje, pa se svo vrijeme, dok je V. mijenjao
gumu, nalazila pored vozila, a samo za trenutak se udaljila do jedne kuće kako
bi potražila neko pogodno sredstvo koje bi V.  pomoglo oko mijenjanja gume.
Navodi da je, dok je V. mijenjao gumu, prošlo 4-5 vozila, ali niko nije
stajao, niti je nudio da pomogne a posle dvadesetak minuta su došla trojica
policajaca i pitali da li je bilo tuče, odnosno kakva je to bila tuča. Navodi
da je  V. te večeri bio obučen u majicu svijetle boje, kratkih rukava, na sebi
je imao šorc i patike, ali se nije mogla sjetiti koje boje su bili. Pojasnila
je da je kod  V., u Martinićima, provela  dan-dva prije kritičnog jutra, i
tvrdi da se za to vrijeme V. ni sa kim nije tukao a oštećenog je prvi put
vidjela na glavnom pretresu.
       Iz Zapisnika o prepoznavanju Osnovnog državnog tužilaštva u Podgorici Ktr. br. 886/11-2 od 15. 09. 2011. godine, sa fotodokumentacijom u prilogu, sud je utvrdio da je oštećeni, pošto je predhodno upozoren, opisao lice koje mu je kritične večeri zadalo više udaraca kao lice koje je visoko oko 180-190cm, koje je imalo tetovažu na ruci, te da je bilo obučeno u majicu kratkih rukava svijetle boje, dok je drugo lice bilo starije, a nakon je oštećenom pokazano  pet lica, isti je izjavio sa nesumnjivom sigurnošću da je lice koje se nalazi na poziciji broj 3, na kojoj se nalazio V. V., lice koje je izvršilo krivično djelo na njegovu štetu.
        Iz nalaza i mišljenja sudskog vještaka medicinske struke dr B. B., sud je utvrdio da je oštećeni D. B. kritičnom prilikom zadobio povrede ličnog dijela glave u vidu nagnječenja kože nosne piramide sa manjom oguljotinom kože, prelom nosnih kostiju bez pomjeranja slomljenih djelova ovih kostiju, oštećenje krvnih sudova sluzokože nosnih hodnika te izlaska manje količine krvnog sadžaja kroz spoljašnje otvore nosa u spoljnu sredinu, koje povrede su prema vještaku nastala djelovanjem zamahnute tvrdo tupe sile, ravne površine, dok su dublje strukture ovog dijela glave ostale nepovrijeđene. Vještak nalazi da su povrede mogle nastati djelovanjem zamahnute stisnute šake, da su povrede nastale kratko vrijeme jedna za drugom te da pojedinačno i u ukupnom zbiru, povrede predstavljaju laku tjelesnu povredu.
       Iz prethodno navedene činjenične gradje, koja proizilazi iz sadržine navedenih dokaza, a koje je sud cijenio kako pojedinačno, tako i u njihovoj medjusobnoj povezanosti, dovodeći ih u vezu sa odbranom okrivljenog, nesumnjivo je utvrdjeno da je okrivljeni V. V. izvršio krivično djelo nasilničko ponašanje iz čl. 399 Krivičnog zakonika u vezi čl.23 Krivičnog zakonika, na način što je zajedno sa NN licem dana 15. septembra  2011. godine, oko 4,30 sati, u Podgorici, u mjestu Vranići, na lokalnom putu Podgorica-Danilovgrad, vršenjem nasilja, drskim i bezobzirnim ponašanjem ugrozio spokojstvo građana i remetio javni red i mir, na način što, u trenutku kada su mijenjeli gumu na svom vozilu „Opel korsa“, a pošto im je prišao oštećeni D. B. i pitao da li im je potrebna pomoć, okrivljeni V. V. i NN lice zaprijetili oštećenom da gleda svoj posao i da uđe u svoje vozilo, zbog čega se oštećeni zaputio prema svom vozilu, da bi tada NN lice nogom udarilo oštećenog u predjelu koljena, a okrivljeni V. V. i više puta udario  oštećenog u predjelu glave i nosa, usled čega je oštećeni pao na tlo, kada su mu obojica nanjeli više udaraca rukama i nogama u predjelu glave i grudnog koša, kojom prilikom je oštećeni B. D. zadobio laku tjelesnu povredu u vidu nagnječine kože nosne piramide sa manjom oguljotinom kože, preloma nosnih kostiju bez pomjeranja slomljenih djelova ovih kostiju, oštećenja krvnih sudova sluzokože nosnih hodnika i izlaska manje količine krvnog sadržaja kroz spoljašnje otvore nosa u spoljašnju sredinu, te nagnječenja kože i mekog potkožnog tkiva u predjelu desne jagodice.
       Činjenično stanje sud je nesumnjivo utvrdio iz iskaza svjedoka oštećenog B. D. kome je sud poklonio punu vjeru, ocijenivši ga kao jasan, uvjerljiv i logičan. Iz činjenice da oštećeni detaljno opisuje mjesto i vrijeme kritičnog događaja, okrivljenog, njegovu garderobu, te induvidualne karakteristike-tetovažu, da se jasno izjasnio o prisustvu plave djevojke i još jednog momka- NN lica, kao i činjenice da je prepoznao okrivljenog, prilikom zakonito sprovedene radnje prepoznavanja među još 4 lica, te podudarnosti iskaza okrivljenog, svjedoka oštećenog i svjedoka Ž. M. povodom prostora, mjesta i okolnosti pod kojima se odigrao kritični događaj, nesumnjivo proizilazi da se kritični događaj odigrao upravo na način kako to opisuje oštećeni, što je u saglasnosti sa svim provedenim dokazima na glavnom pretresu, i pored činjenice da je okrivljeni negirao svoje učešće u istom.
       Naime, okrivljeni V. V. je u svojoj odbrani naveo da je na njegovom vozilu, krećući se od Martinića prema bloku V u mjestu Vranići oko 3 časa, pukla guma, te da je istu pokušao promijeniti, nakon čega je došla policija i rekla mu da pođe u Upravu policije. Naveo je da nije imao nikakvu tuču, niti je istu vidio. Ovakavu obranu okrivljenog, potvrđuje svjedok Ž. M. koja navodi da su se posle 3 časa kretali vozilom u bloku V, te da je pukla guma na vozilu u mjestu Vranići, pa su stali da je zamijene, te ističe da nije vidjela nikakvu tuču iako je svo vrijeme bila pored vozila, osim što se na trenutak udaljila do jedne kuće da potraži podesno sredstvo koje bi im pomoglo oko promjene gume, da se V. nije ni sa kim tukao, niti je iko stajao da pomogne oko promjene gume. 
       Ovakvu odbranu okrivljenog sud je cijenio neprihvatljivom i smišljenom u cilju izbjegavanja krivice, dok svjedočenje svjedoka Ž. M. sud cijeni kao očigledno sračunato dato u cilju olakšanja položaja okrivljenog, kao momka.  Ovo naročito iz razloga što ne postoji logična, zdravorazumski prihvatljiva činjenica zbog koje bi oštećeni prepoznao  okrivljenog kao izvršioca, obzirom na činjenicu koju navodi sam okrivljeni, da se sa oštećenim nije poznavao od ranije, te da nije mogao navesti bilo koji motiv zbog čega bi ga oštećeni bez razloga prijavio. Iz činjenice da je oštećeni na Zapisniku Kt.br.866/11-2 od 15.09.2011. prije izvršenog prepoznavanja dao detaljan opis okrivljenog, navodeći da je jedno od lica koje mu je kritične večeri zadalo više udaraca visine 1.80-1.90 cm, krupnije građe, sa tetovažom na ruci, da je bio obučen u majicu kratkih rukava svijetle boje, te da je istog prepoznao prilikom radnje prepoznavanja, te činjenice da okrivljeni ima dvije tetovaže na obje ruke u gornjem dijelu iznad lakta, kako to sam navodi, sud je nesumnjivo utvrdio da je ostvaren kontakt između okrivljenog i oštećenog,  jer se kako je naveo okrivljeni sa istim nije od ranije poznavao, te pomenute činjenice nisu mogle biti poznate oštećenom da nije došlo do kontakta izeđu njih. Ove činjenice su učinile iskaz svjedoka Ž. M., iskazom kome po ocjeni ovog suda ne može biti poklonjena vjera.
      Okrivljeni je dobronamjeran stav oštećenog, koji je slučajno naišao, te ponudu da ukaže pomoć ljudima koji se nalaze u neprilici, odbio naročito drskim i bezobzirnim ponašanjem, na način što je je istom, zajedno sa NN licem odgovorio da gleda svoj posao, te su ga vršenjem nasilja, spriječili da uđe u automobil, a nakon toga, zadali oštećenom više udaraca, kakvo ponašanje je očigledno objesno, i u gruboj suprotnosti sa prihvaćenim pravilima ponašanja. R. dijela bliže opisanom izrekom presude, okrivljeni je ugrozio spokojstvo građana i  remetio javni red i mir, jer je vršio nasilje, grubo i bezobzirno se ponašao na javnom mjestu, putu koji je u okolini naseljen, gdje je i oštećeni naišao kao slučajni prolaznik, te je oštećenom ugrozio spokojstvo i zajedno sa NN licem nanio mu laku tjelesnu povredu, koja je utvrđena iz nalaza i mišljenja vještaka medicinske struke.
        Sa svega prethodno navedenog, ovaj sud nalazi da su se u radnjama okrivljenog ostvarili svi elementi bića krivičnog djela nasilničko ponašanje iz čl. 399 Krivičnog zakonika, pri čemu je okrivljeni, vršenjem nasilja prema oštećenom te drskim i bezobzirnim ponašanjem skupa sa NN muškim licem, očigledno bio svjestan da time ugrožava spokojstvo gradjana i remete javni red i mir, i to u ranim jutarnjim časovima- oko 04:30h, kada je oštećeni zadobio lake tjelesne povrede, te svjestan da time čini krivično djelo, čije izvršenje je i htio, dakle postupao je sa direktnim umišljajem, čime su se pored objektivnih ostvarili i subjektivni elementi bića predmetnog krivičnog djela.                     
       Prilikom izbora vrste i visine kazne sud je cijenio sve okolnosti iz čl. 42 Krivičnog zakonika, koje su od uticaja da kazna bude manja ili veća, pa je od olakšavajućih okolnosti na strani okrivljenog cijenio činjenicu da je otac jednog malodobnog dijeteta te da se oštećeni nije pridružio krivičnom gonjenju, dok je od otežavajućih okolnosti cijenio njegovu raniju osudjivanost, imajući pri tome u vidu da je okrivljeni osuđivan tri puta, i to za istovrsna krivična djela, što je sud utvrdio iz Izvještaja iz kaznene evidencije Uprave policije PJ Podgorica broj 29-245/11-26088/2-4156 od 18.10.2011.godine, pa sud nalazi da je izrečena kazna adekvatna težini izvršenog krivičnog djela i ličnosti okrivljenog kao izvršioca, a kojom će se po ocjeni ovog suda ostvariti svrha kažnjavanja i izvršiti uticaj na okrivljenog da u buduće ne vrši ovakva ili slična krivična djela, shodno čl. 32 Krivičnog zakonika, a u okviru opšte svrhe izricanja krivičnih sankcija iz čl. 4 st. 2 Krivičnog zakonika.  
        Odluka o troškovima krivičnog postupka zasnovana je na odredbi čl. 226 u vezi čl. 227 Zakonika o krivičnom postupku, na osnovu kojih je sud okrivljenog obavezao da na ime troškova krivičnog postupka plati iznos od 90,50 €, od čega se iznos 60,50 €  odnosi na nagradu za izradu nalaza sudskom vještaku prof. dr B. B. dok je paušal u iznosu od 30,00 € odmjeren srazmjerno dužini trajanja postupka, složenosti predmeta i imovinskim prilikama okrivljenog.
       Shodno čl. 239 Zakonika o krivičnom postupku, sud je oštećenog, radi ostvarivanja imovinsko pravnog zahtjeva uputio na parnični postupak, a ovo iz razloga što činjenice utvrđene u krivičnom postupku ne pružaju pouzdan osnov ni za potpuno, ni za djelimično presuđenje, a njihovo utvrđivanje bi vodilo znatnom odugovlačenju postupka.
       Na osnovu navedenog, primjenom čl. 374  Zakonika o krivičnom postupku, odlučeno je kao u izreci presude.
OSNOVNI SUD U PODGORICI,
dana 13. 03. 2012. godine 
SUDIJA
Jovović Željka 
NAPOMENA: Preinačena presudom Višeg suda Kž br. 864/12 od 19.06.2012.
godine na kaznu zatvora 9 mjeseci.  