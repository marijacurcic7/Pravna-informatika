U IME CRNE GORE!
Posl.br.K. 221/11
           OSNOVNI SUD U HERCEG NOVOM, po sudiji Leković Branislavu ,uz učestvovanje zapisničara Dabović Dragoslavka, u krivičnom predmetu protiv okrivljenog T.A., zbog krivičnog djela iz čl.36.st.1.KZ RCG, povodom optužnice ODT H.Novi Kt.br.96/02 od 27.10.2003.godine, nakon održanog glavnog i javnog pretresa dana 24.01.2012.godine, u prisustvu oštećenog U.N. i njegovog punomoćnika B.B., advokata.iz H.N., te ODT Herceg Novi Snježane Zejnilagić, a u odsustvu okrivljenog T.A. i njegovog branioca adv. Z.R., donio je i javno objavio slijedeću

P R E S U D U
Na osnovu čl. 420 st.3 ZKP-a ranija presuda ovog suda br.K.186/03 od
09.02.2006. godine kojom je okrivljeni T.A. osuđen u odsustvu na kaznu zatvora
u trajanju od šest mjeseci zbog krivičnog djela iz čl.36.st.1.KZ RCG  stavlja
se van snage, tako da sada izreka presude  glasi:  
Okrivljeni: T.A., od oca J i  majke D rođene D, rođen ... godine u S.,
bravar-vodoinstalater, sa završenom srednjom školom, nezaposlen, bez imovine,
sa prebivalištem u B.P., P., ul...., oženjen, otac troje djece (o kojih je
dvoje maloljetno), neosuđivan, protiv kojeg se ne vodi drugi krivični postupak  
K r i v   j e
što je : dana 15. aprila 2002. godine u B., teško tjelesno povrijedio
oštećenog U.N., tako što je nakon incidentne saobraćajne situacije, kada je
izbjegnuta saobraćajna nezgoda, izašao iz svog vozila, marke „Zastava 101“ i
ljutito prišao vozilu oštećenog marke „Golf“ i kroz otvoren prozor ga uhvatio
za košulju, rekavši mu da izađe vani, a kada je oštećeni izašao iz vozila,
pesnicom ga udario u predio desne strane čela, a zatim snažno nogom udario u
predio lijevog skočnog zgloba, dok je desno stopalo oštećenog bilo zaglavljeno
ispod prednjeg lijevog točka automobila „Golf“, koje je počelo da se kreće
unazad i zbog čega je oštećenom bilo onemogućeno kretanje, kojom prilikom je
oštećeni zadobio otvoreni prelom oba gležnja lijeve potkoljenice sa ranom
razderinom na unutrašnjem gležnju, te manju razderinu u desnom čeonom
predjelu, što predstavlja tešku tjelesnu povredu,  
- čime je izvršio krivično djelo teške tjelesne povrede iz čl. 36 st.1. KZ
RCG,  
pa mu na osnovu čl. 36 st. 1. KZ RCG i primjenom čl. 51.,52 st.1. i  53 st.1 i
4. KZ RCG izriče  
USLOVNU OSUDU
kojom mu utvrdjuje kaznu zatvora u trajanju od  6 (šest)mjeseci i istovremeno
odredjuje da se ova kazna neće izvršiti ako za vrijeme od 3 (tri) godine ne
izvrši novo krivično djelo.  
Na osnovu čl.202. st.1. ZKP-a okrivljeni se obavezuje da ovom sudu nadoknadi
troškove krivičnog postupka u iznosu od 248,00 eura,koji se odnose na troškove
provedenog medicinskog vještačenja, kao i paušalni iznos od 50 eura, te da
oštećenom U.N. nadoknadi troškove krivičnog postupka, o čijem iznosu će sud
odlučiti posebnim rješenjem, obzirom da u vrijeme presuđenja nisu postojali
podaci o istim.  
O b r a z l o ž e nj e:
        ODT H.Novi podnio je optužnicu Kt.br.96/02 od 27.10.2003.godine protiv okrivljenog T.A.,  zbog  krivičnog djela  teške tjelesne povrde iz čl. 36.st.1. KZ RCG, pobliže opisanog u izreci ove presude.

Povodom ove optužnice bila je donijeta presuda u odsustvu okrivljenog pod
brojem K.186/03 od 09.02.2006. godine kojom je okrivljeni oglašen krivim i
osuđen na kaznu zatvora u trajanju od šest mjeseci. Nakon toga okrivljenom je
dozvoljeno ponavljanje krivičnog postupka rješenjem br.Kv.25/08 od 26.02.2008.
godine,te u tom postupku donijeta presuda K.br.38/08 od 03.09.2009 godine
,kojom je ranija presuda stavljena van snage,a okrivljeni oglašen krivim zbog
predmetnog krivičnog djela i izrečena mu uslovna osuda,kojom mu je utvrđena
kazna zatvora od 6 mjeseci sa rokom provjeravanja od 3 godine. Navedena
presuda je ukinuta rješenjem Višeg suda u Podgorici Kž.1803/11 od 30.11.2011
godine i predmet vraćen na ponovni postupak.  
Sud je glavni pretres održao u odsustvu okrivljenog T.A. shodno čl.457. ZKP-a
jer mu se poziv nije mogao uručiti zbog neprijavljivanja sudu promjene
adrese,a ranije je saslušan pa njegovo prisustvo nije bilo nužno.  
         Okrivljeni T.A. u svojoj odbrani u istrazi naveo je da se ovog dana kolima vraćao iz HN ka B. i da mu je u B. kod Kamp naselja, na sredini krivine odjednom, sa njegove desne strane, sa sporednog puta izletjelo vozilo marke «Golf» i prepriječilo mu put, nakon čega je on naglo skrenuo na lijevu kolovoznu traku dok je iz surpotnog smjera nailazilo vozilo «Jugo», koje je, da bi izbjeglo sudar, skrenulo sa kolovozne trake na proširenje pokraj kolovoza. Objasnio je da je njegovo vozilo ostalo po sredini magistrale dok se vozilo «Golf» nalazilo nekih par metara na desnoj kolovoznoj traci od mjesta uključenja sporednog puta, na magistralu. Nakon toga da je on izašao iz vozila pokušavajući da se izvini vozaču «Juga», te da je taj vozač klimnuo glavom, uključio se u saobraćaj i nastavio put, a da se on zatim okrenuo vozaču «Golfa», koji se vraćao u rikverc i rekao mu: «Budalo matora, mogao sam sve pobiti, našto ga je vozač «Golfa» pljunuo kroz prozor. U tom momentu da se on nalazio pokraj «Golfa» sa vozačeve strane, a kako je taj vozač lice starije žitotne dobi, da se on samo revoltirano okrenuo i pošao prema svom autu da ga skloni sa kolovoza. Naveo je da je tada vozač «Golfa» izašao i udario ga sa leđa u predio desnog uha, te mu na taj način slomio staklo na naočalima, a zatim da ga je taj vozač ščepao za jaknu i odgurnuo u kanal pored kolovoza sa desne strane, te pokušao da ga ponovo udari nogom u predio genitalija, ali da je on izbjegao udarac i podigao se, te ga udario desnom zatvorenom šakom u predio čela, od čega je odštećeni skliznuo na svoje vozilo «Golf», i to u predjelu prednjih vrata, nakon čega je to vozilo počelo da klizi, a prednji lijevi točak vozila zahvatio je lijevu nogu oštećenog, pa je oštećeni pozvao ljude da mu pomognu pri izvlačenju noge ispod točka. Naveo je da je njegova supruga pozvala policiju i hitnu pomoć, te da ga je oštećeni cijelo vrijeme javno vrijeđao psujući mu «Srpsko dete, srpsku majku i četničku». Dodao je da je nakon toga bio priveden u stanicu policije i pritvoren jedan dan. Na glavnom pretresu u ponovljenom postupku okrivljeni je objasnio da je od momenta napuštanja svog vozila pa do kontakta sa oštećenim prošao možda oko 10 metara, a da je vozilo «Golf» u tom momentu bilo udaljeno dva metra od magistrale, jer se vratilo unazad. Odgovarajući na pitanje kada je prvi put primjetio da je noga oštećenog pod točkom naveo je da su to bile sekunde, a zatim je naveo da je oštećenom lijeva noga bila pod točkom, te da je on gurao auto i zvao ljude, kao i svoju suprugu da mu pomognu. Objasio je da je on na nogama imao patike, te da ne zna što je oštećeni imao na nogama.

U dokaznom postupku saslušan je svjedok U.N., uz saglasnost stranaka
pročitan je iskaz svjedoka T.M. i iskaz vještaka dr.V.M., pročitan je dopis
bolnice «Vaso Ćuković» Risan od 17.04.2002. godine ( list spisa 13), kao i
medicinska dokumentacija za oštećenog ( listovi spisa 63 do 67), pročitan je
zapisnik o uviđaju od 15.04.2002. godine, zapisnik o rekonstrukciji od
06.02.2009. godine, te je uz saglasnost stranaka pročitan nalaz i mišljenje
vještaka dr.Č.D., kao i njen dopunski nalaz od 20.07.2008. godine.  
     Ocjenom odbrane okrivljenog i svih izvedenih dokaza, utvrđeno je da je okrivljeni izvršio djelo za koje se tereti.

Naime, na osnovu navoda okrivljenog, koji su potvđeni uvidom u zapisnik o
uviđaju, kao nesporno je utvđeno da je dana 13.04.2002. godine u B. okrivljeni
T.A. upravljao svojim vozilom «Zastrava 101», krećući se iz pravca HN prema
B., te da mu je u B., sa desne strane, u blizini Kamp naselja, sa sporednog
puta izašlo vozilo marke «Golf», kojim je upravljao U.N., pa je on zbog tog
vozila naglo skrenuo na lijevu kolovoznu traku i stvorio prepreku vozilu
«Jugo», koje je nailazilo iz suprotnog pravca i bilo primorano da skrene na
proširenje. Takođe je kao nesporno utvrđeno da je okrivljeni bio revoltiran
time što je zbog ponašanja vozača vozila «Golf» bio doveden u incidentnu
saobraćajnu situaciju, te da je ljutito prišao vozaču vozila «Golf» i rekao
mu: «Budalo matora, mogao sam sve pobiti !».  
Sud je prihvatio navode okrivljenog da je on reagovao zbog stvorene incidentne
saobraćajne situacije, izazvane ponašanjem vozača vozila «Golf», a i u
činjeničnom opisu optužnice se prihvaća da je događaju prethodila incidentna
saobraćajna situacija u smislu da je prethodno izbjegnuta saobraćajna nezgoda.  
Sud nije prihvatio navode svjedoka U.N. i T.M. da se vozilo U.N. zaustavilo na
propisanoj udaljenosti od magistrale i da nije stvorilo incidentnu saobraćajnu
situaciju, jer je očigledno da u tom slučaju okrivljeni ne bi niti imao
potrebu da reaguje i približava se oštećenom U.N..  
O tome što se nakon takvog prilaženja okrivljenog dešavalo različito iskazuju
okrivljeni i oštećeni U.N..  
Svjedok U.N. u svom iskazu naveo je da je okrivljeni parkirao vozilo nasuprot
njega sa lijeve strane magistrale, da je naglo izašao i došao do njegovog
vozila, te da mu je počeo odmah psovati mater, vrijeđati ga i nazivati
pogrdnim riječima, kao i da ga je uhvatio rukom za košulju kroz spušteno
staklo na prozoru i rekao mu da izađe napolje. Nakon toga da je on izašao iz
auta i desnom rukom se oslonio na auto, a lijevom da je pokazivao i
objašnjavao okrivljenom kako je stao na propisanoj udaljenosti od magistrale.
Na to da mu je okrivljeni govorio kako mu je njegovo auto smetalo i ponovo ga
uhvatio za košulju i povukao k sebi, nakon čega je auto krenulo polako unazad,
jer je bilo zaustavljeno na usponu i prednjim lijevim točkom se zaustavilo na
njegovom desnom stopalu, tako da je njegova desna noga bila zarobljena, sve
dok nisu došli poznanici da mu pomognu. Za svo vrijeme dok mu je noga bila
priklještena da je ovaj mladić nasrtao na njega i udarao ga pesnicama u
predjelu glave, tako da mu je sa desne stane lica nanio razderotine iznad oka,
kao i da ga je udarao nogama po cijelom tijelu i čak skakao na njega tako da
mu je slomio zglob lijeve noge. Naveo je kako je siguran da mu je okrivljeni
uslijed tog udarca polomio lijevu nogu u predjelu skočnog zbloga, jer je
skočio na njega i jako ga udario nogom, tzv.»čišćenjem» po lijevoj nozi, pa da
je u tom momentu osjetio najjači bol. Nakon toga da je dotrčao čovjek po imenu
G. i rekao okrivljenom: «Šta to radiš, ubi čovjeka», te ga odvojio od njega.
Dodao je da se nakon toga okupio veći broj ljudi, koji su mu pomogli i
oslobodili mu desnu nogu, da je ležao u bolnici u Risnu 15 dana, te da se
okrivljeni nikada nije interesovao za njegovo zdravlje. Pridružio se krivičnom
gonjenju okrivljenog ,te tražio troškove krivičnog postupka na ime angažovanja
punomoćnika,a nije postavio imovinsko pravni zahtjev.  
Na glavnom pretresu objasnio je da je najvjerovatnije povukao ručnu kočnicu
kada je izlazio iz vozila i da je protekao možda minut ili dva od momenta kada
je izašao iz vozila do klizanja vozila, s time što on odmah nije primjetio to
klizanje, jer je raspravljao sa okrivljenim. Naveo je da je na nogama imao
zimske cipele. Nije se mogao izjasniti kojom nogom ga je okrivljeni udario u
predio njegove lijeve noge, jer da je bio u šoku od svega toga. Istakao je da
okrivljeni nije prišao da mu pomogne, već da su mu pomagali pokojni M.K., G.,
kao i M.T.. Odgovarajući na pitanje naveo je da je najvjerovatnije i on nešto
uvredljivo rekao okrivljenom prilikom ovog događaja. Objasnio je da njemu
desna noga nije povrijeđena, jer je imao duboku zimsku cipelu, koja je sa
strane imala neka pojačanja i koju su inače dobijali od «Karitasa», kao
raseljena lica. Istakao je da je problem bio u tome što nogu nije mogao
izvući, ali da nije osjećao bol upravo zbog takve cipele. Tokom postupka
objasnio je da mu je krv sa čela kapala na desnu nogu i da je zato desna noga
izvana bila krvava,iako nije povrijeđena.  
Svjedok T.M. u svom iskazu naveo je da je ovog dana bio u vozilu U.N., da su
stali na propisnoj udaljenosti prije uključenja na magistralu, da je vidio
jedno vozilo koje je prošlo magistralom i vratilo se u rikverc, da je vozač
tog vozila izašao i rekao N.: «Kako voziš, majmune jedan», te ga opsovao, a
onda mu rekao da izađe iz auta. Naveo je da je nakon toga N. izašao iz auta,
dok je on ostao u autu, a kako je ono bilo zaustavljeno na uzbrdici da je
proklizalo unazad i zaustavilo se. Istakao je da je vidio kako je okrivljeni
narnuo na N. udarajući ga pesnicama po glavi, tako da mu se krv slivala niz
lice. Nije se mogao izjasniti da li je okrivljeni negdje drugo udario
oštećenog, jer je on bio sa desne strane vozila, dok je N. bio priklješten sa
lijeve strane vozila, gdje je bio i okrivljeni. Nakon cijelog ovog događaja da
je saznao kako se prednji lijevi točak Novičinog auta zaustavio na njegovom
desnom stopalu, a da mu je poznato i to kako je Novica ležao oko 20 dana u
Risnu zbog preloma lijeve noge.  
Uvidom u dopis bolnice «Vaso Ćuković» Risan od 17.04.2002. godine utvrđeno je
da je U.N. zadobio otvoreni prelom lijevog skočnog zgloba i ranu tipa
razderotine čeono desno.  
Uvidom u otpusnu listu bolnice u Risnu utvrđeno je da je oštećeni U.N. u toj
bolnici liječen 22 dana pod dijagnozama:otvoreni prelom oba gležnja lijeve
potkoljenice nagnječenje glave, te manja razderinu u desnom čeonom predjelu.  
Sud nije prihvatio odbranu okrivljenog da je njemu oštećeni iznenada izašao iz
auta i udario ga sa leđa, jer je iz navoda okrivljenog vidljivo da on prvi
prilazi vozilu oštećenog i da prvi započinje prepirku, pa iz toga proizilazi
da mu izlazak oštećenog iz auta ne može biti iznenadan. Osim toga,sud je
prihvatio uvjerljive i saglasne iskaze svjedoka U.N. i T.M. koji su naveli da
je upravo okrivljeni pozvao oštećenog da izađe vani, pa i zbog toga ponašanje
oštećenog okrivljenom ne može biti iznenadno. Takođe je neuvjerljiva odbrana
okrivljenog da bi se on odlučio samo okrenuti i otići, nakon što je zaista bio
revoltiran ponašanjem oštećenog i prišao njegovom vozilu.  
Nadalje, sud nije prihvatio odbranu okrivljenog da je povreda lijeve noge
oštećenog nastala uslijed zahvatanja od strane lijevog točka vozila «Golf»,
jer suprotno proizilazi iz uvjerljivog iskaza svjedoka U.N., dovednog u vezu
sa podacima sa rekonstrukcije, kao i nalazom i mišljenjem vještaka
specijaliste za sudsku medicinu dr.Č.D..  
Naime, oštećeni U.N. je od samog početka postupka detaljno i uvjerljivo naveo
da se nalazio izvan vozila sa lijeve stane i da se lijevi točak vozila
zaustavio na njegovom desnom stopalu, te da je povredu lijeve noge zadobio
uslijed direktnog i snažnog udarca okrivljenog, tzv. «čišćenjem», a identično
je oštećeni pokazao i na rekonstrukciji u prisustvu okrivljenog i sudskog
vještaka specijaliste za sudsku medicinu (vidljivo na fotografiji sa
rekonstrukcije na listu spisa 88 B).  
Na samoj rekonstrukciji okrivljeni nije prigovorio takvom položaju noge
oštećenog, s time što je naveo da u to nije baš siguran. Dakle, na
rekonstrukciji okrivljeni nije uopšte uvjerljivo obrazložio i upoktrijepio
tezu odbrane da bi lijeva noga oštećenog bila priklještena ispod lijevog točka
vozila «Golf», niti opisao kako bi onda u tom bilo okrenuto tijelo oštećenog.
Naime,u slučaju da mu je lijeva noga ispod desnog točka vozila, oštećeni bi
morao imati takav položaj tijela da je leđima okrenut okrivljenom, jer je
nesporno  da se čitav događaj odvija upravo sa lijeve strane vozila «Golf»,
što potvrđuje i svjedok T.M.. To da mu je oštećeni okrenut leđima okrivljeni
nigdje ne pominje, već samo navodi da je oštećeni nakon njegovog udarca
skliznuo, odnosno posrnuo na vozilo «Golf». Prihvatljiv je i uvjerljiv navod
oštećenog da se on nakon izlaska iz vozila desnom rukom oslonio na auto, a
lijevom pokazivao i objašnjavao okrivljenom kako je stao na propisanoj
udaljenosti od magistrale.  
S obzirom da je na rekonstrukciji okrivljeni bio neposredno prisutan, kao i
njegov branilac, te da je bio izričito pitan od strane sudije da pokaže
položaj oštećenog u momentu kada bi mu navodno lijeva noga bila priklještena,
a to nije uradio, već je naveo da nije siguran i nije određeno niti prigovorio
položaju tijela oštećenog i noge, onako kao što je to oštećeni pokazao na
rekonstrukciji, sud nije imao nikakvih razloga da ne prihvati uvjerljiv iskaz
oštećenog u dijelu gdje je izričito naveo i pokazao svoj položaj tijela i kako
mu je desna noga bila priklještena ispod prednjeg lijevog točka automobila.  
Vještak dr.Č.D. u svom pismenom nalazu i mišljenju,nakon pregleda sve
medicinske dokumentacije za oštećenog i otpusne liste navela je da je oštećeni
zadobio otvoreni prelom oba gležnja lijeve potkoljenice sa ranom razderinom na
unutrašnjem gležnju, te manju razderinu u desnom čeonom predjelu.te je ove
povrede kvalifikovala  kao tešku tjelesnu povredu, a kao tešku povredu je te
povrede kvalifikovao i prethodni vještak dr.V.M.. U odnosu na mehanizam
nastanka povrede vještak je navela da su povrede nastale udarcem tupim
sredstvom, vjerovatno nogom po lijevoj potkoljenici U.N., te djelovanjem tupim
sredstvom u desnom čeonom predjelu. Vještak je navela da se ne može prihvatiti
kako je povreda lijevog skočnog zgloba nastala djelovanjem točka –
priklještenjem, s obzirom da iz spisa proizilazi kako nije bila priklještena
lijeva noga, nego desna.  
Odbrana je pismeno prigovorila nalazu i mišljenju vještaka navodeći da se neke
činjenice sada ne mogu utvrditi zbog nedostataka snimaka i zbog proteka
vremena, te postavila pitanje da li je sada moguće uraditi rendgenski snimak
noge i na taj način utvrditi mehanizam frakture povrijeđene kosti. Nadalje,
navedeno je kako vještak treba da odgovori na to kakav je bio položaj noge u
momentu povrijeđivanja, kako je djelovala sila, koja je uzrokovala
povrijeđivanje, kakav je bio smjer sile, da li je obzirom na obuću – duboke
vojničke cipele, bilo moguće izazvati ovu povredu od sile, te da li je noga
jedini tupi predmet od kojeg je mogla biti nanjeta povreda oštećenom. Takođe
je odbrana prigovorila nalazu vještaka navodeći da je vještak pokazao izrazito
subjektivan odnos prema događaju, te da upotrebljava riječ «vjerovatno», a ne
«moguće».  
U dopunskom nalazu i mišljenju vještak je objasnila da je povreda oštećenog
nastala prije 7 godina i da bi se naknadnim rendgenološkim snimanjem lijevog
skočnog zgloba ustanovila samo koštana zadebljanja na mjestima preloma, što ni
na koji način ne bi pomoglo u objašnjenju mehanizma povrijeđivanja. U odnosu
na položaj noge u momentu povrijeđivanja vještak je objasnila da je lijeva
noga svojom spoljašnjom stranom bila izložena djelovanju mehaničke sile i da
je to dovelo do preloma oba gležnja lijevog skočnog zgloba, uslijed čega je
došlo do cijepanja kože na unutrašnjoj strani lijevog zgloba. Takođe je navela
da su ovi prelomi gležnjeva bili sa dislokacijom, jer je rađena repozicija. U
odnosu na pitanje da li je obzirom na obuću oštećenog bilo moguće izazvati tu
povredu, vještak je navela da je moguće povredu izazvati i u slučaju da je
oštećeni imao duboke vojničke cipele u vrijeme predmetog događaja, te je
istakla da je taj podatak o obući oštećenog već imala. Na pitanje da li je
noga jedini tupi predmet od kojeg je mogla biti nanijeta povreda odgovorila je
da je povreda mogla nastati i nekim drugim tupim jako zamahnutim mehaničkim
oruđem, na primjer malj, udar branikom vozila u pokretu i slično.
Izjašnjavajući se na primjedbu da je subjektivna, vještak je negirala svaku
subjektivnost i objasnila da kada u nalazu kaže «vjerovatno», da to zaista
tako i znači, a kada se kaže «moguće», da to znači da može i drugačije, tako
da je termin «vjerovatno» sasvim adekvatno i odgovorno naveden.  
U skladu sa podacima u otpusnoj listi za oštećenog i sa nalazom vještaka u
činjeničnom opisu djela precizirane su povrede koje je zadobio oštećeni.  
Kada se ima u vidu analiza svih prethodno izvedenih dokaza, sud nije smatrao
potrebnim saslušavati svjedoka P.G., a niti suprugu okrivljenog, jer bi se
time bez potrebe odugovlačio ovaj krivični postupak koji traje već sedam
godina,pogotovo što iz iskaza oštećenog U.N. proizilazi da Pašić Gojko prilazi
licu mjesta tek nakon udarca u nogu od strane oštećenog.  
Po mišljenju ovog suda, u odnosu na subjektivni element djela okrivljeni
postupa sa direktnim umišljajem, jer je svjestan da udarajući oštećenog
pesnicom u glavu, kao i nogom u nogu, može oštećenog teško tjelesno
povrijediti i to hoće.  
Prema tome, iz tako utvrdjenog činjeničnog stanja proizlazi da su u
ponašanju okrivljenog  ostvarena sva obilježja  krivičnog djela teške tjelesne
povrede iz čl.  36.st.1. KZ RCG,  jer je drugog teško tjelesno povrijedio, pa
ga je za navedeno djelo sud oglasio krivim.  
      Prilikom odlučivanja o kazni sud je okrivljenom kao olakšavajuću okolnost cijenio doprinos oštećenog djelu (prethodno stvaranje incidentne saobraćajne situacije, kao i upućene uvrede za koje oštećeni ne negira da ih je izgovorio ovom prilikom), dosadašnju neosuđivanost i to što je otac troje djece, od kojih je dvoje maloljetne, dok mu nije našao otežavajućih okolnosti, pa mu je utvrdio kaznu zatovra u trajanju od šest mjeseci, nalazeći da je ovako utvrdjena kazna u skladu sa težinom djela i ličnosti okrivljenog. Međutim, kad se ima u vidu ukupnost svih olakšavajućih okolnosti i odsustvo otežavajućih, sud je mišljenja da je konkretno djelo manje društveno opasno,odnosno lakše i da nije nužno, s obzirom na sve okolnosti prema okrivljenom primjeniti zatvorsku  kaznu, jer se osnovano može očekivati da će i samo upozorenje uz prijetnju kaznom dovoljno uticati na okrivljenog da ubuduće ne vrši krivična djela. Zbog toga je sud primjenom članova  52., 53 .st 1.i 54.st.1 i 4.KZ CG istovremeno odredio da utvrđena kazna zatvora neće izvršiti ako okrivljeni za vrijeme od 3 godine ne izvrši novo krivično djelo, s time što je vrijeme provjeravanja odmjereno u skladu sa visinom utvrđene kazne i ličnošću okrivljenog.

Stim u vezi,a obzirom na navode iz ukidnog rješenja drugostepenog suda
Kž.1803/11 od 30.11.2011 godine,za ukazati je da je sud shodno čl.390 ZKP-a
vezan zabranom preinačenja na štetu optuženog,jer ako je žalba izjavljena samo
u korist optuženog ,presuda se ne smije izmijeniti na njegovu štetu u pogledu
pravne kvalifikacije i krivične sankcije.U tom smislu,uzeće se da postoji samo
žalba u korist optuženog  i onda kada je postojala žalba na njegovu štetu ,ali
je odbačena kao neblagovremena ili nedozvoljena,a što je i u konkretnom
predmetu slučaj. Naime,na presudu ovog suda K.br.38/08 od 03.09.2009 godine
,kojom je ranija presuda stavljena van snage,a okrivljeni oglašen krivim zbog
predmetnog krivičnog djela i izrečena mu uslovna osuda ,državni tužilac nije
izjavio žalbu,već je žalbu samo izjavio oštećeni zbog odluke o krivičnoj
sankciji i odluke o troškovima. Stoga,kako je žalba oštećenog zbog odluke o
krivičnoj sankciji nedozvoljena,to u ovom ponovnom postupku presuda ne može
izmijeniti na štetu optuženog u pogledu pravne kvalifikacije i krivične
sankcije.  
Na osnovu čl.202. st.1. ZKP-a  okrivljeni je obavezan da ovom sudu nadoknadi
troškove krivičnog postupka u iznosu od 248,00 eura,koji se odnose na troškove
provedenog medicinskog vještačenja, kao i paušalni iznos od 50 eura, koji je
odmjeren u skladu sa trajanjem i složenošću ovog postupka, te imovnim stanjem
okrivljenog.Sud je okrivljenog takođe obavezao da oštećenom U.N. nadoknadi
troškove krivičnog postupka, o čijem iznosu će sud odlučiti posebnim
rješenjem, obzirom da u vrijeme presuđenja nisu postojali podaci o istim.  
Kako već postoji ranija presuda donijeta u odsustvu okrivljenog, sud je u
skladu sa odredbom člana 420 st.3 ZKP-a odredio da se  ranija presuda ovog
suda br.K.186/03 od 09.02.2006. godine  stavlja van snage, te odlučio kao u
izreci.  
OSNOVNI SUD U HERCEG NOVOM
Dana,  24.01.2012. godine
Zapisničar:
SUDIJA :
Dabović Dragoslavka
Leković Branislav  
PRAVNA POUKA:
Protiv ove presude dozvoljena je žalba u roku
od  8 dana od dana prijema ,Višem sudu u Podgorici
putem ovog suda.  
DNA:
ODT H.NOVI
Okrivljenom
Braniocu okrivljenog Z.R., adv. iz B.P.
Oštećenom U.N.
Punomoćniku oštećenog B.B., adv.iz H.N.
U spise  