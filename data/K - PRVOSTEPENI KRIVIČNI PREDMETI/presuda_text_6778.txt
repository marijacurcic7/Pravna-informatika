U IME CRNE GORE!
    Posl.br.K.21/12

OSNOVNI SUD U HERCEG NOVOM,po sudiji Leković Branislavu , uz učešće
zapisničara Milović Tereze, u krivičnom predmetu protiv  okrivljenih O.B. zbog
krivičnog djela falsifikovanje službene isprave iz čl.414 stav 1 KZ i
okrivljenog D.P. zbog krivičnog falsifikovanje isprave iz čl.412 stav 2 u vezi
stava 1 KZ u sticaju sa krivičnim djelom prevara iz čl.244 stav 1 KZ, povodom
optužnog predloga ODT H.Novi Kt.br.270/11-02 od 27.01.2012. godine, nakon
održanog usmenog i javnog glavnog pretresa dana 24.02.2012. godine, u
prisustvu okrivljenih O.B. i D.P., te branioca prvookrivljenog advokata M.LJ.
i zamjenika ODT Herceg Novi Stijović Rista, donio je i dana 27.02.2012. godine
javno objavio sljedeću  
P R E S U D U
Okrivljeni:

1. O.B., od oca M. i majke V. rođene B., rođenog ... godine u BP, stalno
nastanjenog u HN, ul ..., po zanimanju službenika Uprave policije PJ HN,
starijeg policijskog komesara za bezbjednost saobraćaja, oženjen, otac dvoje
djece, lošeg imovnog stanja, ne posjeduje nepokretnosti, državljanin Crne
Gore, neosuđivan,  

D.P., od oca S. i majke B. rođene Đ., rođen .... godine u K., stalno nastanjen u HN, ..., po zanimanju bravar, oženjen, otac troje djece od koje je dvoje maloljetno, srednjeg imovnog stanja, penzioner sa mjesečnom penzijom od oko 250,oo eura, državljanin Crne Gore, osuđivan presudom Opštinskog suda u Herceg Novom posl.br. K.175/88 od 23.01.1989. godine na novčanu kaznu od 200.000 dinara zbog krivičnog djela iz čl.185 st.3 u vezi st.1 KZ SRCG.  

K r i v  i    s u
Što su :  
a) okrivljeni O.B.  neutvrđenog dana u mjesecu novembru 2010. godine u
prostorijama Uprave policije u HN,kao službeno lice - stariji policijski
komesar za bezbjednost saobraćaja Uprave policije PJ HN,unio neistinite
podatke u službenu ispravu na način da je u zapisnik o uviđaju saobraćajne
nezgode koja se dogodila  u Z. dana .... godine a povodom koje nije učestvovao
u vršenju uviđaja,rukom upisao da je u nezgodi učestvovalo vozilo marke
„Opel“, tip „Astra“,reg.oznake HN ... kojim je upravljao V.M. iz F., iako mu
je bilo poznato da je V. izazvao nezgodu upravljajući vozilom marke „Audi“,
reg.oznake ..., koji podaci su zatim uneseni u kompjuterski sistem za
bezbjednost saobraćaja i na osnovu njega izrađen zapisnik br.... od ...2010.
godine koji je predat okrivljenom D.,
- čime je izvršio krivično djelo falsifikovanje službene isprave iz čl.414
stav 1. Krivičnog zakonika.  
b) Okrivljeni D.P. neutvrđenog dana u novembru mjesecu 2010. godine neistinitu
javnu ispravu upotrijebio kao pravu na način što je zapisnik br.... o uviđaju
saobraćajne nezgode koja se dogodila u Z. dana ....2010. godine, a koji je
sačinjen na predhodno opisani način i za koji je znao da je neistinit, u
namjeri da sebi pribavi protivpravnu imovinsku korist predao u prostorijama
osiguravajućeg društva „Delta DG“ na T i time lažnim prikazivanjem činjenice
da je u nezgodi učestvovalo vozilo „Opel“, reg.oznake HN ..., osigurano kod
tog društva, doveo u zabludu osiguravajuće društvo u pogledu činjenice da je
dužno da nadoknadi štetu koju je usljed udesa pretrpio na njegovom vozilu
„Golf II“, reg.oznake HN ... i time naveo osiguravajuće društvo da mu na štetu
svoje imovine isplati iznos od 230 eura,
- čime je izvršio krivično djelo falsifikovanje isprave iz čl.412 stav 2. u
vezi stava 1 Krivičnog zakonika u sticaju sa krivičnim djelom prevara iz
čl.244 stav 1 Krivičnog zakonka.  
pa se drugookrivljenom D.P., prethodno za falsifikovanje isprave iz čl.412
stav 2.u vezi stava 1 KZ utvrđuje kazna zatvora u trajanju od 3 (tri) mjeseca,
a za krivično djelo prevara iz čl.244 stav 1.KZ kazna zatvora u trajanju od 3
(tri) mjeseca,
te se okrivljenima  na osnovu citiranih zakonskih propisa, kao i primjenom
čl.4, 32, 36, 42, 52, 53. st. 1. i  54. st. 1 i 4. KZ, a u odnosu na
drugookrivljenog i primjenom čl. 48 st.2. tač.2. KZ, i z r i č u  
U S L O V N E  O S U D E
kojim se prvookrivljenom O.B. utvrđuje kazna zatvora u trajanju od 4 (četiri)
mjeseca, a drugookrivljenom D.P. utvrđuje jedinstvena kazna zatvora u trajanju
od 5 (pet) mjeseci i istovremeno određuje da se ove kazne neće ivršiti ako
okrivljeni za vrijeme od 2 (dvije) godine ne izvrše novo krivično djelo.  
Na osnovu čl.229. stav 1 ZKP-a okrivljeni se obavezuju da plate troškove
krivičnog postupka u paušalnom iznosu od po 50,00 eura.  
O b r a z l o ž e n j e
ODT Herceg Novi podnio je ovom sudu optužni predlog Kt.br.270/11-02 od
27.01.2012 godine protiv protiv  okrivljenih O.B. zbog krivičnog djela
falsifikovanje službene isprave iz čl.414. stav 1.KZ i okrivljenog D.P. zbog
krivičnog falsifikovanje isprave iz čl.412.stav 2. u vezi stava 1.KZ u sticaju
sa krivičnim djelom prevara iz čl.244. stav 1. KZ. U završnoj riječi, tužilac
je ostao pri optužnom predlogu i predložio da sud okrivljene oglasi krivim i
osudi na kaznu po zakonu.  
Okrivljeni O.B. je negirao izvršenje krivičnog djela, te je u svojoj odbrani u
bitnom naveo da je večeri 19.09.2010. godine bio dežurni starješina kada  je
obavješten da se u Z. ispred kafane „BP“ dogodio udes u kojem su učestvovala
dva vozila i u kojem je pričinjena manja materijalna šteta, dok povrijeđenih
nije bilo, a na lice mjesta povodom navedenog događaja su izašli policajci
J.O. i M.M., koji su obavili uviđaj, o kom uviđaju nije primio zapisnik, jer
pretpostavlja da ga nisu sačinili u standardnom formularu, već u svesci. Dalje
je naveo da je nakon jednog ili dva mjeseca nakon tog događaja u njegovu
kancelariju došao D.P., čije je vozilo oštećeno u predmetnoj saobraćajnoj
nezgodi i tražio mu zapisnik o uviđaju kako bi preko osiguravajućeg društva
nadoknadio štetu, ali kako mu ni do tada nije stigao zapisnik o uviđaju
predmetne nezgode, uzeo je dokumenta od D. i popunio podatke svojeručno u
zapisnik, unoseći podatke od D. za njegovo vozilo marke „Golf“ koje je
učestvovalo u nezgodi,te opis oštećenja na njegovom vozilu, a pošto drugi
učesnik saobraćajne nezgode V.M. nije bio dostupan, za koga je saznao da radi
kao električar u firmi „T“,te da je privremeno otišao u Bosnu , to je više
puta pokušao da istog pozove,a slao je i policijsku patrolu po njega, jer je
stvar bila hitne prirode obzirom da je isticao rok za pokretanje prekršajnog
postupka. Dalje je naveo da, kada je V.M. konačno došao u policiju, isti mu je
prezentirao dokumenta za vozilo marke „Opel“ tip „Astra“ reg oznake HN ...
registrovano na ime L.R. iz HN i rekao mu da je sa tim vozilom izazvao
predmetnu saobraćajnu nezgodu. Istakao je da je te podatke, dobijene od V.
unio u navedeni zapisnik, koji je predao kolegama u kancelariji, a kolege su
taj zapisnik o uviđaju popunili u standardnom formularu, koji nosi br.....
Objasnio je da je taj zapisnik predat D. nakon nekoliko dana,a koji ga je tom
prilikom pitao koja su njegova prava i šta treba da uradi sa tim zapisnikom,
te da je on zatim D. uputio da pođe u „DG“ osiguranje obzirom da je vozilo
„Opel Astra“ bilo osigurano u toj osiguravajućoj kući. Naveo je takođe da je
protiv V.M.a pokrenuo prekršajni postupak u kome je isti kažnjen novčanom
kaznom od 100,oo eura. Posebno je istakao da nije imao namjeru da pribavi
korist bilo kome, pa ni okrivljenom D.P., kojeg od ranije nije ni poznavao, te
smatra da ga je V.M. izmanipulisao dajući mu podatke za vozilo koje nije
učestvovalo u nezgodi, dok on kao ovlašćeni policijski službenik nije imao
nikakvog interesa u tome da li će okrivljeni D. ostvariti naknadu ili neće, a
zapisnik je sastavio na opisani način da bi zaštitio ugled službe kojoj
pripada jer mu je bilo neprijatno da okrivljenom D. kaže da ni nakon dva
mjeseca od udesa nema zapisnika o uviđaju. Dodao je da mu okrivljeni D. nije
nijednom rekao koje je vozilo učestvovalo u toj nezgodi, već je samo rekao da
ga je udario neki bosanac, kojeg patrola nije zatekla na licu mjesta.
Takođe je dodao da je u zapisnik o uviđaju saobraćajne nezgode ručnu unio
naprijed opisane podatke ,jer je takva procedura u situacijama kada se kasnije
sazna za drugog učesnika u nezgodi,a taj zapisnik službenici u policiji
nazivaju „upitnik“, te da je rok za pokretanje prekršajnog postupka zbog
prekršaja u saobraćaju dva mjeseca.  
Branilac prvookrivljenog adv.M.LJ. je u završnoj riječi istakao da nije
dokazano da je okrilvljeni O. izvršio djelo koje mu je stavljeno na teret,
obzirom da nije imao nikakvog motiva da pričini korist D. ili V., koje inače
ne poznaje, a iz izvedenih dokaza proizilazi da je on savjesno obavio svoj
posao, te da je motiv za pokretanje ovog postupka sasvim drugi i iskonstruisan
od strane nekih kolega prvookrivljenog. Istakao je da iz dokaza pismene
informacije dežurne službe proizilazi da je dežurna služba predmetni zapisnik
zaključila u 7,oo časova dana 20.09.2010. godine i u istom navela da slijedi
zapisnik saobraćajne nezgode pri čemu iz iskaza policajca J.a proizilazi da je
on istog dana taj zapisnik predao dežurnoj službi, a da iz svih ostalih dokaza
proizilazi da zapisnik nije ni sačinio ni kompletirao ni nedelju dana nakon
nezgode. Dalje je istakao da je okrivljeni O. na osnovu podataka kojima je
raspolagao sačinio predmetni zapisnik o uviđaju, i to dva mjeseca nakon
nezgode, a zatim učesnika u nezgodi V.M.a procesuirao sa zahtjevom za
pokretanje prekršajnog postupka. Takođe je naveo da je interesantno i da na
isti zaključak upućuje postupak u kom je svjedok V.M. dao izjavu, način i
sadržinu izjave koju je dao u policiji i u tužilaštvu u prisustvu policajaca i
na ročištu pred sudom, kao i njegovo objašnjenje zbog čega je pred sudom
izjavio drugačije.  
Okrivljeni D.P. je negirao izvršenje krivičnih djela stavljenih mu na teret,
te je u svojoj odbrani u bitnom naveo da se dana 19.09.2010. godine oko 23,15
časova njegovo vozilo „Golf 2“ reg oznake HN ... nalazilo parkirano u Z.
ispred kafane „B.P.“, u kom lokalu se on nalazio, te da je u jednom momentu
dok je bio na ulaznim vratima vidio kako jedno vozilo bosanskih registarskih
oznaka udara u njegovo parkirano vozilo i to u lijevom dijelu zadnjeg branika
i žulja vozilo čitavom lijevom stranom. Objasnio je da se to vozilo kretalo u
rikverc sa parkinga, te da se zbog proteka vremena kao i zbog mraka koje je
tada bio na licu mjesta ne može sjetiti koji je tip vozila bio, a da se sjeća
da je vozilo bilo svjetlije boje. Naveo je da vozača tog vozila nije poznavao
od ranije i da je čim je vidio šta se desilo prišao svom automobilu, te da je
prišao i vozač automobila koje ga je udario ,kojom prilikom je vidio da je taj
čovjek bio pod dejstvom alkohola. Dalje je naveo da je pokušao da se dogovori
sa njim oko naknade štete, ali da je isti to odbio i udaljio se svojim
automobilom, pa je zatim pozvao policiju, te je došao policajac J. i još jedan
policajac i sačinili su zapisnik, a tom prilikom je policajcima rekao da je u
njegovo auto udarilo vozilo sa reg tablicama .... Dodao je da je kasnije
saznao da se vozač tog vozila zove M. i da je iz B., a da je zaposlen u T..
Dalje je naveo da je nakon mjesec ili dva dana bio u stanici policije u HN da
se interesuje da li je gotov zapisnik o uviđaju kako bi preko osiguranja mogao
da naplati štetu, gdje su ga uputilli na O.B. koji mu je tom prilikom uzeo
vozačku dozvolu, upisao podatke i rekao mu da će dobiti zapisnik kada pribavi
podatke od drugog učesnika nezgode. Takođe je naveo da je dvadesetak dana
nakon toga ponovo došao u policiju gdje mu je lično okrivljeni O. predao
zapisnik i nakon toga je otišao u osiguravajuće društvo „DG“ gdje je predao tu
dokumentaciju radi naknade štete, kako ga je uputio okrivljeni O.. Istakao je
da je na ime štete primio iznos od 230,oo eura od osiguravajućeg društva, a da
nije provjeravao sadržinu zapisnika, kao ni to šta je upisano u dijelu koji se
odnosi na vozila koja su učestvovala u nezgodi.
U završnoj riječi je istakao da se ne osjeća krivim zbog djela stavljenih mu
na teret, te da ista nije izvršio, te smatra da nije dokazano ništa od navoda
optužbe, pa je predložio sudu da ga oslobodi od optužbe.  
Sud je u postupku proveo dokaze saslušanjem svjedoka V.M.a, svjedoka J.O.,
B.D., S.R., M.M., te čitanjem zapisnika o uviđaju saobraćajne nezgode
sačinjenog popunjavanjem rukom na standardnom formularu, čitanjem zapisnika o
uviđaju saobraćajne nezgode br.... od 22.11.2010. godine, te čitanjem obračuna
osiguravajućeg društva „DG“ u predmetu naknade štete AO-23/11 po zahtjevu D.P.
od 25.10.2010. godine, čitanjem zapisnika-pismene informacije dežurne službe
PJ Herceg Novi za veče 19/20.09.2010. godine u periodu od 19,00 do 7,00
časova, te uvidom u izvještaje iz kaznene evidencije za okrivljene.  
Analizirajući provedene dokaze,te dovodeći ih u vezu jedne sa drugima i sa
odbranama okrivljenih, sud je utvrdio činjenično stanje kao u izreci presude,
te našao da su okrivljeni izvršili krivična djela koja su im stavljena na
teret.  
Svjedok B.D. je u bitnom izjavio da je u septembru mjesecu 2010. godine radio
na aplikaciji za bezbjednost saobraćaja, te da je njegov posao bio da podatke
koje dežurne patrole prilikom vršenja uviđaja unose rukom u formular zapisnika
po prijemu tog zapinsnika, unese u računar u standardni formular koji se zatim
oštampa i dalje koristi u prekršajnom i krivičnom postupku. Naveo je da je
negdje poslije 20 septembra 2010. godine primio zapisnik koji su sastavili
J.O. i M.M. prilikom uviđaja saobraćajne nezgode koja se dogodila dana
19.09.2010. godine u Z., u kom zapisniku je bilo unijeto da je u saobraćajnoj
nezgodi učestvovalo vozilo marke „Audi A3“ bosanskih registarskih oznaka kojih
se ne može sjetiti i da je to vozilo prilikom izlaska sa parkinga udarilo u
parkirano vozilo „Golf 2“ vlasništvo D.P. koje je tom prilikom oštećeno.
Takođe je naveo da su u zapisnik bili unijeti lični podaci za D.P., podaci o
vozilu i oštećenjima na njegovom vozilu, tip i registarska oznaka automobila
koje je izazvalo nezgodu, a da podataka o vozaču vozila koje je udarilo u
vozilo D. nije bilo, niti o oštećenjima na tom vozilu jer je vozač napustio
lice mjesta prije dolaska patrole. Objasnio je da je istog dana unio podatke u
aplikaciju koju je radio i oštampao zapisnik, a nije ispunio dio zapisnika
koji se odnosio na drugog učesnika u nezgodi jer je standardna procedura da se
taj dio ispunjava u narednim danima nakon nezgode kada se tačno utvrdi koje
vozilo je učestvovalo u nezgodi i kada se pronađe vozač. Dodao je da je nakon
toga premješten na druge radne dužnosti i da mu nije poznato šta je bilo sa
zapisnikom, ni kada je pronađen vozač automobila.
Odgovarajući na pitanja suda i stranaka, svjedok B.D. je istakao da je u
zapisniku koji je sačinio unio podatke da je u nezgodi učestvovalo vozilo
„Audi A3“ bosanskih reg.oznaka ,a koje podatke je dao D.P.,nakon toga je
otišao na odmor i po povratku saznao da postoji drugi zapisnik o uviđaju,ali
mu nije poznato otkuda njegovo ime na predmetnom zapisniku kada nije radio u
tim danima .Pojasnio je da je na tom zapisniku samo otkucano njegovo ime,ali
da isti nije potpisao.Dodao je da su u konkretnom slučaju imali podatke i o
drugom vozilu, ali iste nije dao vlasnik tog vozila,već drugo lice učesnik u
nezgodi i da je to unijeto u zapisnik,iako se smatra to nepoznatim učesnikom,
odnosno vozilom sve dok se ne pronađe vlasnik istog i ne provjere podaci,te da
za njega kao obrađivača nije završen predmet sve dok se ne pronađe vozač i ne
uzmu od njega podaci.Objasnio je da se predmetni zapisnik može dopuniti kada
se dobiju novi podaci ili patrola dostavi podatke,a isto je mogao uraditi i
okrivljeni O. s obzirom na njegovo radno mjesto. Dodao je da se sada ne sjeća
da je kritičnog dana bila još jedna saobraćajna nezgoda osim predmetne,a da se
predmetne nezgode sjeća jer je po povratku sa odmora morao nastaviti rad na
tom predmetu obzirom da je bio nezavršen.  
Svjedok J.O. je u bitnom izjavio da je dana 19.09.2010. godine bio u trećoj
smjeni sa kolegom M.M., te da su od dežurne službe naveče obavješteni da je u
Z. ispred kafane „B.P.“ došlo do saobraćajne nezgode, tako što je vozilo Audi
A 3 bosanskih reg.tablica u pokušaju da se isparkira udarilo u parkirano
vozilo „Golf 2“ vlasništvo D.P. koji je i pozvao policiju, o kojim podacima su
bili obavješteni od dežurne službe prije izlaska na lice mjesta. Dalje je
naveo da su, kada su došli na lice mjesta, zatekli D.P. i njegovo vozilo, a u
predmetnoj nezgodi nije bilo povrijeđenih lica i na vozilu „Golf 2“ je
ustanovljena manja šteta. Istakao je da su on i kolega sastavili zapisnik na
standardnom formulru na kome rade i u koji se podaci unose rukom, u kom
zapisniku su unijeli izjavu D. koju je isti potpisao i opisali oštećenja na
njegovom vozilu, a takođe su upisali i sve podatke za njegovo vozilo, a drugi
učesnik saobraćajne nezgode se prije njihovog dolaska udaljio sa lica mjesta.
Takođe je naveo da je te večeri prilikom prolaska kroz Zeleniku uočio vozilo
Audi A 3 sa naznačenim reg.tablicama ispred lokala „Amadeus“ u Z., te da je
kontaktirao starješinu O.B. i pitao ga da li da izvede vozača tog vozila iz
kafane ili da sačeka da krene sa parkinga pa da ga zaustavi u saobraćaju, pa
mu je O. rekao da uđe u lokal i da ga potraži, ali je po dolasku na to mjesto
vidio da vozilo više nije tu. Dalje je naveo da je sledećeg dana uz pomoć
kolege R.B. saznao da je vozač vozila „Audi A 3“ V.M. koji je bosanski
državljanin i da je zaposlen u  firmi „T.“ u Z., te je nakon dva dana prvi put
stupio u kontakt sa Vujadinom došavši na njegovo radno mjesto, kojom prilikom
mu je V.M. potvrdio da je kritičnog dana izazvao saobraćajnu nezgodu u Z., ali
kod sebe nije imao nikakvih dokumenata, kao ni saobraćajnu dozvolu za vozilo
Audi, a da je rekao da boravi kod svog brata u Crnoj Gori. Naveo je takođe da
ga je tom prilikom pozvao da se javi u stanicu policije radi uzimanja izjave,
ali da se on nije pojavio ,te da ga je više puta tražio u Z. i da su ga jednom
pronašli on i O.B. koji je tom prilikom razgovarao sa V.M.em. Istakao je da je
zapisnik o uvđaju predao nadležnima u policiji na kraju smjene kritičnog dana,
ali da to nije zapisnik koji postoji u spisima ovog predmeta i koji mu je
predočen prilikom saslušanja.
Na glavnom pretresu je dodao da je prilikom prvog razgovora sa V.M.em istog
pitao sa kojim vozilom je učestvovao u nezgodi i da mu je on odgovorio da je
učestvovao sa vozilom „Audi A3“, a da tom prilikom to vozilo nije bilo kod
njega, već kod njegovog brata koji je trebao da ga registruje. Takođe je
objasnio da su zapisniik o uviđaju sačinili i u isti unijeli da je V.M.
učestvovao u nezgodi sa vozilom Audi A3 na osnovu prijave D.P. koji je to
prijavio dežurnoj službi, koja služba im je saopštila te podatke, tako da nisu
vidjeli to vozilo niti su imali bilo kakvu dokumentaciju od njega, a da je od
momenta nezgode, odnosno sačinjavanja zapisnika o uviđaju do momenta kada je
pronašao okrivljenog Vujadina prošlo dva dana. Takođe je objasnio da u
situaciji kada se desi nezgoda a na licu mjesta se ne zatekne učesnik, u
praksi se zapisnik o uvišaju popunjava po pronalasku učesnika, a taj zapisnik
može popuniti policajac u patroli, a isto tako i komandir kada mu se lice
privede u stanicu. Takođe je naveo da sa okrivljenim O.em ima kolegijalan
odnos, kao i sa svim drugim kolegama na poslu.  
Svjedok M.M. je u bitnom izjavio da je kritične večeri bio u dežurnoj
saobraćajnoj patroli sa kolegom J.O.om kada ih je u periodu između 23 i 23,30
časova dežurna služba obavjestila da je u Z. ispred kafane „B.P.“ došlo do
saobraćajne nezgode u kojoj su učestvovala dva vozila i u kojoj nema
povrijeđenih, te da su dolaskom na lice mjesta zatekli D.P. koji im je rekao
da je u njegovo parkirano vozilo „Golf 2“ udarilo vozilo „Audi A3 „ bosanskih
tablica koje je pokušavalo da se isparkira sa istog parkinga, ali da je vozač
tog vozila odmah po nezgodi napustio lice mjesta pa je on pozvao policiju.
Dalje je naveo da im je okrivljeni D. tom prilikom rekao i tačne reg.oznake
tog vozila marke „Audi“ što je imao zapisano na ceduljici koju im je pokazao,
te su on i kolega na licu mjesta sastavili zapisnik na formularu koji uvijek
ispunjavaju i on je u taj zapisnik unio podatke o vozilu D. i opisao oštećenja
na vozilu, dok je njegov kolega J. unio izjavu D. koju je on i potpisao. Dalje
je naveo da su iste večeri ispred kafane „A.“ u Z. pri patroliranju uočili
vozilo Audi A3 teget plave boje sa bosanskih reg tablica koje su odgovarale
onima koje je naveo okrivljeni D., a koje vozilo se udaljilo u nepoznatom
pravcu dok su se konsultovali sa starješinom O.B. oko toga šta da preduzmu.
Nadalje, naveo je da su na kraju smjene zapisnik predali u policiji.Pojasnio
je da u situacijama kada zapisnik nije u potpunosti sastavljen, standardna
procedura je da se podaci upisuju sljedećeg dana, odnsno u konkretnom slučaju
kada se nađe lice koje je upravljalo vozilom Audi. Istakao je da daljih
zaduženja u tom predmetu nije imao, niti mu je pozanto kada je vozač vozila
Audi pristupio u policiju i kakve je podatke dao kolegama. Dodao je da su
kritičnog dana na licu mjesta na listu zapisnika u koji se upisuju podaci o
vozilima koja su učestvovala u saobraćajnoj nezgodi upisali da je nezgodu
izazvalo vozilo Audi A3, sa reg oznakama koje je D. zapisao. Na glavnom
pretresu je dodao da su se kritičnom prilikom ispred kafane „Amadeus“ u Z. on
i njegov kolega J. kretali patrolnim vozilom u koloni i iz vozila su vidjeli
ispred te kafane parkirano vozilo „Audi A3“ bosanskih reg.oznaka,ali se zbog
kolone nisu zaustavljali da vide precizno o kojim tablicama se radi,a kasnije
po izlasku iz kolone ,kada su se vratili na to mjesto utvrdili su da se to
vozilo udaljilo u nepoznatom pravcu. Istakao je da kritične večeri nijesu
pronašli drugog učesnika ove nezgode V.M.a,a da od tada nije radio na ovom
slučaju. Pojasnio je da su kritičnom prilikom on i J. u zapisnik o uviđaju na
osnovu izjave učesnika D.P. unijeli podatke da je u nezgodi učestvovalo vozilo
„Audi A3“ bosanskih oznaka, ali da nisu to lice koje je upravljao tim vozilom
te večeri našli i saslušali.  
Svjedok S.R. je u bitnom izjavio da je u vrijeme kada se dogodila saobraćajna
nezgoda u septembru 2010. godine radio u dežurnoj službi, ali da tada nije
radio na aplikaciji za bezbjednost saobraćaja gdje se podaci iz zapisnika koje
sastave patrole prilikom vršenja uviđaja unose u standardni formular i
štampaju,već da je na te poslove radsproređen početkom oktobra 2010. godine,
te da je on za potrebe prekršajnog postupka i njihove interne arhive odštampao
zapisnik br.... o uviđaju saobraćajne nezgode koja se dogodila dana
19.09.2010. godine u Z.. Objasnio je da su u taj zapisnik već bili unijeti
podaci, a da je on samo odštampao zapisnik, potpisao i predao na dalju
nadležnost, te da su samo on i kolega B.D. bili obučeni za rad na toj
aplikaciji, pa su se u tom poslu smjenjivali i da su oni dvojica imali šifre
za pristup aplikaciji, te da je njegovu šifru znao i starješina O.B., ali da
mu nije poznato da li je O. i radio u aplikaciji i da li je koristio njegovu
šifru.
Na glavnom pretresu je pojasnio da po pravilu kada se desi nezgoda u kojoj
nisu poznati svi učesnici onda je u pitanju NN lice i nepoznato vozilo sve dok
ga ne pronađu i ono ne potvrdi da je bilo učesnik i da im svoje podatke, a
kada se naknadno dođe do podataka o nezgodi zapisnik o uviđaju se dopunjuje
unošenjem tih podataka,a te dopunjene nove podatke mogao je u zapisnik s
obzirom na svoje radno mjesto dopuniti i okrivljeni O..  Pojasnio je da u
zapisnik o uviđaju kompjuterski kao datum izrade zapisnika unosi se datum
njegovog štampanja,a na kraju se odštampava i ime službenika koji je započeo
izradu tog zapisnika. Takav zapisnik će potpisati službenik odnosno policajac
koji završava predmet i izdati zapisnik strankama, a ne mora ga potpisati
policajac koji je vršio uviđaj iako mu je ime odštampano na kraju tog
zapisnika.  
Svjedok V.M. je na zapisniku o saslušanju kod Osnovnog državnog tužioca Herceg
Novi u bitnom izjavio da je dana 19.09.2010. godine oko 23,30 časova u Z.,
ispred kafe bara „B.P.“, u momentu kada je izlazio sa parkinga svojim vozilom
Audi A3 reg.oznaka 829-J474 udario u parkirano vozilo marke Golf II reg oznaka
HN AF 424 vlasništvo okrivljenog D., kojom prilikom je malo jače oštetio
prednja lijeva vrata i zagrebao lijevu stranu njegovog vozila. Naveo je da mu
je D. prišao jer je vidio kako je došlo do kontakta i on mu je ponudio da ga
obešteti, međutim nastao je spor oko visine štete pa se na licu mjesta nijesu
dogovorili, te je on okrivljenom D. rekao gdje radi i gde živi, a da kada
popravi vozilo dođe kod njega sa računom majstora, pa je nakon toga napustio
lice mjesta. Dalje je naveo da je nakon nekoliko dana nakon nezgode na njegovo
radno mjesto u „Tažex“ u Z. došao policajac  koji se predstavio kao J.O., te
da je tom prilikom tom policajcu rekao kako je došlo do nezgode i kojim je
vozilom upravljao, pa mu je policajac rekao da dođe u policiju i donese
dokumentaciju za vozilo, kao i lična dokumenta koja nije imao tad kod sebe,
kako bi od njega uzeli pismenu izjavu. Takođe je istakao da je policajcu rekao
da je vozilo Audi 3 njegovo vlasništvo, da se nalazi kod njegovog brata u
Bosni. Istakao je da se inače to vozilo ne vodi na njega, nego na izvjesnog
Potočnik Ognjena od koga je kupio to vozilo u B., a da on u Herceg Novom
pretežno koristi svoje vozilo „Opel Astra“ koje se vodi na ime izvjesnog
Lučića kome ne zna ime. Dalje je objasnio da, kako se njegovo vozilo „Audi“
tada nalazilo u Bosni, kao i dokumenta za isto, to se nije odazvao pozivu
policije, tako da je isti policajac kroz nekoliko dana ponovo došao kod njega
na posao, a kako se ponovo nije javio u policiju, taj policajac je kroz
nekoliko dana opet došao zajedno sa nekim policajacem koga od ranije nije
poznavao i pozvao ga da dođe u policiju kako bi dao izjavu o nezgodi.Istakao
je da je tom prilikom tom policajcu saopštio da nema dokumentaciju i predočio
da ima drugo vozilo „Opel Astru“ reg oznake HN ..., pa mu je isti policajac
rekao da donese dokumentaciju od tog vozila. Takođe je naveo da je istog ili
narednog dana došao u kancelariju kod tog policajca, koji je u svojoj
kancelariji rukom napisao izjavu umjesto njega, a da je on istu potpisao .Tada
mu je policajac rekao da će uzeti dokumentaciju od „Opel Astre“, pa će se
preko osiguranja tog vozila moći nadoknaditi šteta. Takođe je naveo da su mu
kasnije, kada je došao u policiju povodom predmetnog slučaja, policajci
pokazali sliku lica za koje su rekli da se zove O.B., te da je siguran da je
to policajac koji je došao sa J.em kod njega na posao i koji je kasnije u
kancelariji napisao izjavu o nezgodi. Dalje je naveo da nije uzimao zapisnik o
uviđaju koji je sačinila policija, a takođe mu nije poznato da li je D.P. u
vezi predmetne nezgode naplatio štetu od osiguranja njegovog vozila, dok je on
zbog prekršaja kažnjen novčanom kaznom u iznosu od 70,oo eura, te je dodao da
je vozilo Opel Astra kasnije prodao izvjesnom M. koji živi u I. i on je
produžio registraciju.
Svjedok V.M. je na glavnom pretresu izmijenio iskaz,te u bitnom izjavio da je
kritičnog dana u večernjim časovima duže vrijeme konzumirao alkohol u kafani
„B.P.“ u Z., pa je prilikom izlaska svojim vozilom sa parkinga udario u jedno
putničko vozilo koje je bilo tu parkirano, a da ne može sa sigurnošću da se
izjasni ni sa kojim vozilom je upravljao tom prilikom, obzirom da je bio u
pijanom stanju i da posjeduje dva putnička vozila i to „Audi A3“ sa bosanskim
reg.oznakama i vozilo „Opel Astra“ sa reg.oznakama H.N.. Naveo je da se sjeća
da je tom prilikom razgovarao sa vlasnikom vozila u koje je udario, ali da se
nijesu uspjeli dogovoriti oko cijene pa je  otišao sa lica mjesta ne sačekavši
policiju, a tom čovjeku je dao svoje podatke i rekao mu gdje radi, pa mu je
nakon toga dan ili dva kod njega kući došao jedan krupan, crnokos, visok
policajac, kome ne zna ime i rekao mu da dođe u policiju radi sačinjavanja
zapisnika o nezgodi, pa kako je zbog posla zaboravio da se javi u policiju,
taj policajac mu je opet dolazio, te je on nekih desetak dana od nezgode pošao
u policiju i ponio dokumenta od vozila „Opel Astra“ jer je mislio da je sa tim
vozilom učestvovao u nezgodi, te se javio okrivljenom O.u jer mu je on tako
rekao. Dalje je naveo da se ne sjeća da li je prije toga okrivljeni O. dolazio
kod njega da se raspituje o predmetnoj nezgodi, a da zna da su sa policajcem
koji je dolazio kod njega bila još dvojica policajaca u policijskom vozilu.
Dalje je objasnio da je tom prilikom okrivljenom O.u predao dokumenta od svog
vozila „Opel Astra“ i dao mu izjavu o tome kako se desila nezgoda, a da je on
na osnovu svega toga sačinio predmetni zapisnik o uviđaju, nakon čega je
odgovarao prekršajno zbog prekršaja u saobraćaju i to istog dana i platio
novčanu kaznu. Dalje je objasnio da je nakon godinu dana od tog događaja kod
njega na radnom mjestu došao jedan policajac u civilu i poveo ga u policiju
kako bi razgovarali o predmetnoj saobraćajnoj nezgodi, kom policajcu ne zna
ime, a jedino zna da su mu rekli da radi u odjeljenju za privredni kriminal.
Objasnio je da su tada u kancelariji osim njega bili još neki policajci, a da
je jedan od njih bio stariji i ime mu je Jovo i isti ga je najviše ispitivao i
tražio da se sjeti sa kojim vozilom je kritične prilike imao saobraćajnu
nezgodu, a da mu je odgovorio da je koliko se sjeća nezgodu imao sa vozilom
„Opel Astra“ . Na to mu je navedeni policajac odgovorio da to nije tačno i da
mora reći istinu, odnosno reći da je učestvovao sa vozilom „Audi“ ili će ga u
suprotnom policija prognati iz Crne Gore obzirom da ovdje radi kao stranac sa
radnom dozvolom. Takođe je naveo da su mu tada pokazivali sliku okrivljenog
O.a da bi im rekao da li je to policajac kome je davao izjavu, što je on
potvrdio, pa su nakon svega ti službenici-policajci sačinili zapisnik, a on ga
je potpisao jer su mu zaprijetili da će ga protjerati iz Crne Gore. Pojasnio
je da ga je jedan od tih policajaca iz privrednog kriminala doveo u tužilaštvo
gdje je dao identičnu izjavu jer je taj policajac bio prisutan, pa nije mogao
reći istinu. Istakao je da je tačno sve što govori na glavnom pretresu, te da
ni sada nije sto posto siguran kojim vozilom je kritične prilike učestvovao u
nezgodi, a da misli da je to bio „Opel Astra“ jer na tom vozilu ima ogrebotinu
preko vrata od vozača, dok na vozilu „Audi“ nema nikakvih oštećenja. Takođe je
dodao da ni jednom prilikom okrivljenom O.u ni u policiji ni bilo gdje drugo
nije rekao da je u predmetnoj saobraćajnoj nezgodi učestvovao svojim vozilom
„Audi A3“, a da se prilikom davanja izjave u tužilaštvu i u policiji osjećao
kao da je nešto kriv, jer mu nije rečeno protiv koga se tu vodi postupak.
Dodao je takođe da je samo okrivljenog D. znao iz kafane, iako nikome od
svjedoka i okrivljenih u ovom postupku nije znao ni ime ni prezime, te da je u
kritičnom periodu i prije i nakon nezgode konstantno pio alkohol i sve do
unazad šest mjeseci kada je prestao da pije i započeo ambulantno liječenje
zbog zavisnosti od alkohola.  
Sud je prihvatio iskaze svjedoka B.D., J.O., M.M.a i S.R., kao uvjerljive i
logične, jer su u odnosu na odlučne okolnosti međusobno saglasni, a
potkrijepljeni su izvedenim dokazima – pismenom informacijom dežurne službe UP
PJ Herceg Novi za dan 19/20.09.2010 u periodu od 19 do 07,00h i iskazom
svjedoka V.M.a datog na zapisnik o saslušanju kod Osnovnog državnog tužioca.
Iskazi ovih svjedoka su od značaja u konkretnom slučaju jer se istim
opovrgavaju odbrane okrivljenih, te se iz iskaza ovih svjedoka utvrđuje da su
okrivljeni O. i D. znali da je u predmetnoj saobraćajnoj nezgodi učestvovalo
vozilo marke „Audi“ bosanskih reg.oznaka ..., a da nije učestvovalo vozio
marke“ Opel Astra“.Iskaz svjedoka B.D. je od značaja jer se istim potvrđuje da
je patrola u sastavu J. M. dostavila nadležnima u policiji zapisnik o uviđaju
saobraćajne nezgode sa podatkom da je u istoj učestvovalo vozilo „Audi A3“,te
da je svjedok te podatke i unio u aplikaciju koju je radio i oštampao
zapisnik,dok je iskaz svjedoka S.R. od značaja jer se istim potvrđuje da je
okrivljeni O. znao šifru za rad u predmetnoj aplikaciji za sačinjavanje
zapisnika o uviđaju,a koju su šifra imali samo Sinđić i Bošković.
Međutim,sud nije prihvatio iskaz svjedoka V.M.a sa glavnog pretresa - da
okrivljenom O.u nikada nije rekao da je u predmetnoj saobraćajnoj nezgodi
učestvovao svojim vozilom „Audi A3“,te da je kod državnog tužioca dao
neistinit iskaz,jer se prilikom davanja te izjave nije sjećao kojim je vozilom
učestvovao u nezgodi,niti da se danas može sjetiti, i da tom prilikom nije
mogao reći istinu jer su mu policajci prijetili da će ga protjerati iz Crne
Gore. Ovo iz razloga jer je ovakav iskaz svjedoka V.M.a neuvjerljiv,nelogičan
i obezvrijeđen izvedenim dokazima-iskazima svjedoka B.,J.a i M.,te pismenom
informacijom dežurne službe policije u H.Novom ,pa je kao takav sračunat i dat
u korist prvookrivljenog O.a .
Naime,pismenom informacijom dežurne službe policije u H.N, za veče
19/20.09.2010. godine proizilazi da je u 23.20 časova D.P. iz K. prijavio
policiji da je u Z. došlo do saobraćajne nezgode i da se drugi učesnik
nepoznatim vozilom registarskih oznaka ... udaljio sa lica mjesta u nepoznatom
pravcu,pa je povodom te prijave na lice mjesta upućena pratrola –policajci
J.O. i M.M.,a koji su u svojstvu svjedoka saglasno i izričito istakli da im je
na licu mjesta D. rekao da je u nezgodi učestvovalo vozilo „Audi A3“ bosanskih
reg.oznaka ...,te iz iskaza svjedoka J.a dalje proizilazi da je po pronalasku
Vujadina isti mu u prvom razgovoru potvrdio da je učestvovao u nezgodi sa
vozilom „Audi A3“.  
Iz zapisnika o uviđaju saobraćajne nezgode sačinjenog popunjavanjem rukom na
standardnom formularu, proizilazi da su  uviđaj izvršili ovlašćeni službenici
policije J. O. i M. M. u mjestu Z., kod kafane „B.P.“ dana 19.09.2010. godine
u vremenu od 23,30 časova do 23,50 časova, te da je nezgoda nastala zbog
nepropisne vožnje unazad, usled koje je došlo do udara vozila u drugo
parkirano vozilo, te da su u predmetnoj nezgodi učestvovalo PMV marke VW Golf,
reg oznaka HN ..., vlasništvo D.P., na kom vozilu je ustavnovljena materijalna
šteta, te PMV Opel Astra reg. oznaka HN ..., vlasništvo L.R., na kom vozilu je
ustanovljena materijalna šteta. Takođe  iz zapisnika proizilazi da lice V.M.
nije napustio lice mjesta, te su navedene izjave oba  učesnika u saobraćajnoj
nezgodi - da je do saobraćajne nezgode došlo tako što se jedno od vozila
uključivalo u saobraćaj i tom prilikom udarilo u parkirano vozilo.
Iz zapisnika o uviđaju saobraćajne nezgode br.... od 22.11.2010. godine
proizilazi da su uviđaj vršili pripadnici policije PJ Herceg Novi, M.M.a i
J.O., dana 19.09.2010. godine u vremenu od 23,30 do 23,50 časova, te da se PMV
marke „Golf II“ reg. oznaka HN AF 424 nalazilo propisno parkirano pored
lokalnog puta, a da je oštećeno od strane nepoznatog vozila, koje se nakon
toga udaljilo u nepoznatom pravcu. Takođe je naznačeno da su učesnici
saobraćajne nezgode D.P. i V.M., a da je D. naveo da je parkirao svoje vozilo
ispred objekta „B.P.“ u Z., te da je kada se udaljio od istog oko 10-tak
metara, primjetio vozača sa vozilom koji se vožnjom unazad pokušavao uključiti
na loklani put, pa je udario u njegovo vozilo i nastavio kretanje u pravcu
Zelenike,  dok je Vujadin naveo da se kretao sa svojim vozilom sa proširenja
na lokalni put i tom prilikom nije obratio pažnju na vozilo pored sebe, već na
vozila koja su prolazila putem, pa je udario u parkirano vozilo. Takođe je
utvrđeno da date izjave nijesu potpisane od strane učesnika u saobraćajnoj
nezgodi, već samo od ovlašćenog služebenog lica.  
Ocjenom navedenih zapisnika o uviđaju saobraćajne nezgode-sačinjenog rukom i
br.... sačinjenog putem računara i dovođenjem istih u vezu sa iskazima
svjedoka B.,.S.,J.a i M. ,kao i sa odbranama okrivljenih,sud je izveo
nesumnjiv zaključak da je okrivljeni O. u navedene zapisnike unio neistinite
podatke da je u predmetnoj nezgodi učestvovalo vozilo „Opel Astra“ reg,oz.HN
...,kojimje upravljao V.M., iako mu je bilo poznato da je Vujadin u toj
nezgodi učestvovao sa vozilom „Audi A3“ reg.....
Iz zapisnika-pismene informacije dežurne službe Uprave policije PJ Herceg Novi
za veče 19/20.09.2010. godine u periodu od 19,00 do 7,00 časova proizilazi da
je u 23.20 časova okrivljeni D.P. iz K. prijavio da je u Z. u neposrednoj
blizini ugostiteljskog objekta „B.P.“ došlo do saobraćajne nezgode, bez
povrijeđenih lica, navodeći da se drugi učesnik nepoznatim vozilom
registarskih oznaka ... udaljio sa lica mjesta u nepoznatom pravcu, te da je o
navedenom upoznat starješina O.B., i da je na lice mjesta upućena pratrola
J.-Milović.  
Iz obračuna osiguravajućeg društva „DG“ u predmetu naknade štete AO-23/11 po
zahtjevu D.P. od 25.10.2010. godine proizilazi da je navedeno osiguravajuće
društvo odmjerilo naknadu štete u iznosu od 230,oo eura, postupajući po
odštetnom zahtjevu okrivljenog D. za štetu nastalu dana 19.09.2010. godine na
njegovom vozilu marke Volkswagen Golf 19E reg oznaka HN ..., za koju je kriv
njihov osiguranik sa vozilom Opel Astra reg br. HN osigurano po polisi br.
....  
Sud je prihvatio kao  vjerodostojne pismenu informaciju dežurne službe
policije za kritično veče i obračun osiguravajućeg društva „DG“ jer su
sačinjeni d nadležnog organa i privrednog društva u zakonitoj proceduri,a na
iste ni stranke nisu imale primjedbi. Navedena pismena informacija dežurne
službe je od značaja jer se istom potvrđuje da je provokrivljenom O.B. bilo
poznato da u nezgodi nije učestvovalo vozilo „Opel Astra“ reg.HN...,jer je
istom predmetna informacija dostavljena kao dežurnom starješini kritične
večeri. Pismeni obračun osiguravajućeg društva je od značaja jer se istim
potvrđuje da je drugookrivljeni D. lažnim prikazivanjem činjenica da je u
nezgodi učestvovalo vozilo „Opel Astra“ navedene reg.oznake,od oštećenog
osiguravajućeg društva pribavio protivpravnu imovinsku korist u iznosu od 230
eura.  
Iz izvještaja o kaznenoj evidenciji za okrivljenog O.B. proizilazi da isti
ranije nije osuđivan, dok iz izvještaja o kaznenoj evidenciji za okrivljenog
D.P. proizilazi da je isti osuđivan presudom Opštinskog suda u Herceg Novom
posl.br. K.175/88 od 23.01.1989. godine na novčanu kaznu od 200.000,oo dinara
zbog krivičnog djela iz čl.185 st.3 u vezi st.1 KZ SRCG.  
Sud nije prihvatio odbrane okrivljenih O.B. i D.P. jer su njihove odbrane
neuvjerljive,  nelogične i opovrgnute izvedenim dokazima – pismenom
informacijom dežurne službe Uprave policije PJ Herceg Novi za dan
19/20.09.2010. godine u periodu od 19,00 do 7,00 časova,te iskazima svjedoka
J.O., B.D., S.R., M.M.,kao i iskazom svjedoka V.M.a sa zapisnika o saslušanju
kod državnog tužioca, te su kao takve odbrane okrivljenih usmjerene u pravcu
izbjegavanja krivice.
          Pored toga,odbrane okrivljenih nisu potvrđene ni jednim izvedenim dokazom, osim iskazom svjedoka V.M.a sa glavnog pretresa,a koji iskaz sud nije prihvatio iz naprijed opisanih razloga.  
Polazeći od naprijed provedenih i analiziranih dokaza, te materijalnih dokaza
u spisu i odbrana okrivljenih sud je nesporno utvrdio da su u mjesecu novembru
2010. godine okrivljeni O.B., kao službeno lice-Stariji policijski komesar za
bezbjednost saobraćaja UP PJ u Herceg Novom, unio neisitnite podatke u
službenu ispravu – zapisnik o uviđaju saobraćajne nezgode koja se dogodila u
Z. dana 19.09.2010. godine, a povodom koje nije učestvovao u vršenju uviđaja,
na način što je u isti rukom upisao da je u nezgodi učestvovalo vozilo marke
„Opel“, tip „Astra“ registarskih oznaka HN ... kojim je upravljao V.M. iz
Foče, iako mu je bilo poznato da je Vujadin izazvao nezgodu upravljajući
vozilom marke „Audi“, registarskih oznaka 829-J-474, na osnovu kog zapisnika
je izrađen zapisnik br.... od 22.11.2010. godine koji je predo okrivljenom D.,
a okrivljeni D. je taj zapisnik, za koji je znao da je neistinit, predao u
osiguravajućem društvu „DG“ i time lažnim prikazivanjem činjenice da je u
nezgodi učestvovalo vozilo „Opel Astra“ reg,HN ...,osigurano kod tog
društva,doveo u zabludu oštećeno društvo u pogledu činjenice da je dužno da
nadoknadi štetu koju je usljed udesa pretrpio na svom vozilu „Golf II“,
reg.oznake HN ... i time naveo osiguravajuće društvo da mu na štetu svoje
imovine isplati iznos od 230,oo eura.  
U naprijed opisanim radnjama okrivljenog O.B. sud je našao sva bitna obilježja
krivičnog djela falsifikovanje službene isprave iz čl.414. stav 1. KZ, jer je
kao službeno lice Stariji policijski komesar za bezbjednost saobraćaja UP PJ u
HN, unio neisitnite podatke u službenu ispravu - zapisnik o uviđaju
saobraćajne nezgode,iako je znao da predmetni podaci nisu istiniti. U opisanim
radnjama okrivljenog D.P. sud našao sva bitna obilježja krivičnog djela
falsifikovanje isprave iz čl.412. st.2. u vezi stava 1. KZ u sticaju sa
krivičnim djelom prevara iz čl.244. st.1. KZ,  jer je neistinitu javnu ispravu
- predmetni zapisnik o uviđaju saobraćajne nezgode upotrijebio kao pravu,iako
je znao da je neistinita,te u namjeri da sebi pribavi protivpravnu imovinsku
korist predao zapisnik oštećenom osiguravajućem društvu i na opisani način
lažnim prikazivanjem činjenica, doveo u zabludu oštećenog da mu ne štetu svoje
imovine isplati iznos od 230,oo eura.  
U odnosu na oblik vinosti, sud je utvrdio da su okrivljeni navedena krivična
djela počinili sa umišljajem, jer su bili svjesni svojih djela i htjeli su
njihova izvršenja. Umišljaj okrivljenih je nesumnjivo utvrđen na naprijed
opisani način, obzirom da su znali da u predmetnoj saobraćajnoj nezgodi nije
učestvovalo vozilo „Opel Astra“, što je utvrđeno iskazima svjedoka J.O., B.D.,
S.R., M.M. i iskazom svjedoka V.M.a datom na zapisniku kod državnog
tužioca,kao i zapisnikom –informacijom dežurne službe UP PJ H.Novi za dan
19/20.09.2010. godine u periodu od 19,oo do 7,oo časova ,o čemu je iste večeri
upoznat okrivljeni O. kao dežurni starješina.  
Odlučujući o vrsti i visini krivične sankcije koju okrivljenim treba izreći za
počinjena krivična djela,sud je cijenio sve okolnosti iz čl.42 KZ .
Shodno navedenom zakonskom propisu sud je okrivljenom O.B. od olakšavajućih
okolnosti cijenio raniju neosuđivanost, da je porodičan čovjek, otac dvoje
maloljetne djece koje je u obavezi da izdržava, dok otežavajućih okolnosti
nije našao.
Na strani okrivljenog D.P. sud je od olakšavajućih okolnosti cijenio da je
otac troje djece,od kojih je dvoje maloljetno koje je u obavezi da izdržava,te
loše materijalno stanje, dok je od otežavajućih okolnosti cijenio njegovu
raniju osuđivanost -pri čemu je sud imao u vidu veliki protek vremena od
ranije osude i da nije osuđivan za srodno djelo ,pa mu je za krivično djelo
falsifikovanje isprave iz čl.412 stav 2. u vezi stava 1 KZ i za krivično djelo
prevara iz čl.244 stav 1. KZ utvrdio kazne zatvora u trajanju od po 3 mjeseca.
Međutim, kad se ima u vidu ukupnost svih olakšavajućih okolnosti, sud je
mišljenja da su konkretna djela lakša i da nije nužno, s obzirom na sve
okolnosti, prema okrivljenima primjeniti zatvorske kazne, jer se osnovano može
očekivati da će i samo upozorenje uz prijetnju kaznom dovoljno uticati na njih
da ubuduće ne vrše krivična djela. Zbog toga je sud primjenom članova  52, 53
st 1 i 54. st.1 i 4. KZ okrivljenom O.B. utvrdio kaznu zatvora u trajanju od 4
(četiri) mjeseca, a okrivljenom D.P. primjenom propisa o sticaju iz čl.48 st.2
tač.2 KZ-a,utvrdio jedinstvenu kaznu zatvora u trajanju od 5 (pet) mjeseci i
istovremeno odredio da se ove kazne neće izvršiti ako okrivljeni za vrijeme od
2 (dvije) godine ne izvrše novo krivično djelo, s time što je vrijeme
provjeravanja odmjereno u skladu sa visinama utvrđenih kazni i ličnostima
okrivljenih.  
Predstavnik oštećenog osiguravajućeg društva „DG“ iako uredno pozvan nije
pristupio na glavni pretres,niti je u toku krivičnog postupka ošećeni postavio
imovinsko pravni zahtjev.  
Sud je na osnovu čl.229 stav 1 ZKP-a obavezao okrivljene da plate troškove
krivičnog postupka u paušalnom iznosu od po 50,oo eura svaki, a koji iznosi su
odmjereni u skladu sa složenosti i dužnom trajanja krivičnog postupka i
imovnim stanjem okrivljenih.  
OSNOVNI SUD U HERCEG NOVOM
Dana 27.02.2012 godine.
Zapisničar
Sudija
Milović Tereza
Branislav Leković  
Pravna pouka:
Protiv ove presude dozvoljena je žalba
u roku od 8 dana od dana prijema,
Višem sudu u Podgorici, a preko ovog
suda.  
DNA:
- ODT H.Novi
- okrivljenima
- braniocu prvookrivljenog adv.M.LJ.
- u spise  