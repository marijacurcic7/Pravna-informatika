OSNOVNI SUD U BERANAMA
K.br. 47/11 
U IME NARODA
      Osnovni sud u Beranama, kao prvostepeni krivični sud, sudija Aleksandar  Ćulafić, sa zapisničarem Mirosavom Lekić, u postupku po optužnom predlogu Osnovnog državnog tužilaštva u Beranama Kt.br. 329/2010 od 21.09.2010. godine,  protiv okrivljenog K. D. iz sela..., opština Berane, zbog krivičnog djela šumska krađa iz čl. 324. st. 1. Krivičnog zakonika Crne Gore, nakon održanog usmenog, javnog i glavnog pretresa u prisustvu okrivljenog i njegovog branioca adv. pripravnika A.K., koja postupa po zamjeničkom punomoćju adv. D. P., i punomoćnika oštećene Uprave za šume Pljevlja PJ Berane, S. Ć., a u odsustvu ODT-a u Beranama, dana 16.03.2011. godine, donio je i javno objavio

P R E S U D U
Okrivljeni K. D. , od oca R. i majke M., rođene  L., rođenog ... godine u
Beranama, sa prebivalištem u selu Goražde, opština Berane, državljanin Crne
Gore, završio SSS, nezaposlen, siromašnog imovnog stanja, neosuđivan  
K r i v   j e
      \- što je:

      \- dana 25.04.2010. godine, u državnoj šumi kojom gazduje Uprava za šume Pljevlja PJ Berane, u mjestu zv. "Đurenica", opština Berane, radi krađe oborio 38 bukovih stabala, u ukupnoj količini od 2,32 m3, čime je pričinio štetu oštećenoj Upravi za šume Pljevlja PJ Berane u iznosu od 43,43 eura.

      \- čime je izvršio krivično djelo šumska krađa iz čl. 324. st. 1. Krivičnog zakonika,

      \- pa mu sud primjenom citiranog zakonskog propisa i čl. 2, 4, 5, 13, 15, 32, 36, 39. st. 1, 42, 52, 53. i 54. Krivičnog zakonika i čl.199, 212. st. 2. i 364. ZKP-a, **i z r i č e**

USLOVNU OSUDU
      Kojom mu utvrđuje kaznu zatvora od 3 (tri) mjeseca,  i istovremeno određuje da se kazna neće izvršiti ukoliko okrivljeni u roku od jedne godine ne izvrši drugo krivično djelo, **kao glavnu kaznu,   **i **o s u đ u j e**

           - na novčanu kaznu u iznosu od 200,00 € (dvije stotine eura)
kao sporednu kaznu, koju kaznu je dužan da plati, u roku od 3 (tri)
mjeseca, po pravosnažnosti presude na žiro račun br. 832-150-38 Osnovnog suda
Berane.  
      Ako osuđeni ne plati novčanu kaznu u određenom roku, sud će novčanu kaznu zamijeniti kaznom zatvora, tako što će za svakih započetih 25,00 € novčane kazne odrediti jedan dan zatvora, a ako osuđeni plati samo dio novčane kazne, sud će ostatak kazne srazmjerno zamijeniti kaznom zatvora, pa ako osuđeni isplati ostatak novčane kazne, izvršenje kazne zatvora će se obustaviti.


Okrivljeni se obavezuje da na ime paušala plati ovom sudu iznos od 20,00 €, na
žiro račun br. 832-150-38 Osnovnog suda Berane, u roku od 15 dana po
pravosnažnosti presude, pod prijetnjom posledica prinudnog izvršenja.  
      Okrivljeni K. D., se obavezuje da oštećenoj Upravi za šume Pljevlja PJ Berane, na ime naknade štete plati iznos od 43,43 €, u roku od 15 dana po pravosnažnosti presude, pod prijetnjom posledica prinudnog izvršenja.

O b r a z l o ž e n j e 
      Optužnim predlogom ODT-a u Beranama, Kt.br. 329/2010 od 21.09.2010. godine, optužen je K. D., da je izvršio krivično djelo šumska krađa iz čl. 324. st. 1. Krivičnog zakonika Crne Gore.

      Glavni pretres je održan i zaključen u prisustvu okrivljenog i njegovog branioca adv. pripravnika A.K., koja postupa po zamjeničkom punomoćju adv. D. P. i punomoćnika oštećene Uprave za šume Pljevlja PJ Berane, S. Ć., a u odsustvu uredno pozvanog ODT-a u Beranama shodno čl. 453. ZKP-a CG.

      Punomoćnik oštećene Uprave za šume Pljevlja, S. Ć., u završnoj riječi je izjavila da se pridružuje krivičnom gonjenju protiv okrivljenog i predložila je sudu da okrivljenog oglasi krivim i osudi na kaznu po zakonu, kao i da obaveže okrivljenog da na ime štete Upravi za šume Pljevlja plati iznos od 43,43 €.

Okrivljeni K. D., u svojoj odbrani, priznao je izvršenje krivičnog djela
stavljenog mu na teret i istakao da je tačno da je dana 25.04.2010. godine, u
državnoj šumi, u mjestu zvanom „Đurenica“, bez odobrenja i doznake sjekao
bukova stabla koja su mu bila potrebna za ogrijev. Okrivljeni je istakao da mu
je toga dana kući zafalilo drva, pa je sa tih razloga pošao u šumu i izvršio
sječu bukovog drveta. Imao je namjeru da za posječena stabla objavu plati
lugaru nakon izvršene sječe, pa kada ga je lugar zatekao da vrši prevoz
ogrijevnog drveta, ponudio je istom da plati objavu za posječena drva, ali
lugar to nije prihvatio. Objasnio je da se radi o šikari pa ne zna tačan broj
oborenih stabala, a smatra da se radi o manjoj količini od 2,32 m3, s obzirom
na to da na kultivator može da stane oko 1,20 m3.  
U završnoj riječi  je izjavio da se osjeća krivim, da se kaje i molio je sud
da ga što blaže kazni i u potpusnosti je prihvato završnu riječ svog branioca,
koja je istakla da sud prilikom odmjeravanja kazne treba da uzme u obzir da se
radi o mlađem licu koje je nezaposleno, siromašnog imovnog stanja, koje je
bespravnu sječu izvršilo radi obezbjeđenja ogrijeva, a ne radi dalje prodaje,
te da se radi osobi koja je nekažnjavana sto ukazuje da nije skolona vršenju
krivičnih djela, i da je okrivljeni imao namjeru da plati objavu za oborena
stabla, pa je predložila da se okrivljeni oslobodi od optužbe.  
 Radi utvrđivanja odlučnih činjenica i donošenja pravilne i zakonite odluke, sud je izveo dokaze: saslušao svjedoka N.A. pročitao prijavu za šumsku štetu br. 384 od 26.04.2010. godine, te pribavio i izvršio uvid u izvod iz KE na ime okrivljenog.

Cijeneći odbranu okrivljenog i dokaze pojedinačno i u međusobnoj vezi, a
shodno čl. 360. st. 2. Zakonika o krivičnom postupku Crne Gore, sud je utvrdio
činjenično stanje i na osnovu istog zaključio da je okrivljeni izvršio
krivično djelo koje mu  je stavljeno na teret i za koje je kriv.  
      Odbranu okrivljenog K. D. sud je cijenio kao potpuno, jasno i nedvosmisleno priznanje izvršenog krivičnog djela, a koje je potvrđeno ostalim izvedenim dokazima tokom postupka. Okrivljeni je istakao da je toga dana njemu kući zafalilo drva, pa je pošao u šumu i izvršio sječu bukovog drveta i kada je bio zatečen od strane lugara da pregoni ova drva, predlagao je da plati objavu za posječena drva, ali lugar to nije prihvatio. Ovakvu odbranu okrivljenog u potpunosti je potvrdio svojim iskazom svjedok N. A., a istovremeno je i u saglasnosti sa sadržinom pismene prijave za šumsku štetu br. 384 od 26.04.2010. godine.

      Dakle, iz izvedenih dokaza i odbrane okrivljenog, kao nesporno je utvrđeno da je isti dana 25.04.2010. godine, u državnoj šumi, u mjestu "Đurenica", oborio 38 bukovih stabala, s tim što je sud drvnu masu oborenih stabala utvrdio kroz sadržinu iskaza svjedoka N. A. – lugara u Upravi za šume Pljevlja – PJ  Berane, i sadržinu pismenog dokaza –  prijave za šumsku štetu. Tako, svjedok N. A.ističe da je, dana 25.04.2010. godine, u mjestu ..., prilikom redovne kontrole, zatekao  K. D. kako vrši prevoz ogrijevnog bukovog drveta kultivatorom. Tom prilikom je na kultivatoru bilo natovareno više od 1 m3, a okrivljeni mu je objasnio gdje je izvršio sječu. Tragom kultivatora pošao je na mjesto sječe, koje je bilo udaljeno oko 100 m i tamo je zatekao 38 posječenih bukovih stabala. Nakon što je premjerio panjeve, utvrdio je da je posječeno u bruto masi 2,32 m3. Tom prilikom  na mjestu sječe zatekao je posječenu drvnu masu koja nije bila otjerana, a ostali su krajevi tanjih stabala – vrhovi, tako da smatra da ono što je bilo na kultivatoru i ono što je ostalo  nakon sječe u bruto masi iznosi 2,32 m3, pa je sa tih razloga podnio prijavu na okrivljenog. Tom prilikom mu je okrivljeni nudio da plati objavu za posječena stabla, ali on to nije prihvatio sa razloga što na istom mjestu planom sječe nije dozvoljena doznaka. Sud je u potpunosti prihvatio iskaz ovog svjedoka, kao objektivan, jasan i uvjerljiv, te u saglasnosti sa ostalim izvedenim dokazima. Ovaj iskaz je potvrđen i sadržinom pismenog dokaza – prijavom za šumsku štetu  br. 384 od 26.04.2010 godine.

      Postupajući na opisani način – obarajući stabla u državnoj šumi, bez prethodnog odobrenja za isto, a u namjeri pribavljanja protivpravne imovinske koristi, dakle, radi krađe, okrivljeni je u svojim radnjama ostvario elemente krivičnog djela šumska krađa iz čl. 324. st. 1. Krivičnog zakonika, s obzirom da se radi o kubnoj masi od preko 1 m3. Krivično djelo okrivljeni je izvršio s umišljajem, jer kako je sam istakao, bila mu je poznata činjenica da mu je za obaranje potrebna dozvola nadležnog organa, a kako isto nije imao, a ipak je izvršio obaranje, krivično djelo je htio i izvršio s direktnim umišljajem.

      Odlučujući u pogledu vrste krivične sankcije, sud je cijenio sve okolnosti iz čl. 42. Krivičnog zakonika,  pa je kao olakšavajuće okolnosti  na strani okrivljenog cijenio da se radi o mlađem licu,  lošeg imovnog stanja, nezaposlenom, koje je bespravnu sječu izvršio u cilju obezbjeđenja ogrijeva, a ne dalje prodaje, te posebno cijenio okolnost da okrivljeni do sada nije kažnjavan, što ukazuje da nije sklon vršenju krivičnih djela,  pa u nedostatku otežavajućih okolnosti sud je mišljenja da sve olakšavajuće okolnosti na strani okrivljenog predstavljaju osnov za izricanje uslovne osude,  kao krivične sankcije i istom utvrdio kaznu zatvora od 3 (tri) mjeseca, pri tom cijeneći da bi pristupanje izvršenju kazne suviše represivno djelovalo na okrivljenog, nego da će i samo upozorenje, uz prijetnju kaznom, dovoljno uticati na istog da u buduće ne vrši ova i slična krivična djela, i na taj način se ostvariti svrha kažnjavanja predviđena u čl. 32. KZ CG, te je okrivljenom ostavio rok provjeravanja od jedne godine. Sud je okrivljenom, uz glavnu kaznu, izrekao i sporednu kaznu – novčanu u iznosu od 200,00 eura, s obzirom da su iste, kao kumulativne kazne, zakonom propisane.

      Shodno čl.199. ZKP-a CG odlučeno je u pogledu paušala, vodeći računa o dužini i trajanju postupka i imovinskim prilikama okrivljenog.

      Shodno čl. 212. ZKP-a CG, sud je obavezao okrivljenog da oštećenoj Upravi za šume Pljevlja PJ Berane, isplati na ime štete iznos od 43,43 €, a koji iznos je sud utvrdio na osnovu prijave za šumsku štetu Škr.br. 384/2010 od 27.04.2010. godine.

      Sa iznijetog, shodno čl. 364. ZKP CG, odlučeno je kao u izreci presude.

OSNOVNI SUD U BERANAMA
Dana 16.03.2011. godine 
ZAPISNIČAR,
S U D I J A, 
Mirosava Lekić
Aleksandar Ćulafić 
PRAVNA POUKA : Nezadovoljna stranka ima
pravo žalbe, u roku od 8 (osam) dana, od dana
prijema presude, putem ovog suda za VIŠI SUD
U BIJELOM POLJU.  