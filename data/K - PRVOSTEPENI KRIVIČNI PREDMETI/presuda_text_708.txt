K.br.08/1984 
U IME NARODA
OSNOVNI SUD U PODGORICI, kao prvostepeni, krivični u vijeću sastavljenom od
sudije Larise Mijušković - Stamatović kao predsjednika vijeća, i sudija
porotnika Božović Miroslava i Radonjić Milana, kao članova vijeća, uz učešće
Valentine Vukašinović, kao zapisničara, u krivičnom predmetu protiv optužene
P.M., zbog krivičnog djela ubistvo djeteta pri porođaju iz čl.146 KZ,
postupajući po optužnici ODT Podgorica Kt.br.1574/08 od 11.12.2008 godine,
koju je na glavnom pretresu zastupao Miloš Šoškić-zamjenik ODT Podgorica,
nakon glavnog i javnog pretresa održanog u prisustvu zastupnika optužbe,
optužene i njenog branioca adv. H.G. iz Podgorice, dana 10.12.2009 godine, te
nakon tajnog vijećanja i glasanja, donio  je i dana  11.12.2009 godine, javno
objavio  
P R E S U D U 
Optužena:
P.M., od oca M. i majke M., rođene Š., rođena.....godine u P., sa
prebivalištem u P., nezaposlena, srednjeg imovnog stanja, neosuđivana,
K r i v a     j e 
Zato što je:  
Dana ....................... godine, u P.,  u ul...., u svom porodičnom stanu,
neposredno poslije porođaja, dok je trajao poremećaj izazvan porođajem, lišila
života svoje dijete, na način što je,  nakon što je u kupatilu obavila porođaj
i rodila dijete ženskog pola, dijete makazama ubola u predjelu lijeve strane
grudi, te je usljed iskrvavljenja iz rana na srčanoj kesi i pupčaniku
nastupila smrt,  
- čime je izvršila krivično djelo ubistvo djeteta pri porođaju iz čl.146 KZ  
- pa joj Sud primjenom citiranih zakonskih odrebi, te odredbi čl. 3, 4, 5,
13, 15, 32, 36, 42, 52, 53 i 54 KZ, te članova 199, 200, 202 i 364 ZKP-a, i z
r i č e  
USLOVNU OSUDU
Kojom joj  prethodno utvrdjuje kaznu zatvora u trajanju od 8 (osam) mjeseci i
istovremeno odredjuje da se ova kazna neće izvršiti ukoliko optužena u roku od
2 (dvije) godine od dana pravnosnažnosti presude ne izvrši novo krivično
djelo.
Dužna je optužena  na ime troškova krivičnog postupka uplatiti ovom Sudu iznos
od 726,00 eura, i na ime paušala iznos od 50,00 eura, sve prednje u roku od 15
dana po pravnosnažnosti presude.  
O b r a z l o ž e nj e
Optužnicom ODT Podgorica Kt.br.1574/08 od 11.12.2008 godine, koju je na
glavnom pretresu zastupao Šoškić Miloš - zamjenik ODT Podgorica, optuženoj
P.M. je stavljeno na teret izvršenje krivičnog djela ubistvo djeteta pri
porođaju iz čl.146  KZ, bliže opisanog izrekom ove presude.
Zastupnik optužbe je do kraja glavnog pretresa ostao u svemu pri podignutoj
optužnici, a u završnoj riječi izjavio da je u toku dokaznog postupka
nesumnjivo utvrđeno da je optužena izvršila krivično djelo stavljeno joj na
teret.  Istakao je da imajući u vidu obdukcioni zapisnik  u kome su
konstatovane  sve povrede koje su novorođenčetu nanijete, te izjašnjenje
sudskog vještaka medicinske struke da se povreda nanijeta u lijevom dojkinom
predjelu nije mogla nanijeti slučajno, što proizilazi da su  upravo sa tim
potvrđeni navodi optužnice, a da je odbrana optužene sračunata na izbjegavanje
krivično-pravne odgovornosti optužene, te imajući u vidu sve naprijed
navedeno, predložio je Sudu da optuženu oglasi krivom i kazni po zakonu.  
U navodima svoje odbrane iz prethodnog postupka na saslušanju u policiji u
prisustvu branioca H.G., adv. iz Podgorice,  kao i na zapisniku pred istražnim
sudijom ovog Suda od 09/10/2008. godine, optužena je izjavila da je početkom
2008. godine bila u emotivnoj vezi sa momkom po imenu Boban, sa kojim je
krajem januara 2008. godine imala seksualni odnos, te da nakon rastanka sa
istim i prekida veze nije imala odnose sa nekim drugim, te da je odjednom
primijetila da joj se stomak uvećao, a kako je vrijeme prolazilo nije shvatala
da je u drugom stanju, sve do momenta kada je počela osjećati pomjeranje bebe
u stomaku. Kada je shvatila da je trudna, bilo je mnogo sramota i nije znala
šta će reći roditeljima, sa kojih razloga je odlučila da trudnoću krije, a
uvećanje stomaka je kod roditelja pravdala govoreći da joj se stomak nadima,
jer ne može vršiti veliku nuždu. Dodala je da je u više navrata postojala
sumnja kod njene majke, koja je molila da ide kod droktora na pregled, a radi
provjere da li je trudna, što je ona odbijala govoreći majci da nikad nije
imala seksualne odnose. Navela je da se dana 27/09/2008. godine, sa svojom
porodicom nalazila u selu B., i u jutarnjim satima je po prvi put počela
osjećati jake bolove u stomaku, pa je pretpostavila da su to kontrakcije, i da
će se poroditi, ali i dalje nije ništa govorila svojim roditeljima. Istog dana
u večernjim satima, po povratku u P., otišla je u svoju sobu, gdje je majka
nekoliko puta obilazila da vidi kako je, a ona nije čitave noći spavala od
bolova i velikog straha šta će se desiti sa njom i sa bebom, kao i zbog toga
šta će reći njeni roditelji i cijela porodica. Optužena je istakla da je
sljedećeg jutra oko 07,00 časova, dok su njena braća J. i F. još spavali u
sobi koju zajedno koriste, ona zbog sve jačih bolova ušla u kupatilo, a u koje
vrijeme su njeni otac i majka bili u krevetu u dnevnoj sobi. Po ulasku u
kupatilo zaključala je vrata, sjela na betonski pod, naslonila se na zid, a
kako je navela do porodjaja je došlo iznenada i veoma brzo, i kada je beba
izašla iz nje nalazila se izmedju njenih nogu na podu u kupatilu. Optužena je
dodala da je u trenutku porodjaja u kupatilu bio mrak, jer je prethodno njen
otac ustao, i prilikom izlaska iz stana, ne znajući da je ona u kupatilu,
izgasilo svijetlo u istom. Istakla je da se beba koja se nalazila na podu
izmedju njenih nogu, nije mrdala i nije plakala, zbog čega se ona veoma
uspaničila, jer je čekala da beba počne da plače, a kako je učenik medicinske
škole, znala je da po porodjaju mora presjeći pupčanu vrpcu, sa kojih razloga
je uzela makaze, koje su se nalazile na veš mašini sa crnim drškama i koje
služe za šišanje, pa je nekako u mraku uspjela dalje od bebe presjeći pupčanu
vrpcu. Nakon toga, i dalje je čekala da beba počne da plače, sjedeći na podu
kupatila, da bi u medjuvremenu na vrata kupatila pokucao njen brat F. koji je
htio da udje, pa ga je ona zamolila da upali svijetlo u kupatilu i rekla mu da
neće brzo izaći. Dodala je, da kada je brat F. upalio svijetlo i vratio se na
spavanje, ona se praktično zaprepastila kada je vidjela mnogo krvi po kupatilu
i po bebi, te kada je vidjela da na bebi pored njene krvi od porodjaja ima i
krvi koja joj je tada djelovala kao crna, a koja krv je isticala iz dijela
grudnog koša bebe pa naniže prema nogama. Optužena je izjavila da nije
shvatila i nije joj bilo jasno šta se desilo sa bebom i zašto je tolika krv
isticala iz nje, pa kada je vidjela da se beba ne pomjera, zamotala je u jedan
crveni peškir, a zatim taj peškir sa bebom stavila u najlonsku kesu koju je
našla u kupatilu, s tim što kesu nije zatvorila skroz nadajući se da će beba
početi da diše. Navela je da je u tom trenutku bila u velikom šoku, strahu, da
jednostavno nije umjela da se snadje i da uradi ono što treba, te da je
koristeći druge peškire i tuš očistila svu krv koja je bila po njoj i kupatilu
a zatim obula sive dokoljenice i donji veš i izašla iz kupatila i sa obližnjeg
cipelara uzela sivu torbu koju je ona koristila, pa se vratila u kupatilo i
bebu koja se nalazila u kesi i peškiru stavila u tu torbu. Dodala  je da je
zatim izašla iz kupatila u ruci držeći torbu, a majka je zatekla ispred vrata
i kada je primijetila krv na njenim dokoljenicama u dijelu medjunožja, odmah
je upitala šta se to dogodilo, na što joj je ona odgovorila da je usljed
menstruacije dobila izliv krvi i da je dosta iskrvarila, zbog čega se majka
odmah uspaničila i krenula da je vodi kod doktora. Optužena je istakla da je
majka prethodno pitala šta je u sivoj torbi, na što joj je ona odgovorila da
se tu nalaze krvavi peškiri kojima se čistila i da to treba da baci, pa je
zamolila majku da ne otvara torbu, jer je sramota zbog krvavih peškira, pri
tom joj ne govoreći da se u torbi nalazi beba. Pošto je nj presvukla, majka je
po njenoj molbi torbu odložila u kuhinju, jer joj je optužena rekla da će je
kasnije uzeti i baciti, pa je potom pozvala njenog oca, koji ih je sačekao
vozilom ispred stana, odakle su pošli u bolnicu. Optužena je navela da je za
svo vrijeme vožnje u kolima samo ćutala, ne znajući da li treba da im kaže ili
ne, te da misli da se i na putu do bolnice onesvijestila zbog gubitka krvi.
Dodala je da je njena majka, tek nakon ginekološkog pregleda prvi put saznala
da je ona bila trudna i da se porodila, a koje saznanje je tek tada čuo i njen
otac i ostala porodica. Istakla je da predmetnom prilikom u kupatilu prilikom
porodjaja nije vrištala, da se trudila da je niko ne čuje, te da je svjesna da
je pogriješila od prvog dana kada je ostala trudna i da čitavo vrijeme
trudnoće zbog straha i sramote, reakcije njene porodice i osjećaja krivice
nije ništa rekla svojoj porodici, kao i to da jedino ona zna u kakvom se
psihičkom stanju ona nalazila te da zbog velikog šoka, bolova i već navedenog
stanja u kojem se nalazila nije u potpunosti sigurna kako se sve odigralo u
kupatilu.  
U svojoj odbrani na glavnom pretresu optužena P.M. je izjavila da se ne može
precizno izjasniti kada  je imala  odnose ali zna da je u maju  2008 godine,
primijetila da je u drugom stanju, te da je predmetnu trudnoću krila od svoje
porodice govoreći im da je boli stomak i da ima problema sa neredovnom
stolicom, sa kojih razloga joj je majka spravljala nekakve biljne napitke kako
bi joj bilo bolje.  Navela je da je dva dana prije tog 28.09.2008 godine,  sa
svojom porodicom bila na selu  gdje im je pomagala i radila iako je u tih par
dana imala jake bolove, te da je u subotu 27.09.2008 godine,  kada  se sa
porodicom vratila kući u P., imala bolove koji su bivali sve jači, da bi joj
negdje oko 21,00 čas predmetnog dana pukao vodenjak, a ona je i dalje ćutala
ne govoreći ništa majci, izuzev toga da je jako boli stomak, nakon čega joj je
majka spremila čaj da popije. Istakla je da je ona tada legla u krevet a majka
je obilazila nekoliko puta u toku te noći dok se ona svo vrijeme pretvarala da
spava, kako se majka nebi zabrinula i kako je nebi povela kod doktora. Dodala
je da je sledećeg jutra tog 28.09.2008 godine, negdje oko 06,30 časova, imala
jake i nesnosne bolove pa je ušla u kupatilo stana, zaključala vrata od istog
i sjela na pločice, naslonjena u polusjedećem položaju na zid, te da je negdje
oko 07,00 časova, njen otac prilikom odlaska iz kuće izgasio svijetlo u
kupatilu, to iz razloga jer se šteker za  kupatilo i hodnik nalazi na istom
mjestu. Dodala je da je ćutala da se nije javljala svom ocu i da nije tražila
da upali svijetlo, te da nije vrištala, već je smo tiho plakala i nije
dozivala nikog da joj pomogne.  Kako je bila učenica srednje medicinske škole,
smjera akušerstva to je znala kako teče porođaj, jer je više puta
prisustvovala na praksi istom, ali je istakla da to što se njoj desilo, nije
vidjela nijednom prilikom, obzirom da je  kod nje do porođaja došlo odjednom,
iznenada. Naime, nije imala napone, već je osjetila da je beba odjednom izašla
iz nje i nije imala više stomaka, a  između svojih nogu je osjetila bebu koja
je nekim dijelom svog tijela dodirnula po nogama. Optužena je izjavila da se
poslije tog trenutka ničega više ne sjeća, te da se jedino sjeća da je bila u
bolnici gdje joj je od strane ljekara konstatavano da je izgubila mnogo krvi i
kojom prilikom je primala krv u bolnici.  Dodala je da nakon što je postala
svjesna svoje trudnoće nije se javljala doktorima i niko joj nije davao
nikakve stručne savjete - konsultacije, a u vrijeme  predmetne trudnoće nije
išla u školu, jer je bila vandredni  đak medicinske škole. Razlog zbog kojeg
je krila trudnoću od svoje porodice, jeste sramota koju je osjećala u odnosu
na članove svoje porodice, te strah od njenog oca i strah od njegove reakcije
kada bi saznao da je u drugom  stanju, te da nije puno razmišljala o svemu,
ali da je poslije porodjaja imala namjeru dijete odgajati, pa bi u posljednjem
trenutku sve rekla svojim roditeljima. Dodala je da je u vrijeme kada je
ostala u drugom stanju bila maloljetna, sa kojih razloga nije pošla kod
ljekara, jer joj je trebala saglasnost roditelja, pa je sve to odlagala a i
mislila je da se umije sama brinuti o sebi i trudnoći. Optužena je istakla da
je u novembru mjesecu prošle godine bila kod dr. M., koji joj je propisao veću
količinu nekih tableta, što je ona pila nekih pola godine, da bi nakon toga
sama odlučila da ne pije tablete u tolikoj količini, pa danas konzumira po
jednu do dvije tableta za smirenje "Bromazepam". Dodala je da se zaista ne
može sjetiti nikakvih detalja, a pojašnjavajući razliku u kazivanju na glavnom
pretresu i u prethodnom postupku, izjavila je da je to ranije detaljnije
opisala sa razloga jer joj je sve bilo svježe u sjećanju, obzirom da je izjavu
u policiji i pred istražnim sudijom dala neposredno poslije predmetnog
dogadjaja.  
U završnoj riječi branilac optužene adv. H.G. je izjavio da se optužena baš i
najbolje ne sjeća samog čina, te da je odbrana svjesna da je provedenim
dokazima posebno nalazom vještaka medicinske struke utvrdjeno da je ista
počinila krivično djelo koje joj se optužbom stavlja na teret. Istakao je da
pri tome treba imati u vidu i nalaz i mišljenje vještaka neuropsihijatra M.
S., koji je u svom nalazu i mišljenju naveo da je optužena u vrijeme izvršenja
krivičnog djela bila u stanju bitno smanjene uračunljivosti, pa imajući u vidu
sve to, molio je Sud da prilikom odlučivanja o vrsti i visini krivične
sankcije pored navedenog, ima u vidu i činjenicu da su posljedice ovog
dogadjaja najteže pale samoj optuženoj i njenoj porodici, kao i to da se radi
o mladoj osobi koja je u vrijeme izvršenja krivičnog djela imala tek navršenih
18 godina, njene porodične i materijalne prilike, korektno držanje pred Sudom,
krajnje neporočno vladanje, pa smatra da bi se izricanjem uslovne osude u
svemu ostvarila svrha izricanja krivičnih sankcija i uticalo na optuženu da
ubuduće ne vrši krivična djela.  
U završnoj riječi optužena P.M. je u svemu prihvatila završnu riječ svog
branioca.  
U dokaznom postupku Sud je: saslušao svjedoke P.M.1, P.F., P.M.2, neposredno
saslušao vještaka medicinske struke dr. Š.M., pročitao izvještaj ljekara
specijaliste KC CG Odjeljenja ginekologije protokol br. 5176 opd 28/09/2008.
godine, pročitao nalaz i mišljenje sudskog vještaka medicinske struke
neuropsihijatra prof. dr. M.S. od 15/10/2008. godine, pročitao obdukcioini
zapisnik vještaka medicinske struke dr. Š.M. S.br. 200/2008, pročitao
vještačenje odsjeka za kriminalističko-tehnička vještačenja UP PJ Podgorica
br.  2476 /08 , pročitao izvod iz KE za optuženu izdat od UP PJ Podgorica pod
brojem .......  od ......... godine, izvršio uvid u fotoelaborate UP PJ
Podgorica.  
Nakon provedenog dokaznog postupka, ocjenom navoda optužbe, odbrane, te svih
provedenih dokaza, kako pojedinačno tako i u međusobnoj vezi, ovaj Sud je
nesumnjivo utvrdio da je otpužena P.M. izvršila krivično djelo stavljeno joj
optužbom na teret, i to na način, mjesto i u vrijeme kako je to bliže opisano
dispozitivom ove presude, sa kojih razloga je Sud oglasio krivom i krivično-
pravno odgovornom i izrekao joj osudu kao u izreci presude.  
Svjedoci  P.M.1, otac optužene, P.M.2, majka optužene i P.F., brat optužene,
su iskoristili svoje pravo propisano čl.97 ZKP-a, pa nijesu svjedočili u
predmetnoj krivično-pravnoj stvari.  
U svom obdukcionom zapisniku S.br.200/2008, kao i  u neposrednom izjašnjenju
na pretresu, sudski vještak medicinske struke dr. M.Š. je nakon izvršene
obdukcije leša ženskog novorođenčeta utvrdio da na istom od sredine pupčanog
predjela polazi pupčanik dužine 71 cm, presječen, ravnih i krvlju podlivenih
ivica i strana, te da u lijevom dojkinom predjelu, ispod dojkine bradavice
postoji rana promjera oko 8x6 mm ravnih i krvlju podlivenih  ivica i strana
koja se kanaliom nastavlja u potkožno meko tkivo, kao da i u predjelu donje
ivice sredine prednje strane vrata postoje tri površinske ranice, ravnih  i
lako krvlju podlivenih ivica i stana, gornja dužine 2,5 cm, središnja dužine
1,4 cm, obje širine  do 2 mm i donja veličine zrna bibera. Vještak je
zaključio da se leš ženskog novorođenčeta nalazio na kraju  IX mjeseca
materičnog života, dakle radilo se o donoščetu dakle apsulutno sposobnom za
vanmaterični život, te da je smrt istog nasilna  i da je nastupila usljed
iskrvavljenja iz rana srčane kese i pupčanika nanesenih oštricom mehaničkog
oruđa.  
Izjašnjavajući se na postavljena pitanja, vještak je na glavnom pretresu ostao
u svemu pri urađenom obdukcionom zapisniku, i istakao da obzirom da se radi o
novorođenčetu, pa je primjena sile sasvim drugačija nego kod odrasle osobe,
gdje bi za takvu povredu sila  morala imati jaki intezitet u konkretnom
slučaju ta sila nije morala imati tu jačinu.Takođe je  istakao da predmetne
povrede nijesu mogle nastati slučajno, te da mehaničko oruđe kojim su nanesene
povrede mogu biti i makaze koje su mu pokazane od strane Suda u predmetnoj
kolor fotodokumentaciji. Dodao je da je smrt novorođenčeta nastupila usled
krvarenja rane na pupku i rane u predjelu srčane kese a koje obije rane su
nanesne oštricom zamahnutog mehaničkog oruđa, moguće i prikazanim mu makazama,
ostajući pri tvrdnji svog zaključka obdukcionog nalaza da je novorođenče bilo
apsolutno sposobno za vanmaterični život.  
Cijeneći citirani obdukcioni zapisnik kao i neposredno izjašnjenje vještaka
medicinske struke dr. Š.M., Sud je našao da su isti stručni, jasni, precizni,
na pravilima medicinske nauke zasnovani, pa im je kao takvim poklonio svoju
punu vjeru.  
Iz izvještaja ljekara specijalste KC CG Odjeljenja ginekologije protokol br.
5176 od 28.09.2008 godine, utvrđeno je da  je ljekar specijalista konstatovao
da je  pacijentkinja  - P.M., došla na pregled ............ godine,  u
............. časova, zbog  krvarenja, te  da je pri pregledu iste
konstatovano da  iz vaginalnog otvora prominira pupčanik dužine oko 10 cm, sa
krvarenjem iz dijela koji je presiječen (makazama), te da je istoj odstranjena
posteljica koja je upućena na analizu, da ista krvari ex utero, što odgovara
stanju nakon porođaja,  koji je navodno nastupio oko ........ časova tog dana,
kao i to da dijete nije donijeto u bolnicu o čemu su obaviješteni nadležni
organi unutrašnjih poslova.  
U svom nalazu i mišljenju vještak medicinske struke prof. dr M.S. od
15.10.2008 godine,  je naveo da neposrednim psihijatrijskim pregledom P.M.
nije utvrdio simptome psihotičnog procesa, te da se ne radi o osobi zaostalog
duševnog razvoja, utvrdio je da u konkretnom slučaju činjenice upućuju da se
radi o djevojci neudatoj koja ima 18 godina, koja prikriva trudnoću od
familije i u dužem periodu se nalazi  u situaciji subjektivnog osjećaja stida
i srama zbog pretpostavljenih  negativnih stavova okoline i familije,  o osobi
koja navodi da nije željela da povrijedi dijete.Vještak je našao da u vrijeme
delikta optužena se nalazila u stanju fizičke, psihičke  iscrpljenosti,
trudova koje trpi čitav dan, da nije spavala čitavu noć, a kako opisuje bila
je u stanju šoka i straha, u kojim okolnostima se bez sumnje može zaključiti
po nalaženju ovog vještaka, da se ista nalazila u poremećenom emocionalnom
stanju šoka  i straha, a čedomorstvo je posledica psihičke nestabilnosti, te
da  su u tim okolnostima  shvatanje značaja djela i mogućnost kontrole svojih
postupaka bili znatno poremećeni a time i racionalno traženje izlaza iz
predmetne situacije.  Vještak je istakao da se optužena P.M. u vrijeme
izvršenja krivičnog djela nalazila u stanju poremećene psihofizičke ravnoteže
koja je uzrokovana samim činom porođaja, a koji poremećaji psihičke
stabilnosti odgovaraju stanju privremene duševne poremećenosti - emocionalnog
šoka, straha,  te da je mišljenja da je u vrijeme izvršenja krivičnog djela
sposobnost optužene da shvati značaj djela i njena  mogućnost upravljanja
postupcima bili bitno smanjeni.  
Sud je u potpunosti prihvatio nalaz i mišljenje sudskog vještaka
neuropsihijatra, cijeneći ga kao stručan i na pravilima medicinske nauke
zasnovan.  
Iz vještačenja Odsjeka za kriminalističko-tehnička vještačenja UP PJ Podgorica
br.2476/08 utvrđeno je da je vještak  spec.med biohemije potrebnim
ispitivanjima na  materijalu uzetom sa lica mjesta predmetnog događaja:
bermude sive boje, ženske crne gaćice, krevetski čaršav bijele boje,  neseser
za šminku bijele boje sa štraftama plave, sive i roze boje,  makaze  crne
boje, retrovizor od auta crne boje, isječeno parče kese za prašak plave boje,
okrugli filter papir, utvrdio  prisustvo krvi ljudskog porijekla "A" krvne
grupe.  
Iz izvoda iz KE za optuženu izdatog od UP PJ Podgorica pod brojem ............
od ............. godine, utvrđeno je da ista nije evidentirana u KE tog
centra.  
Sačinjeni foto-elaborati UP PJ Podgorica u koje je Sud izvršio uvid su
saglasni sa   izvještajem kriminalističko-tehničkog vještačenja UP PJ
Podgorica br.2476/08  i pročitanom obdukcionom nalazu.  
Krivično djelo ubistvo djeteta pri porođaju iz čl.146 čini majka koja liši
života svoje dijete za vrijeme porođaja ili neposredno poslije porođaja, dok
kod nje traje poremećaj izazvan porođajem.  
Dakle iz svih naprijed provedenih dokaza, ovaj Sud je nesumnjivo utvrdio da je
optužena P.M. tog............. godine, u P.,  u ul. ..................br.....,
u svom porodičnom stanu, neposredno poslije porođaja, dok je trajao poremećaj
izazvan porođajem, lišila života svoje dijete, na način što je  nakon što je u
kupatilu obavila porođaj i rodila dijete ženskog pola, dijete makazama ubola u
predjelu lijeve strane grudi, te je usljed iskrvavljenja iz rana na srčanoj
kesi i pupčaniku nastupila smrt, a što je utvrđeno iz obdukcionog nalaza i
neposrednog izjašanjenja vještaka medicinske struke dr Š.M. na glavnom
pretresu.  
Kako je u konkretnom slučaju provedenim dokaznim postupkom utvrđeno da je
optužena lišila života svoje dijete neposredno poslije porođaja, a  ne za
vrijeme porođaja što bi podrazumijevalo postojanje poremećaja kao neoborive
zakonske pretpostavke,  to je  u konkretnom slučaju  Sud  taj poremećaj
optužene utvrdio  nakon posebnog posmatranja optužene od strane vještaka
medicinske struke neuropsihijatra M.S. koji se o tome izjasnio u pismenom
nalazu i mišljenju, a koji nalaz je sud  u potpunosti prihvatio.  
U naprijed utvrđenim radnjama optužene su se po nalaženju ovog Suda ostvarila
sva bitna obilježja bića krivičnog djela ubistvo djeteta pri porođaju iz
čl.146 KZ, u odnosu na koje djelo je optužena postupala umišljajno,ovo sa
razloga jer je ista bila svjesna da svoje novorođenče lišava života što je i
htjela.  
Odbranu optužene  koja  na glavnom pretresu navodi da se ničeg ne sjeća od
trenutka samog porođaja tj. kada je dijete izašlo iz nje  kao i navode odbrane
iz prethodnog postupka  da je u vrijeme porođaja bio mrak u kupatilu, te da je
ona samo presjeka pupčanu vrpcu te da  je nakon što je vidjela da beba ne
plače i da obilno krvari iz grudi,  istu stavila u kesu koju nije zatvorila
očekujući da će beba početi da diše, kao i ostalom dijelu njenu odbranu Sud
nije prihvatio, obzirom da je ista opovrgnuta ostalim provedenim dokazima,
posebno neposrednim izjašnjenjem sudskog vještaka medicinske struke dr Š.M.
koji je izričito  iznio tvrdnju da  povrede zbog kojih je došlo do smrti
novorođenčeta nijesu  mogle nastati slučajno, već su nastale kao posledica
zamahnutog mehaničkog oruđa, te da je smrt novorođenčeta bila nasilna, već je
takvu odbranu optužene cijenio kao sračunatu na izbjegavanje krivice i
krivično-pravne odgovornosti pa samim tim i irelevantnu u konkretnoj krivično-
pravnoj stvari.  
Odlučujući o vrsti i visini krivične sankcije Sud je  cijenio sve okolnosti
predviđene čl.42 KZ,  pa je u odsustvu otežavajućih okolnosti van elemenata
bića krivičnog djela stavljenog joj na teret, kao olakšavajuće okolnosti na
strani optužene cijenio  njene lične i imovinske prilike, činjenicu da se radi
o  mladoj djevojci,  njeno korektno ponašanje na glavnom pretresu, te raniju
neosuđivanost što ukazuje da se radi o osobi neporočnog vladanja.  
Sa naprijed navedenih razloga  ovaj Sud je našao da  nije neophodno da
optužena  kaznu zatvora utvrđenu ovom presudom i efektivno izdržava, već da će
se i prijetnjom kaznom kao u izreci, sa rokom provjeravanja u trajanju od
dvije godine, u dovoljnoj mjeri uticati na optuženu da ubuduće ne vrši
krivična djela čime će u cjelosti biti ostvarena svrha izricanja uslovne osude
iz čl.52 KZ a u okviru  opšte svrhe izricanja krivičnih sankcija iz čl.4 st.2
KZ.  
Odluku o troškovima krivičnog postupka Sud je donio  primjenom odredbi čl.199,
200 i 202 ZKP-a, a isti se odnose na troškove izrade obdukcionog nalaza u
iznosu od  440,00 eura, neposrednog izjašnjenja na pretresu vještaka
medicinske struke dr. Š.M. u iznosu od  165, 00 eura, te troškova po vještaku
neuropsihijatru u iznosu od 121,00 eura, dok je paušal u iznosu od 50,00 eura,
odmjeren  shodno dužini postupka, složenosti predmeta i imovinskim prilikama
optužene.  
Na osnovu izloženog a u smislu čl.364 ZKP-a, odlučeno je kao u izreci presude.  
OSNOVNI SUD U PODGORICI
Dana 10.12.2009 godine,
 ZAPISNIČAR                                                               PREDSJEDNIK VIJEĆA-Sudija

Valentina Vukašinović,s.r.
Larisa Mijušković Stamatović,s.r.  