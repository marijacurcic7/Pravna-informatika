     **                                                                                                                                                                               K. br. 09/940**

U IME NARODA
OSNOVNI SUD U PODGORICI, prvostepeni, krivični, po sudiji Larisi Mijušković
-Stamatović, kao sudiji pojedincu, uz učešće Valentine Vukašinović, kao
zapisničara, u krivičnom predmetu protiv okrivljenog O.S. iz P., zbog
krivičnih djela nasilje u porodici ili u porodičnoj zajednici iz čl. 220 st. 1
KZ-a, odlučujući po optužnim predlozima Osnovnog državnog tužilaštva iz
Podgorice Kt. br. 667/09 od 23.06.2009. godine i Kt.br. 1224/09 od 03.10.2009.
godine, koje je na glavnom pretresu u jedinstvenom postupku zastupao Popović
Miloš - diplomirani pravnik - pripravnik na radu kod ODT-a Podgorica, nakon
glavnog i javnog pretresa održanog dana 29.03.2010. godine u prisustvu
zastupnika optužbe, okrivljenog i njegovog branioca advokata M.A., iz P.,
donio je i istog dana javno objavio
P R E S U D U 
Okrivljeni:  
O. S. oca M. i majke S., rođene O., rođen... godine u Z., sa prebivalištem u
P., razveden, otac jednog djeteta, državljanin Crne Gore, srednjeg imovnog
stanja, ranije osuđivan i to presudom Osnovnog suda u Beranama K.br. 96/06 od
28.03.2006. godine zbog krivičnog djela iz čl. 339 stav 1 KZ na tri mjeseca
zatvora uslovno,  
Na osnovu čl. 363 tač.3 Zakonika o krivičnom postupku CG  
O S L O B A Đ A    S E   O D   O P T U Ž B E
Kojom je predstavljeno da je:
1. Dana 26.04.2009. godine u P., u ul..., primjenom nasilja ugrozio tjelesni
i duševni integritet člana svoje porodice - bivše supruge, oštećene O.M. na
način što je nakon prepirke oštećenu više puta udario pesnicom u predjelu
glave, nakog čega je rukom uhvatio za vrat, a potom i za obje nadlaktice,
stiskao je i tresao, za koje vrijeme joj je upućivao pogrdne riječi i psovke,
- čime bi izvršio krivično djelo nasilje u porodici ili u porodičnoj
zajednici iz čl. 220 st. 1 Krivičnog zakonika.  
2. Dana 20.08.2009. godine u svojoj porodičnoj kući u ul..., u P., primjenom
nasilja ugrozio tjelesni integritet člana svoje porodice - bivše supruge O.M.
na način što je nakon kraće rasprave uhvatio za desnu ruku i izvukao iz
kuhinje u hodnik, nakon čega je pesnicom udario u lijevu podlakticu, te joj
zavrnuo prst desne ruke,  
- čime bi izvršio krivično djelo nasilje u porodici ili u porodičnoj
zajednici iz čl. 220 st. 1 Krivičnog zakonika.  
Troškovi krivičnog postupka padaju na teret budžetskih sredstava Suda.  
O b r a z l o ž e nj e 
Optužnim predlozima ODT-a Podgorica Kt. br. 667/09 od 23.06.2009. godine i Kt.
br. 1224/09 od 03.10.2009. godine, koje je na glavnom pretresu zastupao
Popović Miloš - diplomirani pravnik - pripravnik na radu kod ODT-a Podgorica,
okrivljenom O.S. su stavljena na teret dva krivična djela nasilje u porodici
ili u porodičnoj zajednici iz čl. 220 st. 1 Krivičnog zakonika.
Sud je po rješenju Krivičnog vijeća ovog Suda Kv.br. 09/1034 od 26/11/2009.
godine, o spajanju krivičnih postupaka posl. oznake K.br. 09/940 sa krivičnim
postupkom posl. oznake K.br. 09/1297, koji krivični postupci se pred ovim
sudom vode protiv okrivljenog O.S., zbog krivičnog djela nasilje u porodici
ili u porodičnoj zajednici iz čl. 220 st. 1 KZ-a, sproveo jedinstveni
postupak.  
Zastupnik optužbe je prije davanja završnih riječi precizirao činjenični opis
dispozitiva optužnog predloga Kt. br. 1224/09 i to na način kako to stoji u
izreci ove presude, te u završnoj riječi ostao u cjelosti pri podnijetim i
preciziranim optužnim aktima, te predložio da se okrivljeni oglasi krivim i
osudi po zakonu.  
Okrivljeni O.S. je u svojoj odbrani u istražnom postupku naveo da je dana
26.04.2009. godine u kasnim večernjim časovima došao svojoj kući i u trenutku
kada je htio da uđe u svoju kuću ista je bila zaključana, pa se ispred kuće
zadržao oko pola sata, pri čemu nije zvonio kako ne bi probudio svog sina i
majku, već je telefonom pozvao svoju sestru, koja mu je otključala vrata, pa
je ušao u kuću. Sa svojom bivšom suprugom je bio u braku 12 godina i iz tog
braka imaju sina L. Njihov brak je razveden krajem 2008. godine, ali ona i
dalje stanuje u njegovoj kući odnosno boravi u jednoj sobi u njegovoj kući
koju redovno zaključava. Dalje je dodao da nakon što je ušao u kuću, blago je
pokucao na vrata njene sobe, pa nije tačno da je udarao u vrata i išta
oštetio. Pojasnio je da na tim vratima zaista postoji oštećenje, ali da je
isto odavno na njima, a što je potvrdio i njegov sin L. u prisustvu
policajaca. Nakon što je pokucao na vrata sobe njegove bivše supruge, ista je
otvorila vrata i tom prilikom joj je rekao: "Ološu jedan, zašto si mi
zaključala vrata, ja neću da vijam kao pas oko svoje rođene kuće", na šta mu
je ona odgovorila: "Izvini", ironično se smijući. Istakao je da ga je taj njen
postupak izrevoltirao i on se vratio u kuhinju i trpezariju gdje spava njegova
majka koja je tada bila budna i povišenim tonom joj je rekao: "Ovo je strašno,
ovo je ludilo, sad bi trebao da pozovem policiju", a koje riječi je čula
njegova bivša supruga iz svoje sobe, otključala je vrata svoje sobe i rekla:
"Ja ću pozvati policiju", što je i uradila i ponovo se zaključala u svoju
sobu. On je zatim pošao u svoju sobu i legao pored svog sina L. da spava. L.
je bio budan, a nakon izvjesnog vremena primijetio je farove kroz prozor i to
je bila policija. Iste je primio u svoju kuću, nakon čega je njegova bivša
supruga otključala vrata svoje sobe, izašla i počela da histeriše govoreći
histerično: "Spasite me, spasite me, pogledajte što je uradio od vrata", na
šta je on pozvao svog sina L. koji je u prisustvu policajaca izjavio odnosno
potvrdio da oštećenje na tim vratima postoji od ranije. Istakao je da nijesu
tačni navodi da je udarao svoju bivšu suprugu, to jest nije je ni "prstom
takao". Te noći između nje i njega nije bilo nikakvog fizičkog kontakta osim
ove prepirke koju je naveo, a svu njenu priču može potvrditi njegova majka,
sestra i njegov sin L. koji su čitavo vrijeme bili prisutni događaju i čuli
svu priču između njega i njegove bivše supruge. Dodao je da smatra da je
njegova bivša supruga podnijela prijavu protiv njega kako bi mu napakostila,
te da je to uradila u dogovoru sa inspektorkom MUP-a Zekić, čije ime ne zna,
jer je prilikom saslušanja od strane navedene inspektorke primijetio da ista u
više navrata prima telefonske pozive i to u 02,30 časova, što mu je bilo
sumnjivo, pa je tražio od unutrašnje kontrole Uprave policije da se izvade
listinzi telefonskih poziva inspektorke Zekić te večeri. Takođe je istakao da
je te noći predlagao navedenoj inspektorki da se izvrši kompletan pregled
navodnih povreda njegove bivše supruge, i da će snositi sve troškove kako bi
se utvrdilo da li su navedene povrede nastale od njega. Ponovo je pojasnio da
je čitav ovaj događaj izmislila njegova supruga i da ništa od onog što je
navedeno u krivičnoj prijavi nije tačno. Te noći kod njegove bivše supruge on
nije primijetio nikakve povrede, a ako su iste naknadno konstatovane u Hitnoj
pomoći pretpostavlja da ih je sama sebi nanijela ili je nagovorila neko drugo
lice da joj to uradi kako bi njega optužila. Dodao je i da je njegova bivša
supruga osuđena, jer je nožem napala njegovu sestru, a nakon toga je pribavila
lažnu medicinsku dokumentaciju kako bi fingirala napad njegove sestre na nju,
što samo potvrđuje da je ista sklona fingiranju, pa smatra da je kao takva
osoba sposobna da sama sebi nanese povrede ili pribavi lažnu medicinsku
dokumentaciju.
Što se tiče predmetnog događaja od 20.08.2009. godine, okrivljeni je naveo da
se nalazio u svojoj porodičnoj kući u ul. Partizanski put bb, u kojoj kući
živi zajedno sa svojom majkom O.S.1, trinaestogodišnjim sinom L. i bivšom
suprugom M.O., kao i sestrom O.S.2. Konkretne prilike kao što se dešavalo i
mnogo puta ranije, M. je prišla šporetu i upalila ringlu, iako na istu ništa
nije stavila i ostavila da tako stoji. Nakon toga je prišao njihov sin L. i
izgasio ringlu nakon čega joj je uputio riječi: "Zašto ovo radiš"?. Tom
događaju je prisustvovala njegova majka O.S.1 koja ima 79 godina i kojoj se M.
obratila riječima: "Tebe ću stara da sahranim, a i S. ću pošto imate visok
pritisak, a od toga umirete, sve ću vas sahraniti". Dodao je da se nakon toga,
po običaju ona udaljila i zaključala u svoju sobu, što inače čini nakon
ovakvih incidenata, pri čemu je nakon zaključavanja iz svoje sobe i pozvala
policiju. Istakao je da on ni jednom prilikom bivšu suprugu M. nije udario, a
slične situacije su se dešavale i ranije kada bi se ona nakon verbalne
prepirke zaključavala u sobu i po njegovom mišljenju se samopovređivala. Iznio
je tvrdnju da njegova supruga sve ovo čini iz razloga da bi mu napakostila, te
da je ista očigledno sklona samopovrijeđivanju, a sve u svrhu da bi povrede
koje je sama sebi nanijela pripisala njemu. Istakao je da je prilikom još
jednog takvog dogadjaja M.O. takođe podnijela prijavu protiv njega, a kojom
prilikom se desila situacija identična ovoj, jer je njen obrazac ponašanja u
svakoj situaciji isti. Istakao je da je njegov sin L. povodom događaja od
20.08.2009. godine dao izjavu u Centru za socijalni rad, a u vezi njenog
neprimjerenog ponašanja prema L., i dodao da ista ne samo da ne vodi dužnu
brigu i pažnju oko L., kojoj je dodijeljen na staranje, već ga je ista u
nekoliko navrata ucjenjivala u smislu da ako ne bude sa njom da je više nikada
neće vidjeti, a zbog svega toga je tražio promjenu sudske odluke kojom je L.
dodijeljen Milkici tražeći da se starateljstvo dodijeli njemu, a koji postupak
je u toku.  
Okrivljeni je u svojoj odbrani datoj na glavnom pretresu u svemu ponovio
odbranu iz prethodnog postupka, i naveo da još jednom tvrdi i ponavlja da te
noći - 26/04/2009. godine, svoju bivšu suprugu O.M. ni jednom nije "prstom
takao", a kamoli da joj je nanio povrede. Dodao je da joj se, a kako je to
pojasnio u prethodnom postupku, pošto je pokucao na njena vrata i pošto ih je
ona odškrinula, obratio riječima "Ološu jedan, neću više...", te da je to
jedino što je uradio i iza čega stoji. Dodao je da njihov sin L. ima trinaest
i po godina, da je isti povodom predmetnih dogadjaja davao iskaz pred
radnicima Centra za socijalni rad, te da je isti rekao da više ne može gledati
šta radi njegova majka i sam tražio da kaže kome god trebalo, šta zapravo
njegova majka radi. Naveo je da on predmetne večeri, kao i uopšte nije
konzumirao alkohol, osim što zna ponekad popiti čašu ili dvije vina, i dodao
da predmetne večeri po dolasku policije u njegovu kuću, on nije vidio nikakve
povrede na bivšoj supruzi, iznoseći mišljenje da je predmetne povrede ona
upravo sama sebi nanijela, ponavljajući da je ona tome sklona; dok je što se
tiče krivičnog djela koje mu se stavlja na teret da je izvršio dana
20/08/2009. godine, u svojoj odbrani na glavnom pretresu, okrivljeni u svemu i
doslovce ponovio odbranu datu u prethodnom postupku.  
Branilac okrivljenog je u završnoj riječi naveo da je u ovom predmetu lako
donijeti osuđujuću presudu, ali nije lako donijeti i pravičnu presudu,
apelujući na Sud da, shodno svojoj savjesti, koju će u prvom redu temljiti na
iskazu mldb. O.L., pokloni punu vjeru  ili iskazu okrivljenog ili iskazu
oštećene, te da se radi o delikatnoj porodičnoj situaciji u kojoj su
poremećeni odnosi nakon razvoda braka, a kod činjenice da je oštećena već
osuđena zbog krivičnog djela nasilje u porodici, ona sada nastoji u zonu
krivične odgovornosti uvući i okrivljenog. Dalje je naveo da u spisima
predmeta zaista postoji medicinska dokumentacija, pa ovaj dokaz kada se dovede
u vezu sa iskazom oštećene, samo na prvi pogled može govoriti o
vjerodostojnosti iskaza oštećene. Međutim, procesuiranje ovih događaja plod je
neprofesionalnog rada u prvom redu policije, na što okrivljeni tokom cijelog
postupka ukazuje, kada se nakon prvog događaja ponovo pojavio pred policijom
vezano za drugi događaj uz tvrdnju oštećene da ju je okrivljeni fizički napao,
okrivljeni je insistirao na neposrednom pregledu oštećene od strane sudsko
medicinskog vještaka, što mu od strane policije nije dovoljeno. Branilac je
naveo da iskaz oštećene u ovom predmetu ne treba prihvatiti, a njene povrede
su rezultat njenog smišljenog djelovanja po dogovoru čak i i sa radnicima
policije. Konačno je predložio da se okrivljeni oslobodi od optužbe i da mu se
naknade troškovi po AT-u, po troškovniku koji bi dostavio sudu u roku koji mu
sud odredi.  
U završnoj riječi okrivljeni je naveo da ne smatra i da se ne osjeća krivim za
navedena krivična djela koja su  mu stavljena na teret. Ostao je u svemu pri
navodima svoje odbrane još jednom ističući da je još u početku cjelokupnog
procesa, tačnije u policiji, došlo do mnogih nepravilnosti, te da u prilog tih
njegovih tvrdnji idu i odgovori vještaka medicinske struke, a na njegova
postavljena pitanja, gdje se vještak precizno izjasnila da nije isto njeno
mišljenje i mišljenje ljekara iz Hitne pomoći, kao i da to ne isključuje
mogućnost samopovređivanja. Ponovio je da nije kriv i da se ne osjeća krivim,
a da je oštećena spremna na fingiranje i podmetanje dokaza, te falsifikovanje,
te da će se ubrzo utvrditi u postupku koji je trenutno kod ODT-a. U svemu
ostalom je ostao pri svojoj odbrani i pridružio se završnoj riječi svog
branioca.  
Sud je u dokaznom postupku proveo sljedeće dokaze: saslušao svjedoka-oštećenu
O.M, svjedoka O.S.1, svjedoka mldb. O.L., svjedoka O.S.2, neposredno na
pretresu saslušao vještaka  medicinske struke dr. D.Č. na zapisniku od
23.12.2009. godine, pročitao nalaz i mišljenje sudskog vještaka medicinske
struke dr. D.Č. od 13.06.2009. godine i izvod iz kaznene evidencije za
okrivljenog izdat od MUP-a Srbije br. ......... od ....... godine.  
       Nakon provedenog dokaznog postupka, ocjenom navoda optužbe, odbrane okrivljenog, te svih provedenih dokaza, kako pojedinačno tako i dovodeći ih u međusobnu vezu, ovj sud je mišljenja  da u dokaznom postupku nije utvrđeno da je okrivljeni  O.S. počinio  krivična djela stavljena mu na teret, sa kojih razloga ga je oslobodio od optužbe.

Svjedok-oštećena O.M. je u svom svjedočkom iskazu u prethodnom postupku pred
istražnim sudijom ovog suda navela da se od O.S. sa kojim je bila u braku 13
godina i sa kojim ima sina L., razvela u decembru 2008 godine, nakon čega je
pokrenula postupak diobe bračne tekovine, a u vezi porodične kuće koju su
stekli za vrijeme trajanja braka. Nakon razvoda ostala je da živi u predmetnoj
kući, zajedno sa bivšim suprugom S., sinom L., S. majkom, i njegovom sestrom,
a svi žive u kući na način što svako koristi po jednu sobu. Navela je da je
kritične večeri, tog 26.04.2009.godine, kada je oko 23,15 časova došla vidjela
je auto svog bivšeg supruga i čula je zvuk televizora iz njegove sobe, zbog
čega je zaključila da je on u kući, pa je po ulasku u kuću zaključala ulazna
vrata, pošla u svoju sobu koju je takodje zaključala i spremala se da legne,
da bi nakon toga, a po proteku ne više od pet minuta po što je ona ušla u
kuću, čula kako S. sestra silazi sa sprata i otključava ulazna vrata.
Oštećena je izjavila da je tada čula kako S. nakon što je upitao svoju sestru
zašto je zaključala vrata i nakon što mu je ona odgovorila da nije ona
zaključala vrata, viče "odrobijaću tu srpsku kurvu, kurvo, ovo je moja kuća,
da vidimo oćeš li sjutra ući", a potom dolazi do vrata njene sobe i jako lupa
pesnicama u ista, oštećuje vrata praveći udubljenja u istima sa spoljašnje
strane. Dodala je da je S. dok je lupao na vrata psovao riječima "Otvori,
majku ti jebem i sestru, nabijem ti na kurac i majku i sestru i D." i
pojasnila je da je D. njena sestrična, i dodala da je ona iz straha da S. ne
razbije vrata, otključala ista pokušavajući da mu objasni da je mislila da je
on u kući. Kako on nije prihvatio njeno objašnjenje i izvinjenje, a kako je
bio u pripitom stanju, najprije je pljunuo, a onda je počeo da je tuče
stisnutom pesnicom u predjelu glave, tačnije potiljka i tjemena, i to dva
puta, da bi je potom uhvatio  rukom za vrat, a nakon toga je uhvatio za obije
njene ruke u predjelu nadlaktica, pri čemu je stezao, gurao i tresao. Oštećena
je pojasnila da je on u ruci tada držao ključeve od auta i dodala da je za svo
to vrijeme psovao na način kako je to naprijed navela. Navela je da je taj
dogadjaj prekinula S. sestra koja mu se obratila riječima "Nemoj S., sve ovo
sluša L." i tada se S. okreće prema svojoj sestri, a koji trenutak je ona
iskoristila, pa je utrčala u svoju sobu gdje se zaključala i pozvala policiju.  
Na glavnom pretresu oštećena je ponovila svoj iskaz iz prethodnog postupka,
dodajući da je razlog napada njenog bivšeg supruga to što je pokrenula
postupak diobe sporne kuće, i istakla da o njegovom nagovoru njihov sin L.
prestao kontaktirati sa njom i isti je pitao zašto prijavljuje njegovog oca
policiji sada kada je on i ranije tukao, te kada mu je nedavno prišla na
stanici sin L. joj je rekao da mu ne prilazi i da mu ne stvara dodatne
probleme jer će mu otac zabraniti treninge i neće mu davati novac. Takodje je
navela da je odmah nakon predmetnog dogadjaja tačnije negdje iza ponoći pošla
u Hitnu pomoć kada su joj konstatovane povrede. Izjašnjavajući se na pitanje
odbrane oštećena je istakla da joj je okrivljeni pored naprijed navedenih
psovki uputio i riječi "…dolaziš do 12, nećeš više boraviti u ovoj kući,
kurvo, ja sam vlasnik kuće 1/1, boli me kurac što si pokrenula imovinski
postupak" i izjavila je da je nakon što je pljunuo okrivljeni nj jednom rukom
stisnuo za vrat, da bi je potom objema rukama uhvatio za podlaktice, protresao
je, a kako se ona odmicala to su se njegove ruke spuštale na njene podlaktice,
a kako je on u jednoj ruci, za koju misli da je bila desna ruka okrivljenog,
imao ključeve ili nešto slično, to su njoj na obije ruke ostali crveni
tragovi, i to na jednoj više, a na drugoj ruci manje. Dodala je da kako se ona
okrenula to je odmah potom on nju udario stisnutom pesnicom najprije u
tjemeni, a zatim u potiljačni dio glave.  
Iznoseći svoj svjedočki iskaz, a u odnosu na dogadjaj od 20.08.2009.godine,
oštećena O.M. je i u prethodnom postupku i na glavnom pretresu u bitnom
istakla da je tog jutra oko 10,00 časova, u kuhinji upalila ringlu od šporeta
sa namjerom da spremi doručak, da bi odmah odreagovao njen bivši suprug koji
je prišao njoj i šporetu i ugasio navedenu ringlu, govoreći joj da nema više
da se pali šporet, pri tom joj govoreći "monstrume,ti si psihički
oboljela,jebem ti majku srpska ciganko...". Oštećena je dalje izjavila da je
ona opet tada upalila ringlu kako bi spremila doručak, nakon čega je S. opet
ugasio, uhvatio je za njenu desnu ruku u predjelu podlaktice, i počeo je vući
ka hodniku gdje se nalazi kupatilo, a kako se ona opirala to se njegova ruka
spuštala niz njegovu podlakticu. Kada su došli ispred kupatila, on joj je
pustio ruku i izgasio je bojler rekavši joj da nema više da se pali bojler, i
udario je stisnutom pesnicom u lijevu podlakticu njene lijeve ruke, a kako je
njoj topla voda trebala da bi oprala kosu to je ona opet upalila bojler, a on
je tada svojom rukom uhvatio za treći prst njene desne ruke i nekako ga
zavrnuo. Dodala je da se tu sve završilo, te da je ona tada pošla u svoju sobu
i pozvala policiju. Navela je da je predmetnom dogadjaju nije niko
prisustvovao, da je majka okrivljenog bila u kuhinji, a sin L. je bio u sobi ,
i istakla da ona svima u kući smeta sa razloga jer je pokrenula postupak diobe
te kuće koja je stečena dok je još bila u braku sa okrivljenim.  
U završnoj riječi oštećena O.M. je izjavila da se u potpunosti slaže sa
navodima optužbe, te da je ona pedagoški radnik koji vaspitava djecu, da je iz
Srbije te da ovdje nema nikoga sa kojih razloga ne stoje navodi odbrane da ima
neke veze u policiji i slično, kao i to da je tačno da je pravnosnažno
osudjena zbog krivičnog djela nasilje u porodici, ali je isto tako osudjena i
sestra okrivljenog, i istakla je da se ona tada samo branila. Dodala je da
rečenice iz iskaza njenog sina nijesu rečenice njenog djeteta, te da je on
promijenio odnos sa njom od maja mjeseca po drugoj prijavi i od kada je
starateljstvo nad njim dobio njegov otac u potpunosti je prekinuo kontakt sa
njom. Pridružila se krivičnom gonjenju i postavila odštetni zahtjev.  
Svjedok O.S.1 je u svom svjedočkom iskazu navela da je majka okrivljenog i da
nekih desetak godina živi u kući u T. u ulici..., sa porodicom svog sina S.,
njegovom tadašnjom, a sada bivšom ženom M., njihovim sinom L., a zadnjih
nekoliko godina sa njima živi i njena kćerka O.S.2, te da je ona  bila
prisutna i jednom i drugom događaju, odnosno i ovom iz aprila i ovom iz
avgusta prošle godine. Što se tiče događaja iz aprila, sjeća se da je bilo
kasno naveče, jer je čekala S. da dođe, a i gledala je televizor. Kako je M.
prethodno zaključala ulazna vrata od kuće, pošto je ušla u kuću, a koja vrata
obično bivaju otključana dok ne dođe S., to on nije mogao ući u kuću, sve dok
nije dobio telefonom sestru, a njenu kćerku S., kada je ušao u kuću sjeća se
da joj je rekao nešto kao: "Majko, da ne mogu u kuću ući, no evo pola sata oko
kuće zvrčim, dođe mi da zovnem policiju". U tom trenutku je M., koja je bila
čas u sobi, čas u kupatilu, čas u hodniku, rekla "Ne, ne ti, ja ću" nakon čega
je ona ušla u svoju sobu i zaključala se. Svjedok je dalje navela da je S.
tada pošao da legne da bi vrlo brzo došla policija kada je M. rekla
policajcima da je S. valjda udario i da je na vratima od njene sobe te noći
bio njen sin, da je došao pijan i lupao je na vrata da je ubije i tako
napravio tu rupu. Ustvrdila je da je ta rupa na tim vratima otkad su se
uselili u kuću, jer su to loša vrata od špera i dodala da ona predmetnom
prilikom nije ustajala, već da je sve čula. Što se tiče događaja iz avgusta
mjeseca, navela je da se sjeća  da je bilo jutro, a da su oni prethodnog dana
kuhinjske stolice pozajmili komšijama koji su pravili svadbu. Tog jutra u
trpezariji su bili ona, S. i L., da bi u jednom trenutku ušla M. koja je
upalila ringlu od šporeta i koliko se sjeća na istu je stavila džezvu sa
vodom. Kako se ringla bila već usijala, to je L. ustao i izgasio tu ringlu, a
ne sjeća se da li je S. ili L. tada pitao M. što to radi, na šta je M.
odgovorila: "Oću, ne možete mi ništa, vas je četvoro, a ja sam jedna, moja
riječ je protiv vaše ,, i izašla je da bi ubrzo zatim L. viknuo kako je vidio
M. da je pošla u komšiluk i da nosi jednu njihovu stolicu koju je ona unijela
u sobu gdje spava. Tog dana vrlo brzo je došla policija.Istakla je da ni
jednom od ta dva puta njen sin S. nije udario M., niti je vukao za ruke i
slično i dodala da su se ranije dok su življeli u stanu u P. oni znali i
pobiti i to tako što je S. znao ošamariti M., a ona je na njega kretala nožem,
a jedno drugo su i psovali. Svjedok je navela da nije vidjela šta se dešavalo
kritičnih prilika, ali je čula, jer su sva vrata bila otvorena.  
Svjedok mldb. O.L. je u svom svjedočkom iskazu naveo da u kući koja je
vlasništvo njegovog pokojnog djede i babe, koja se nalazi u ul.... u ....,
živi on s ocem S., majkom M., babom S. i tetkom S. Riječ je o dvospratnoj
kući, gdje gornji sprat nije skroz završen već je završena samo jedna soba u
kojoj spava njegova tetka S., a dolje u jednoj sobi spavaju on i otac, u
dnevnoj sobi spava majka, a u kuhinji baba. Naveo je da su se njegovi otac i
majka i ranije često svađali, mada on nije nikada vidio da mu je otac udario
majku. Naime, roditelji su mu se razveli prije nekih dvije, tri godine, ali
majka i dalje živi s njima. Dodao je da se sjeća da mu je tada majka rekla da
kaže u Centru za socijalni rad da želi da živi s njom, jer ako to ne uradi ona
će zauvijek poći u Srbiju, tako da je bio primoran da to i uradi. Inače, kad
idu na spavanje on i otac se zaključavaju u sobi, zato što je majka znala da
ukrade neke stvari iz njihove sobe, pa je tako , na primjer jednom njegovom
ocu ukrala ličnu kartu. Takođe su se u svojim sobama zaklučavale i njegova
baba i tetka kad idu na spavanje. Istakao je da se svi zaključavaju iz istog
razloga s tim što majka kaže da se ona zaključava da joj oni ne bi nešto
ukrali. On trenutno, a tako i unazad pola godine ne priča sa svojom majkom, a
pošto je majka promijenila svoje ponašanje prema njemu počela je da izmišlja
kako je njegov otac nju udarao, kasno je dolazila kući, nije je gledao po
cijeli dan i nije mu spremala ništa da jede, te  svu brigu o njemu, u smislu
kuvanja, pranja i sređivanja vode njegova tetka i baba, dok otac plaća sve što
mu je potrebno. Istakao je da nije tačno da ga je ikada otac uslovio da ne
smije pričati sa majkom, jer mu on kao neće plaćati treninge, te je sve to
izmišljeno. Dodao je da misli da je njegovoj majci  išlo na ruku to što je
tada rekao da hoće da živi s njom, zbog toga što su se ona i otac nakon
razvoda braka dijelili i oko te kuće u kojoj žive, pa bi valjda njegova majka
u tom slučaju dobila veći dio. U daljem je naveo da je on kada se desio ovaj
događaj u aprilu prošle godine bio prisutan, tačnije bilo je to negdje naveče
i svi su bili u svojim sobama u krevetu izuzev oca, koji je radio do kasno,
jer je imao neke časove. Predemetne večeri otac nije ponio ključ, pa je
pokušao da ih dobije telefonom, da bi nakon nekih pola sata telefon čula
tetka, koja je sišla i otključala mu vrata, te je tada čuo kako mu je otac
ušao u kuću, a kako su mu vrata od sobe bila otvorena vidio je da je pokucao
na vrata sobe u kojoj spava njegova majka i pitao je kroz vrata zašto ih je
zaključala i rekao da će pozvati policiju, da bi majka poslije toga izašla iz
sobe i rekla mu da neće on pozvati policiju nego ona, a onda se vratila u sobu
i zaključala. Vrlo brzo, možda nekih petnaest minuta poslije došla je
policija, pa je on izašao iz sobe i tada je vidio da je njegova majka izašla
te je pokazivala policiji po rukama neke ogrebotine i rekla da je otac
razvalio vrata te noći, pokazujući na rupu koja stvarno postoji na vratima,
ali koja je nastala mnogo ranije, da bi potom otac i on rekli policiji da je
ta rupa od prije na vratima. Ustvrdio je da je sve mogao vidjeti kroz na
poluotvorena vrata svoje sobe, zato što se između njegove sobe i dnevne u
kojoj spava njegova majka nalazi hodnik, a soba-dnevna soba, je u odnosu na
njegovu desno preko puta, i ista je paralelna u odnosu na trpezariju.
Napomenuo je da kad je otac ušao u kuću on je ustao iz kreveta i stajao je kod
vrata od svoje sobe. U daljem je naveo, da je isto tako u avgustu mjesecu
negdje ujutru koliko se sjeća, bio u trpezariji sa ocem i babom kada je ušla
njegova majka, uključila ringlu na šporetu i ostavila je tako da gori, ne
stavljajući ništa na nju i potom izašla. Nakon nekih deset minuta isključio je
ringlu, jer je vidio da majka ništa nije stavila na nju, nakon čega je otac
pošao do majkine sobe da je pita što je uključila ringlu kad na nju nije ništa
stavila i rekao joj je da će joj isključiti bojler, jer ona ne plaća ništa od
računa, te je to i uradio, da bi majka došla pa ga uključila, i to
uključivanje-isključivanje je bilo nekoliko puta, uz koje uključivanje i
isključivanje su se oni svađali. Cijeli predmetni događaj je vidio zbog toga
što je bio u trpezariji, a prekidači za bojler se nalaze kod dnevne sobe, koja
je preko puta trpezarije. Istakao je da njegov otac nije ni tada udarao
njegovu majku niti je vukao za ruku, već joj je rekao da dođe u cilju da joj
da do znanja da ne smije da pali bojler, a ubrzo potom majka je opet pošla u
sobu, zaključala se i pozvala policiju, pa je on bio prisutan kad je došla
policija i taj put i misli da je i tada pokazivala na ruke i govorila da je
otac udarao.  Dodao je da je samo ova dva puta kod njih dolazila policija, da
su se njegovi roditelji i ranije znali posvađati, a da otac nikada nije udario
majku da je on vidio, a otkud povrede na majci on stvarno ne zna, dodajući da
se majka zaključavala u sobi, a on tada ne bi čuo nikakvu lupnjavu i slično,I
istakao da otac nikada ne ulazi kod majke u sobu, a majka ne ulazi kod njega i
oca.  
Svjedok O.S.2 je u svom svjedočkom iskazu navela da živi zajedno sa S., koji
joj je brat i sa njihovim sinom, a sa njima živi njihova majka. S. i M. su
razvedeni, ali su nakon razvoda nastavili da žive zajedno iako međusobno ne
komuniciraju, a ona sa bivšom snahom M. ne govori od ranije, jer su imale
nesporazum koji se završio kod ovog suda u krivici. Navela je da spava na
spratu kuće, i da je kritične večeri ranije pošla u krevet jer ide rano na
posao, te da je u momentu kada je uhvatio prvi san zazvonio mobilni telefon.
Zvao je njen brat S. i tražio je od nje da otvori ulazna vrata od kuće, pa je
ustala, spustila se dolje i otključala mu vrata od kuće. Vidjela je da je S.
bio iznerviran što su mu vrata od kuće bila zaključana, a kad je ušao u kuću
rekao je da to stvarno nema smisla, a zatim pokucao na vrata od sobe gdje
spava M., koja nije htjela da mu otključa vrata, da bio on pokucao još jednom
i rekao joj da nema smisla da mu zaključava vrata od kuće, da on vija oko kuće
i da ne može u rođenu kuću da uđe. M. je potom odškrinula vrata od svoje sobe,
nasmijala se kisjelo i rekla mu izvini. Ušli su u trpezariju, S. je zapalio
cigaretu, bio je iznerviran i prokomentarisao je da to nema stvarno smisla, da
ne zna više kome da se obrati, te da bi trebalao da zovne policiju, a nakon
što je on ovo rekao iz svoje sobe je M. rekla da neće on nego ona pozvati
policiju. S. je pošao u svoju sobu da legne, a ona je ostala u sobi sa svojom
majkom da joj da tablete, a nakon nekih petanaestak minuta došla je i
policija. Istakla je da između S. i M. predmetne večeri nije bilo nikakvog
fizičkog kontakta niti je on te večeri ulazio u sobu gdje boravi M., u koju
inače nije nikada ulazio od razvoda braka. U trenutku kada je došla policija,
M. je otključala vrata od svoje sobe, izašla je plačući i govorila je policiji
da je on tukao i da vide šta joj je uradio, te da pogledaju na vrata od njene
sobe, pokazujući oštećenje na njima koje postoji odavno. U prisustvu policije,
S. je ovo negirao, govorio je da su vrata oštećena još od ranije što je
potvrdio i njihov sin L., odnosno jedan od policajaca je pitao L. za to
oštećenje za koje je isti potvrdio da postoji na vratima odavno. Pojasnila je,
izjašnjavajući se na pitanja stranaka u postupku da je predmetnom prilikom po
ulasku u kuću njen brat u rukama imao torbicu koju stalno nosi, a nije se
mogla izjasniti da li je u rukama imao ključeve, jer to nije vidjela, i
kategorično je ustvrdila da njen brat na vrata M. sobe nije lupao, već se
radilo o jačem kucanju i kojom prilikom je, kako ona misli, M. nazvao "ološu
jedan ", a odmah nakon predmetnog kucanja i ona i brat su ušli u trpezariju
gdje je već bila majka. Takodje je iznijela tvrdnju da njen brat nije pljunuo
M., jer bi to ona morala vidjeti, jer je bila kod majke na krevetu, obzirom da
je majci bilo pozlilo, a M. nije izlazila iz sobe, već je samo bila odškrinula
vrata. Ustvrdila je i moralno i materijalno da osim naprijed navedenih riječi
upućenih M., nije bilo nikakvih drugih psovki od strane njenog brata, kao i to
da njen brat predmetnom prilikom nije ulazio u M. sobu.  
Iz nalaza i mišljenja sudskog vještaka medicinske struke dr. D.Č. od
13.06.2009. godine se utvrđuje da je O.M.,  pregledana u zdravstvenoj ustanovi
27/04/2009. godine, gdje su joj ustanovljene povrede. Izjašnjavajući se o
vrsti i težini predmetnih povreda, ovaj vještak je ustanovila da je O.M. u
predmetnom događaju od zadobila sljedeće povrede: oguljotinu na prednjoj
strani lijeve podlaktice, 4 cm, više oguljotina na prednjoj strani lijeve
nadlaktice, nejasnih dimenzija od 3, 5 do 5 cm, crvenilo u predjelu desne
bočne strane vrata, 5x3 cm. Navedene povrede koje je u predmetnom događaju
zadobila O. M. u vrijeme nanošenja pojedinačno i zbirno kvalifikuju se kao
laka tjelesna povreda. Navedene povrede nanesene su višekratnim djelovanjem
tupine mehaničkom oruđa, udarcima i stiskanjem. Povrede u vidu nagnječenja
glave, objektivno se ne mogu prihvatiti, jer iste ljekar nije objektivizirao,
već je naveo "po kazivanju pacijenta".
  Vještak medicinske struke dr D.Č. je u svom neposrednom davanju nalaza i
mišljenja na glavnom pretresu analizirajući dostavljenu joj medicinsku
dokumentaciju, navela da iz uvjerenja HMP DZ Podgorica se vidi da je O.M.
životnog doba 37 godina pregledana u toj zdravstvenoj ustanovi dana
20.08.2009. godine u 12,45 časova, od strane dr M.Z., kada su ustanovljene
sljedeće povrede: krvni podliv u predjelu lijevog lakatnog zgloba 3x3 cm;
krvni podliv u predjelu desne podlaktice 5x4 cm; krvni podliv u predjelu
donjeg dijela desne podlaktice 3x1 cm; krvni podliv na nadlanici desne šake
promjera 3x1,5 cm; oguljotine i to tri u predjelu lijevog ručnog zgloba 3, 2,
2 cm; nagnječenje trećeg prsta desne šake promjera 0,3 cm. Navedene povrede
nanesene su višestrukim djelovanjem tupine mehaničkog oruđa, gdje spada šaka
stisnuta u pesnicu stiskanjem prstiju, a moguće je da su u pitanju druga tupa
sredstva. Navedene povrede u vrijeme nanošenje, pojedinačno i zbirno
kvalifikuju se kao laka tjelesna povreda.  
Na posebno pitanje okrivljenog da li se na isti način tj. sa istom
stručnošću o povredama kod oštećene može izjasniti i doktor u Hitnoj službi i
sudski vještak, sudski vještak je odgovorila da ljekar Hitne službe i
specijalista za sudsku medicinu imaju sasvim različite oblasti rada. Ljekar
Hitne službe u slučajevima povređivanja registruje povrede, daje pacijentu
terapiju i po potrebi ga upućuje na dalje liječenje, dok ljekar vještak
specijalista za sudsku medicinu vještači povrede, u konkretnom slučaju na
osnovu medicinske dokumentacije koju je naveo ljekar Hitne službe. Dalje je
pojasnila da ljekar koji liječi pacijenta ne može biti vještak niti se smije
po zakonu izjašnjavati o težini povreda, te da vještak-specijalista za sudsku
medicinu samim tim što bi povrede vidio i opisao ih po doktrini sudske
medicine bi vjerovatno bez ikakvnih dopunskih analiza naveo čime su povrede
nanesene. Dodala je da je i obaveza ljekara Hitne službe da povrede detaljnije
opiše, međutim nažalost čest je slučaj da to ne rade. Navedene povrede u
dostavljenoj dokumentaciji nijesu opisane u potpunosti po doktini medicine,
odnosno nije naveden oblik povreda, njihov tačan izgled, način pružanja, pa ni
njihova boja, a što bi sve ukazivalo i na način i na vrijeme nanošenja. U
nekim slučajevima povrijeđeni pacijenti na zahtjev istražnog sudije budu
pregledani od strane specijaliste za sudski medicinu u prostorijama suda,
nekada na Odjeljenju za sudsku medicinu i u takvim slučajevima, zaista kasnije
nema problema prilikom utvrđivanja vrste, težine, mehanizma nastanka povreda
uz napomenu da se ovi pregledi uglavnom vrše na zahtjev istažnih sudija Viših
sudova.  
Na posebno pitanje okrivljenog da li se razlikuje povreda koja je nastala
samopovređivanjem - udarcem o tvrdu podlogu određenog dijela tijela od povrede
koja je nastala udarcem npr. pesnice u taj isti dio tijela i da li vještak
može sa velikom sigurnošću se izjasniti da su predmetne povrede iz nalaza i
mišljenja od 13.06.2009. godine i sa glavnog pretresa od 23.12.2009. godine
nastale samopovređivanjem ili povređivanjem od strane drugog lica, konkretno
oštećene u ovoj situaciji, vještak je navela da te povrede bi se međusobno
razlikovale i da ona kao specijalista za sudsku medicinu mogla bi da vidi
razliku da je vidjela pacijenta nakon povređivanja, a da u medicinskoj
dokumentaciji od 27.04.2009. godine između ostalog stoji "nagnječenje glave u
potiljačnom i tjemenom predjelu po kazivanju...", za koje povrede se vještak
već izjasnila da se objektivno ne mogu prihvatiti i to pod tačkom 1. c.
mišljenja, zato što ljekar te povrede nije registrovao već ih je konstatovao
po kazivanju pacijentkinje. Ostale konstatovane povrede od navedenog datuma, a
to su oguljotine na prednjoj strani lijeve podlaktice, više oguljotina na
prednjoj strani lijeve nadlaktice, te crvenilo u predjelu desne bočne strane
vrata nastale su višestrukim djelovanjem tupine mehaničkog oruđa, udarcima ili
stiskanjima. Ove povrede je moglo nanijeti drugo lice, ali se s obzirom na
lokalizaciju ne može isključiti ni mogućnost samopovređivanja, što isto važi
za povrede konstatovane 20.08.2009. godine. Nadalje je pojasnila da ni jedna
od navedenih povreda nije takvog inteziteta ni lokalizacije da bi se pouzdano
moglo isključiti samopovređivanje i to u slučaju namjernog, a ne slučajnog
samopovređivanja.  
Vještak je pojasnila da u vezi "crvenila", mišljenje sudskih vještaka je
podijeljeno, tj. neki ih svrstavaju u najlakše povrede dok ih drugi ne
prihvataju kao povrede, a isto važi i za otok, a to iz razloga što i kod jedne
i kod druge promjene nema oštećenja nijedne ćelije, nijednog jedinog elementa
tkiva, dakle promjene su prolaznog karaktera, a tipičan primjer za crvenilo i
otok je šamar, nakon kojeg tkivo pocrveni i oteče, ali nema nikakvih povreda i
vrati se u normalno stanje nekoliko časova nakon djelovanja sile.  
Nakon što je svjedok - oštećena O.M. prezentovala Sudu i vještaku novu
medicinsku dokumentaciju, vezano za povrede nastale 26/04/2009. godine, sudski
vještak medicinske struke se izjasnila da povodom prezentovanog izvještaja
ljekara specijaliste neurohirurga Urgentnog centra gdje se vidi da je O.M.
pregledana od strane ljekara dana 27.04.2009. godine u 02,51 časova kada je
pacijentkinja izjavila da je udarana pesnicama po glavi, rekonstruisala je
događaj, navela je da je povratila dva puta, a pri pregledu se žalila na
glavobolju, te povodom lokalnog nalaza gdje je ljekar naveo da je poglavina
osjetljiva na pipanje potiljačno lijevo i tjemeno desno povodom urađenog rtg
snimanja glave na kojem je navedena dijagnoza nagnječenje glave, propisano
mirovanje i sredstva protiv bolova kao i povodom dokumentacije sa kontrole
pregleda neurohirurga dr. L. dana 04.05.2009. godine gdje je navedeno da nema
neuroloških ispada, propisano je mirovanje i pošteda, a data dijagnoza: stanje
poslije nagnječenja vratne kičme, a koja povreda se po med. dokumentaciji
naknadno pojavila, vještak dr. D.Č se izjasnila da sve ovo ne može da se
objektivizira sa razloga, jer se ne vidi ništa, te da nije isključeno da je
oštećena - pacijent u to vrijeme imala bol.  
Iz Izvoda iz kaznene evidencije za okrivljenog izdatog od MUP-a Srbije
Područne uprave Beograd br. ......... od ......... godine se utvrđuje da je
isti ranije osuđivan i to presudom Osnovnog suda u Beranama K. br. 96/06 od
28.03.2006. godine za krivično djelo iz čl. 339 stav 1 KZ na tri mjeseca
zatvora uslovno.  
Cijeneći sve naprijed provedene dokaze, ovaj Sud je nesporno utvrdio da su
dana 27/04/2009. godine, od strane ljekara hitne pomoći, kod oštećene O.M.
konstatovane povrede, o čijoj se vrsti i težini u svom nalazu i mišljenju od
13/06/2009. godine, precizno izjasnila vještak medicinske struke dr. D.Č., a
koje povrede su oguljotina na prednjoj strani lijeve podlaktice, više
oguljotina na prednjoj strani lijeve nadlaktice, crvenilo u predjelu desne
bočne strane vrata, a koje se sve i pojedinačno i zbirno kvalifikuju kao laka
tjelesna povreda. Takodje je nesporno utvrdjeno da je od strane ljekara Hitne
pomoći Doma zdravlja Podgorica dan 20/08/2009. godine, pregledana O.M., kada
su joj konstatovane povrede, a izjašnjavajući se po priloženoj joj medicinskoj
dokumentaciji sudski vještak medicinske struke dr. D.Č. je na glavnom pretresu
dala svoj nalaz i mišljenje i utvrdila da su kod iste ustanovljene sljedeće
povrede: krvni podliv u predjelu lijevog lakatnog zgloba, krvni podliv u
predjelu desne podlaktice, krvni podliv u predjelu donjeg dijela desne
podlaktice, krvni podliv na nadlanici desne šake, tri oguljotine u predjelu
lijevog ručnog zgloba i nagnječenje trećeg prsta desne šake, a koje povrede se
i pojedinačno i zbirno kvalifikuju kao laka tjelesna povreda. Vještak je
takodje utvrdila i mehanizam nanošenja navedenih povreda, navodeći da su
povrede koje su konstatovane 27/04/2006. godine, nanešene višekratnim
djelovanjem tupine mehaničkog orudja, udarcima i stiskanjem, dok su povrede od
20/08/2009. godine, nanesene višestrukim djelovanjem tupine mehaničkog orudja,
gdje spada šaka stisnuta u pesnicu, stiskanjem pristiju, a moguće i drugim
tupim sredstvima.  
Medjutim, ni jednim dokazom provedenim na glavnom pretresu, ovaj Sud nije
mogao nesporno utvrditi, i pored toga što je nesporno da medju bivšim bračnim
drugovima, okrivljenim O.S. i oštećenom O.M., postoje poremećeni odnosi koji
su rezultirali razvodom braka, i koji su ostali poremećeni i poslije razvoda,
da je naprijed utvrdjene povrede oštećenoj O.M. nanio upravo okrivljeni O.S.  
Ovakav stav Suda se temelji kako na odbrani okrivljenog, koja je tokom cijelog
postupka ista, gdje on negira izvršenje krivičnih djela stavljenih mu na
teret, ističući da je čak i u policiji pokušavao tačno utvrditi mehanizam
nanošenja povreda koje su bile kod njegove bivše supruge O.M., i čak je bio
spreman da sve to sam isfinansira, kako bi se i tada utvrdilo da li je te
povrede nanio on, ili su iste nastale na neki drugi način; a koja odbrana je u
svemu potkrijepljena iskazima saslušanih svjedoka O.S.1, O.S.2, i sina
okrivljenog i oštećene mldb. O.L., čiji iskaz je uzet u prisustvu psihologa
Centra za socijalni rad B.S., koja je predhodno obavivši razgovor sa
mldb.svjedokom ustanovila da je isti intelektualno i emocionalno zreo za svoj
kalendarski uzrast,te da se njegovi stavovi mogu prihvatiti i koristiti kao
dokaz u predmetnom krivičnom postupku. Takodje je činjenica da i okrivljeni i
saslušani svjedoci ne spore postojanje loših odnosa i gotovo nikakve
komunikacije izmedju okrivljenog i oštećene, i prije, a pogotovu nakon razvoda
braka, ali je i činjenica da svi saslušani svjedoci koji predmetne dogadjaja
čiji su očevici bili, opisuju na isti način, i svi iznose tvrdnju da
predmetnim prilikama O.S. nije primijenio nikakvu fizičku silu i ni jednom
nije udario oštećenu O.M., dok joj se jeste dana 26/04/2009. godine obratio
riječima "ološu jedan", što je u svojoj odbrani istakao okrivljeni, ne
sporeći, a što je potvrdjeno i svjedočkim iskazom O.S.2, dok druge riječi
uvrede i psovke, a kako ih je to navela u svojim iskazima svjedok - oštećena,
Sud nije utvrdio ni jednim provedenim dokazom. Cijeneći iskaze saslušanih
svjedoka, iako su svi u bliskom krvnom srodstvu sa okrivljenim, radi se o
majci, sestri i sinu okrivljenog, Sud je i pored toga iste prihvatio sa
razloga jer su medjusobno saglasni, te saglasni sa navodima odbrane
okrivljenog.  
Sud je u logičnu vezu sa svjedočkim iskazima saslušanih svjedoka, te odbranom
okrivljenog doveo i izjašnjenje vještaka medicinske struke, a čiji je i nalaz
i mišljenja i neposredno izjašnjenje u cjelosti prihvatio, koja je navela da
obzirom na lokalizaciju navedenih povreda kod oštećene, ne može isključiti
mogućnost samopovrijedjivanja, kao ni to da ni jedna od navedenih povreda nije
takvog intenziteta ni lokalizacije da bi se pouzdano moglo isključiti
samopovrijedjivanje i to namjerno, a ne slučajno samopovrijedjivanje.  
Imajući u vidu naprijed navedene iskaze, kako okrivljenog, tako i saslušanih
svjedoka, a pogotovu naprijed navedeno izjašnjenje sudskog vještaka medicinske
struke, ovaj Sud nije mogao izvesti nesumnjiv zaključak da je okrivljeni O.S.
počinio krivična djela stavljena mu na teret, na način opisan u optužnim
aktima, i nije mogao svoju odluku zasnovati samo na iskazu oštećene o fizičkim
napadima od strane okrivljenog, obzirom da takvi svjedočki iskazi oštećene
nijesu potkrijepljeni ni jednim drugim dokazom provedenim u dokaznom postupku,
već naprotiv isti su opovrgnuti u svemu svjedočkim iskazima saslušanih
svjedoka, pa čak i sina oštećene O.L., koji je izmedju ostalog iznio tvrdnju
da njegova majka - oštećena "izmišlja" stvari, prijavljujući njegovog oca
policiji. Kako se osudjujuća odluka može zasnivati samo i jedino na
činjenicama iz kojih proizilazi izvjesnost da je neko lice počinilo krivično
djelo, a kako tih činjenica, po nalaženju ovog Suda, u provedenom dokaznom
postupku nije bilo, a uz to, imajući u vidu princip "u sumnji na strani
okrivljenog", to je Sud okrivljenog O.S., za predmetna krivična djela
stavljena mu optužbom na teret primjenom odredbi čl. 363 tač. 3 ZKP-a,
oslobodio od optužbe, nalazeći da nije dokazano da je isti počinio krivična
djela stavljena mu na teret.  
Kako je okrivljeni oslobođen optužbi, to troškovi krivičnog postupka padaju na
teret budžetskih sredstava Suda, shodno odredbi čl. 203 ZKP-a.  
Na osnovu svega izloženog, odlučeno je kao u izreci presude.  
OSNOVNI SUD U PODGORICI
Dana 29.03.2010. godine  
     S U D I J A,  
   Larisa Mijušković - Stamatović, s.r.
