OSNOVNI SUD U ROŽAJAMA
K.br.70/11.
U IME NARODA
OSNOVNI SUD U ROŽAJAMA i to Predsjednik suda Camić Zahit, kao sudija
pojedinac, sa zapisničarem Burdžović Adisom, odlučujući po optužnom predlogu
Osnovnog Državnog Tužilaštava iz Rožaja Kt.br.201/10. od 18.4.2011. godine,
protiv okrivljenog F. A. iz Rožaja, zbog krivičnog djela prevara iz čl.
244.st.1. Krivičnog Zakonika, nakon održanog glavnog i javnog pretresa u
prisustvu oštećenog D. I. i okrivljenog, a u odsustvu uredno pozvanog Osnovnog
Državnog Tužioca iz Rožaja na osnovu čl. 453. Zakonika o Krivičnom Postupku,
dana 10.5.2011. godine, donio je i javno objavio
P R E S U D U
Na osnovu čl. 363. st.1. tač. 3. Zakonika o Krivičnom Postupku
Okrivljeni F.A., JMBG ., od oca H. i majke S., rodj. A.rodjen . u Rožajama,
gdje i živi, drž. CG, pismen, završio SSS, nezapošljen, oženjen, otac dvoje
djece, vojsku odslužio 1983. godine u Batajnici, vodi se pri VE Rožaje,
srednjeg imovnog stanja, ranije osudjivan.
OSLOBADJA SE OD OPTUŽBE
Da je dana 02.04.2010. godine, u Rožajama, u namjeri da sebi pribavi
protivpravnu imovinsku korist lažnim prikazivanjem činjenica, doveo u zabludu
oštećenog D. I. da mu na štetu svoje imovine isplati iznos od 300 eura, na
način što je istom obećao da će mu produžiti važnost registracije za putničko
motorno vozilo marke "Subara" sa brojem šasije JF1HG3AL01G002762, koje je
registrovano u Ministarstvu unutrašnjih poslova i javne uprave Crne Gore
-Filijala za upravne, unutrašnje poslove Plav, ali preuzetu obavezu nije
izvršio,
-čime bi izvršio krivično djelo prevare iz čl. 244.st.1. Krivičnog Zakonika. 
Jer nije dokazano da je okrivljeni učinio djelo za koje je optužen.
Troškova krivičnog postupka nije bilo.
O b r a z l o ž e n j e
ODT iz Rožaja podnio je optužni predlog Kt.br.201/10. od 18.4.2011. godine,
protiv okrivljenog F. A. iz Rožaja, zbog krivičnog djela prevara iz čl.
244.st.1. KZ.
Sud je glavni pretres održao u odsustvu uredno pozvanog ODT-a iz Rožaja, na
osnovu čl. 453. ZKP.
Oštećeni D. I., na glavnom pretresu se nije pridružio krivičnom gonjenju ODT-a
u odnosu na okrivljenog. Odštetni zahtjev nije postavio.
Okrivljeni F. A. na glavnom pretresu nije priznao izvršenje krivičnog djela ni
krivicu za krivično djelo za koje je optužen.
U svojoj odbrani istakao je: da D. I. poznaje. Oštećeni je kupio jedno vozilo
koje je bilo registrovano u Plavu odakle je bio i vlasnik vozila. Oštećenom je
obećao da će mu produžiti registraciju tog vozila, odnosno da će mu isto
odjaviti u Plavu i nakon toga izvršiti prevod u Rožajama. Za te poslove je od
oštećenog uzeo 300 eura, koliko je računao da će to koštati. Nije mogao
pronaći vlasnika vozila u Plavu, da bi isto odjavio, tako da je prošao
odredjeni vremenski period. Kada je vlasnika vozila pronašao, vozilo je
odjavio u Ispostavi policije u Plavu. Pošto nije imalo potrebe da on tada
vozilo registruje, oštećenom je vratio 300 eura koje je uzeo za odjavu i
registraciju tako da je oštećeni vozilo registrovao na svoje ime. Nije imao
namjeru da oštećenog prevari. Kada je vozilo odjavio, oštećenom je vratio
novac da bi on vozilo registrovao. Predložio je da ga sud oslobodi od optužbe.
Na glavnom pretresu sud je izveo dokaze saslušanjem u svojstvu svjedoka -
oštećenog D. I.i izvršio uvid u izvod iz kaznene evidencije na ime
okrivljenog.
Svjedok- oštećeni D. I. istakao je: da okrivljenog dobro poznaje. U decembru
mjesecu 2009. godine kupio je jedno vozilo kod nekog čovjeka iz Plava, gdje je
vozilo bilo i registrovano. Vozilo je kupio kod orkivljenog. Registracija tom
vozilu isticala je za 20 dana od dana kada ga je kupio. Okrivljeni mu je
obećao da će mu vozilo odjaviti u Plavu. Nakon isteka registracije bio je
zainteresovan da produži važnost iste. Okrivljeni mu je kazao da mu vozilo
može registrovati i tražio mu je 300 eura za te poslove. Kazao mu je da radi u
jednog agenciji u Rožajama, koja se bavi registracijom vozila. Okrivljenom je
dao novac i sa njim je više puta kontaktirao u vezi te registracije.
Okrivljeni mu je obećavao da će registraciju završiti. Nakon proteka 4 mjeseca
od davanja novca, okrivljeni mu je kazao da ne može da pronadje vlasnika
vozila u plavu da bi isto odjavio. Pošao je u policiju gdje je okrivljenog
prijavio zbog neizvršene obaveze. Auto mu je bilo potrebno za vožnju, a isto
nije mogao da registruje. U Avgustu mjesecu 2010. godine, okrivljeni mu je
vratio 300 eura i predao mu odjavu vozila tako da je vozilo registrovao na
svoje ime. Žao mu je što je došlo do svega ovoga sa okrivljenim i ne bi volio
da isti u vezi ovoga ima bilo kakvih posledica.
Sud je cijeneći iskaz okrivljenog i izvedene dokaze pojedinačno i u vezi sa
ostalim izvedenim dokazima, pa je na osnovu takve ocjene našao da nije
dokazano da je okrivljeni učinio djelo za koje se optužuje.
Iz iskaza svjedoka- oštećenog I. se vidi da je on zaključio usmjeni ugovor sa
okrivljenim da mu isti odjavi vozilo u Plavu, gdje je bilo i registrovano na
vlasnika iz Plava i nakon toga isto mu registruje. Da mu je za te usluge dao
300 eura. Okrivljenog je više puta pitao u vezi obavljanja tih poslova nakon
što mu je istekla važnost registracije na vozilu. Isti mu je govorio da ne
može da pronadje vlasnika vozila u Plavu da bi isto odjavio. Nakon što je
prošlo 4 mjeseca, okrivljenog je prijavio u vezi ovih poslova koje mu nije
završio. Da mu je okrivljeni u Avgustu mjesecu 2010. godine donio odjavu za to
vozilo, vratio mu 300 eura, nakon čega je on vozilo registrovao. Iskaz
oštećenog sud je prihvatio kao tačan, objektivan i kao takav u svemu potvrdjen
i sa iskazom okrivljenog.
Okrivljeni ne spori činjenice koje je predstavio oštećeni u vezi njihovog
usmjenog ugovora. Istakao je da je kasnio u izvršavanju preuzetih obaveza
prema oštećenom jer nije mogao pronaći vlasnika vozila u Plavu, da bi vozilo
odjavio, a nakon toga isto registrovao oštećenom. Da je nakon pronalaska
vlasnika vozila vozilo odjavio i odjavu predao oštećenom, kao i novac koji mu
je uzeo za registraciju jer je smatrao da nema potrebe da on vozilo
registruje, smatrajući da to može uraditi i oštećeni. Iskaz okrivljenog u ovim
činjenimacama potvrdjen je i sa iskazom oštećenog, tako da je sud njegov iskaz
i prihvatio kao tačan i isti uzeo kao dokaz.
Imajući u vidu utvrdjeno činjenično stanje, sud je našao da nije dokazano da
je okrivljeni učinio djelo za koje se optužuje. Ovo tim prije što je u
postupku utvrdjeno da je okrivljeni djelimično izvršio obavezu prema oštećenom
u pogledu odjave i registracije vozila za koje radnje su se dogovorili da
oštećeni istom plati 300 eura. Okrivljeni je oštećenom vozilo odjavio u Plavu
gdje je bilo i registrovano i gdje se nalazio i vlasnik vozila, nakon što je
vlasnika vozila pronašao nakon čega je oštećenom predao odjavu kao i novac u
iznosu od 300 eura, smatrajući da registarciju vozila može obaviti i oštećeni
na svoje ime. U konkretnom slučaju radnje okrivljenog nemaju karakter
prevarnih radnji niti pak dovodjenje oštećenog u zabludu u krivičnopravnom
smislu, već se radilo o gradjanskopravnom odnosu i objektivnim razlozima
neispunjenja obaveza okrivljenog prema oštećenom u vezi odjave i registracije
putničkog vozila koje je oštećeni kupio. Okrivljeni je preuzete obaveze
djelimično izvršio prema oštećenom i vratio mu novac u iznosu od 300 eura za
koji iznos su se bili dogovorili za odjavu i registraciju tog vozila.
Imajući u vidu da se svaka sumnja o postojanju činjenice koja čini obiležje
bića krivičnog djela ili od koje zavisi primjena neke odredbe Krivičnog
Zakonika rješava na način koji je povoljniji za okrivljenog ( u slučaju sumnje
povoljnije za okrivljenog), to je sud u konkretnom slučaju, obzirom na
utvrdjeno činjenično stanje, našao da nema dokaza koji bi upućivali na
zaključak da je okrivljeni izvršio krivično djelo prevare iz čl. 244.st.1. KZ,
te je primjenom ovog načela i čl. 363.st.1. tač.3. ZKP okrivljenog oslobodio
od optužbe.
OSNOVNI SUD U ROŽAJAMA, dana 10.5.2011.godine.
ZAPISNIČAR PREDSJEDNIK SUDA
Burdžović Adisa s.r. Camić Zahit s.r.
PRAVNA POUKA: Protiv ove presude može se
izjaviti žalba u roku od 8 dana od dana prijema
iste i to Višem sudu u Bijelom Polju, a preko
ovog suda.