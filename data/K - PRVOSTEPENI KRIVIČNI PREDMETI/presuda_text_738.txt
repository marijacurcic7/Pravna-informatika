K. br. 42/08
U IME NARODA
        OSNOVNI SUD U ŽABLJAKU, kao prvostepeni krivični po predsjedniku suda Anđelić Mihailu kao sudiji pojedincu uz sudjelovanje Novosel Zorice kao zapisničara, u krivičnom predmetu protiv optuženog L. D. iz Š., zbog krivičnog djela mučenje i  zlostavljanje  iz čl. 167 st. 3 u vezi st. 2 KZ CG,  po optužnom predlogu ODT iz Pljevalja Kt.br.173/08 od 07. 08. 2008. godine, nakon završenog usmenog, javnog i glavnog pretresa održanog dana 02. 10. 2008. godine  u prisustvu optuženog L. D., stručnog saradnika kod ODT iz Pljevalja Kandić Nataše i oštećenog  P. M.iz G. – Opština Š., donio je a dana   04\. oktobra  2008\. godine i  javno objavio

P R E S U D U
Optuženi L. D., od  oca T. i majke M. rođene O., rođen ... godine, u
Šavniku,  JMB ..., sa prebivalištem u mjestu rođenja, službenik Uprave
policije – ispostava Š., oženjen, otac dvoje maloljetno djece, državljanin
Crne Gore,  srednja stručna sprema, srednjeg imovnog stanja – visina plate 400
€, vojsku  služio, vodi se u evidenciji Uprave policije, ranije neosuđivan, ne
nalazi se pod istragom za drugo krivično djelo
K r i v    j e
_             Što je _
        Dana  22\. 06. 2008.godine, oko 0,30 časova  ispred ugostiteljskog objekta ZZ »S« u selu P. – opština Š., kao službeno lice u vršenju službe zlostavljao oštećenog P. M., na  način što je, nakon što je oštećeni P. pozvao telefonom policiju iz Š., zbog predhodne tuče u objektu, okrivljeni L. došao u ugostiteljski objekat i  kada mu je oštećeni P. objasnio šta se sve dogodilo, on ga je uhvatio za ruku i izveo iz lokala  a zatim ga objema rukama uhvatio za vrat  i počeo drmusati, govoreći mu »daću ja tebi«, nakon čega je oštećenom P. pozlilo pa je pozvao svog brata P. M. da ga njegovim putničkim motornim vozilom preveze do bolnice,  nakon čega je sjeo na mjesto suvozača u vozilo svoga brata M., da bi u tom momentu okrivljeni L. prišao vozilu i kroz otvorena vrata više puta pesnicom udario oštećenog  u predjelu glave, hvatao ga rukama za glavu i vrat, drmusao mu glavu u  jednu i drugu stranu, šamarao ga  i čupao  za kosu, da bi ga u daljem zlostavljanju spriječio policajac D., govoreći »D. jesi li svjestan šta radiš«, nakon čega oštećenog P.  odvozi njegov brat PMV-om u bolnicu u Š. radi ukazivanja ljekarske pomoći,


        \- čime je  izvršio krivično djelo mučenje i zlostavljanje iz čl. 167 st. 3 u vezi  stava 2 Krivičnog zakonika  /KZ/,

        pa mu sud primjenom navedenog zakonskog propisa  i čl. 4, 5, 13,  15,  32, 36, 42, 52, 53 i 54 KZ CG  i čl. 202 i 364 Zakonika o krivičnom postupku /ZKP-a/ izriče

USLOVNU OSUDU
        Sa kojom mu se utvrđuje kazna zatvora u trajanju od 90 (devedeset) dana i istovremeno određuje da se ova kazna neće izvršiti ako osuđeni u roku od dvije godine ne učini novo krivično djelo.  
        Optuženi je dužan platiti troškove krivičnog postupka  u iznosu od  135,50 €   kao i paušal 30 € a gornje sve u roku od 15 dana po pravosnažnosti presude.

./.  
 Na osnovu čl. 363 stav 1 tačka 3  ZKP-a  
        Optuženi **L. D.** sa podacima kao predhodno

OSLOBAĐA SE OD OPTUŽBE
      Da je dana 22.6.2008. godine oko 01 čas u prostorijama bolnice u Š., na ulaznim vratima,  uhvatio oštećenog P. M. objema rukama i sa leđa ga jako odgurnuo tako da je on pao na pod i tom prilikom zadobio lake tjelesne povrede u vidu oguljotine kože iznad lijevog oka, oguljotine desnog lakta i desnog koljena,


čime bi izvršio krivično djelo laka tjelesna povreda iz čl.152 stav 2 KZ

jer nije dokazano da je optuženi učinio djelo za koje je optužen.  
O b r a z l o ž e nj e
        ODT iz Pljevalja  u optužnom predlogu Kt.br. 173/08 od 07. 08. 2008. godine, dajući opis radnje izvršenja, pravno je ocijenio, da je okrivljeni  počinio krivično djelo mučenje i zlostavljanje iz čl. 167 st. 3 u vezi st. 2 KZ CG na način,  mjesto i u vrijeme kako je to bliže opisano izrekom presude, a pored istog u činjeničnom opisu  optužnog akta ali bez naznake pravne kvalifikacije i činjenice da se radi o sticaju  sa krivičnim djelom laka tjelesna povreda iz čl. 152 st.2  KZ, stavio je na teret optuženom da je kritične prilike  u isto vrijeme nanio oštećenom P. lake tjelesne povrede u vidu oguljotine kože iznad lijevog oka, oguljotinu desnog lakta i desnog koljena a na način  što ga je okrivljeni prilikom dolaska u bolnicu uhvatio objema rukama i sa leđa jako odgurnuo tako da je oštećeni pao na pod i tom prilikom zadobio gore naznačene lake tjelesne povrede.Konačno  je na pretresu zastupnik ODT-a predložio  da se okrivljeni za naznačeno krivično djelo oglasi krivim i osudi po zakonu.

        Oštećeni P.  M. se pridružio krivičnom gonjenju optuženog i ukazao da će imovinsko pravni zahtjev  ostvariti u parnici.

Optuženi je u svojoj odbrani u bitnom istakao, da ne priznaje krivicu ni
počinjeno krivično djelo. Ukazao je na okolnost,  da je  kritične prilike
obavljao dužnost dežurnog u službi te da je od vođe dežurne smjene dobio
obavještenje da pođe u selo P. sa pozornikom D. M. obzirom da je oštećeni P.
M. predhodno telefonom prijavio neku tuču, da je došao u ugostiteljski objekat
sa svojim kolegom i tamo zatekao dvadesetak ljudi  među kojima su bili i braća
P. te da je kod oštećenog uočio da ima povredu arkade iznad lijevog oka, da je
prišao oštećenom  i pitao ga  šta se dogodilo  a ovaj mu je objasnio  da je
tuča predhodno bila ispred kafane i u svojoj priči je bio  konfuzan obzirom da
je bio pod uticajem alkohola, te mu ni na jedno pitanje nije mogao precizno
odgovoriti radi čega je bio prinuđen da se obrati ostalim licima u objektu
radi dobijanja pravilne informacije, da je oštećeni stalno upadao u razgovor
radi čega ga je optuženi opomenuo da ga ne ometa u poslu pa je u jednom
momentu oštećenog uzeo pod ruku i izveo ga iz objekta i upozorio ga da se ne
miješa u razgovor i da mu dozvoli da završi posao nakon čega su se vratili u
objekat,  da je nakon toga dao nalog vlasnici objekta da zatvori objekat pa u
momentu kada su gosti izašli izi objekta  uočio je na parkingu neku gužvu i
vidio kolegu D. i brata oštećenog da uvode oštećenog u vozilo, pri čemu
oštećeni sjeda na mjesto suvozača u vozilo svoga brata, da mu se u tom momentu
oštećeni obratio uvredljivim riječima  »L. pičko jedna vidjećemo se«, radi
čega je prišao oštećenom  i rekao mu »sada će te ići u stanicu a ne u bolnicu«
a ne isključuje mogućnost da je tom prilikom oštećenog rukom uhvatio za odjeću
ali ga nije udarao pesnicama po glavi niti ga stezao rukama oko vrata pri čemu
se u to umiješao kolega D. i rekao optuženom »pusti ih D. da idu u bolnicu,
nešto je bolestan pa ćemo ih dolje privesti«,  da je vozilo policije na putu
prema bolnici  išlo za vozilom   u kojem su se nalazili oštećeni i njegov
brat,  da je oštećeni ispred bolnice prilikom izlaska iz vozila iz istog ispao
pa su ga sa zemlje podigli  policajac D. i brat oštećenog a optuženi je pozvao
dežurnog medicinskog tehničara K. radi intervencije, da je K. mogao vidjeti
oštećenog  da se nalazi na koljenima, te da su oštećenog unijeli u interventnu
salu  pri čemu se optuženi udaljio iz te sale i izašao iz bolnice
nastavljajući razgovor ispred iste sa kolegom D. i bratom oštećenog M.,  da je
u kratkom vremenskom intervalu nakon toga iz bolnice istrčao oštećeni  i kada
je ugledao njih trojicu ispred bolnice počeo je da glumi srčani napad i da
govori bratu »zovi mi doktora«, nakon čega je oštećenom prišao optuženi,
uhvatio ga pod ruku i rekao mu »ulazi tamo da te čovjek pregleda« da bi nakon
dva tri koraka oštećeni pao  na bolnički hodnik a nakon čega su  ga
medicinski tehničar K.i ostali ponovo odveli u interventnu salu, da se
prilikom pada na bolnički hodnik oštećeni odmah obratio K. riječima »viđe li
ti đe me udari« a ovaj mu nije ništa na to odgovorio. U završnoj riječi
optuženi je predložio da ga sud oslobodi od optužbe.  
Sud je u dokaznom postupku proveo dokaze: saslušao svjedoka – oštećenog P. M.,
te saslušao svjedoke: P. M., D. M., J. D., P. M., Č. V., J. D., Mi. Z., K. D.,
D. N., Z. L., D. V.,  D. M.,  pročitao izvještaje ljekara specijaliste Opšte
bolnice Nikšić br. protokola 439 i br. 4091, oba od 22. 06. 2008. godine za
oštećenog P. M., pročitao nalaz i mišljenje vještaka medicinske struke
Primarijusa dr. P. M. – hirurga, sudskog vještaka iz P. i neposredno na
pretresu saslušao toga vještaka, te izvršio uvid u izvod iz KE izdat od UP PJ
Nikšić – Ispostava Šavnik za optuženog br. 243/08 – 513/2 od 9. 07. 2008.
godine.  Sud  u dokaznom postupku nije proveo dokaze saslušanja svjedoka S. O.
i R. V. zbog odustanka oštećenog i zastupnika ODT od gornjih predloga.  
Iz iskaza oštećenog – svjedoka P. M. proizilazi da je kritične prilike 21 06.
2008. godine,  u kasnim večernjim časovima  dok se nalazio na jednoj žurci u
objektu u P. – opština Š. u društvu sa D. N. i D. V.  čuo za neku svađu ispred
kafane,  da je zbog bojazni da neko ne napadne njegovog druga D. pošao da
izađe izvan objekta i da je vidio neko komešanje većeg broja lica, pa obzirom
da je bio mrak i da se slabo vidjelo udaljio se od vrata objekta na nekih 4 do
5 metara i tada osjetio da ga je neko staklo od polomljenih flaša udarilo u
lijevi dio čela a kojom prilikom je pod rukom osjetio krv pa je tada prvi put
pozvao policiju preko telefona da dođe na lice mjesta i interveniše, pa nakon
što se vratio u objekat i primijetio da mu je neko ukrao mobilni telefon i oko
80 € koji su se nalazili u jednoj torbici ponovo je izašao iz objekta i zvao
policiju da dođe i interveniše, da je u objekat nakon kraćeg vremena došla
policija  i optuženi mu se nakon što mu je saopštio da mu je neko ukrao
telefon i oko 80 € obratio govoreći mu »ti ćuti« i izveo ga iz lokala
uhvativši ga za ruku a nakon izlaska iz lokala uhvatio ga objema rukama za
vrat i počeo ga drmusati govoreći  »daću ja tebe«,  da se odmah nakon toga
vratio u kafanu i rekao svome bratu M.  da se  osjeća  loše i da je potrebno
da ga njegovim kolima poveze u bolnicu, da su njih dvojica izašli iz kafane i
kada je oštećeni sjeo u vozilo  prišao mu je optuženi i počeo ga udarati
pesnicama i šamarima u predjelu glave drmusajući i držeći mu glavu, da mu je u
jednom momentu potekla krv iz lijeve arkade, da je nakon toga prišao policajac
D. i rekao optuženom »jesi li svjestan šta to radiš«, da je nakon toga
optuženi sa bratom pošao za Š. u Zdravstvenu stanicu da ga je u jednom
momentu kada su ulazili u bolnicu optuženi odgurnuo sa leđa ali možda ne
zlonamjerno, pa je oštećeni izgubio ravnotežu i pao u hol bolnice a kojom
prilikom je povrijedio desni lakat i desno koljeno, da je taj događaj u
bolnici posmatrao između ostalih i medicinski tehničar K.  Oštećeni je posebno
pojasnio da se nije žalio svome bratu  M. da ga je optuženi fizički napadao
ispred kafane u P. a u momentu kada mu se požalio da se osjeća loše, te
konačno da kritične prilike nije nijednom riječju vrijeđao optuženog  niti mu
davao povoda da se ovaj ovako prema njemu ponaša.  
Iz iskaza svjedoka  P. M. proizilazi  da se kritične prilike zajedno sa svojim
bratom tj. oštećenim nalazio u kafani u selu P. a sa njima u društvu nalazili
su se i njihova dva prijatelja iz Bosne, da je u jednom momentu  vidio kako
ispred kafane J. D. i D. M. udaraju pesnicama njegovog prijatelja V.  radi
čega je odmah prišao istima i pokušao da ih razvadi a kojom prilikom je
zadobio više udaraca u predjelu glave pa je uzeo jednu šipku iz kafane i
ponovo izašao vani  i zaprijetio  da ne tuku V. da je u jednom trenutku iz
kafane izašao njegov brat M. tj. oštećeni pa mu je rekao da pozove zbog
gornjeg policiju i da su u kafanu poslije kraćeg vremena došli policajci -
optuženi L. i policajac D. M., da su oštećeni i on pokušavali policajcima
objasniti šta se predhodno desilo a u jednom momentu optuženi je rekao
oštećenom »prekini kad ti kažem« a oštećeni je odgovorio »pa zašto sam te onda
zvao« nakon čega ga je optuženi uhvatio za ruku i izveo iz objekta, da se
poslije izvjesnog vremena oštećeni vratio u objekat i požalio da ima bolove u
grudima i da ima gušenje i tražio da ga on poveze u bolnicu, da je u jednom
momentu nakon što su izašli iz kafane oštećeni posrnuo tj. pao ispred lokala
na koljena i u pomoć im je priskočio policajac D. pa su zajedno uveli u vozilo
oštećenog, da je nakon toga optuženi reagovao prilazeći  vozilu i kroz
otvorena vrata je više puta udario rukama oštećenog u predjelu glave i hvatao
ga za grlo  a njemu se obratio riječima da oštećenog vozi u stanicu pa mu je
on  na to odgovorio u ljutnji »možeš da mi popušiš kurac što ću ga odvesti u
stanicu«, pri čemu je policajac D. spriječio optuženog u  daljem napadu na
oštećenog govoreći mu »šta to radiš D.«, da bi nakon toga on svojim vozilom
povezao oštećenog do bolnice, ispred koje oštećeni zamalo nije ponovo pao
izlazeći iz njihovog vozila, da je optuženi  pred medicinskim tehničarem K. sa
leđa rukama odgurnuo oštećenog M. a zbog čega je ovaj pao na hodnik sa koga ga
je podigao K. Ovaj svjedok je dalje izjavio da je kod oštećenog vidio tragove
krvi na majici i povrijeđenu desnu arkadu nakon što ga je optuženi izudarao u
vozilu.  
Iz iskaza svjedoka  D. M. proizilazi da je zajedno sa optuženim  kritične
prilike  negdje oko 0,1 sat intervenisao u objektu  u selu P. zbog narušavanja
javnog reda i mira, da je nakon ulaska u objekat uočio da oštećeni ima
povrijeđenu lijevu arkadu a na čelu da ima nateklinu i da mu je bila krvava
majica u predjelu grudi, da je zajedno sa optuženim prikupljao informacije od
prisutnih  između ostalog i od oštećenog  u vezi sa predhodnim događajem,  da
je u jednom momentu oštećeni rekao »ne znam koji sam vas kurac zvao vi ovo ne
znate završiti« a zbog čega je optuženi upozoravao oštećenog na ponašanje, da
je oštećeni bio u pijanom stanju a to je zaključio po njegovom govoru  držanju
tijela  i ponašanju u kritičnoj situaciji,  da je i on lično upozoravao
oštećenog na ponašanje,  da je poslije izvjesnog vremena oštećeni sjeo u
vozilo svoga brata i da se obratio optuženom uvredljivim riječima »D. L. pičko
jedna vidjećemo se« a nakon čega je optuženi prišao  vozilu i uhvatio
oštećenog za desnu ruku, kao i za odjeću i izdao mu naredbu da izađe iz
vozila, radi čega je on rekao optuženom » D. pusti ga bolesan je neka ide u
bolnicu pa će mo ga dolje naći« a poslije ovoga brat oštećenog je rekao
»možete mi kurac popušiti što će te me noćas privesti«, da je prije ulaska u
vozilo svoga brata oštećeni u jednom momentu pao na tvrdu podlogu ispred
objekta pa ga je zbog toga on  podigao zajedno sa bratom oštećenog,  da je
oštećeni sa svojim bratom vozilom došao do bolnice u Š. i prilikom otvaranja
vrata oštećeni je bukvalno ispao iz vozila i pao na asvalt,  da ga je on
zajedno sa bratom oštećenog  poveo u prostoriju bolnice za intervencije gdje
je vidio medicinskog tehničara K.  i objasnio mu o čemu se radi i da se vratio
natrag ispred bolnice, da je nakon toga u jednom momentu iz bolnice trkom
izašao oštećeni i pošao prema  svome bratu, optuženom i svjedoku ali je ubrzo
zatim pokleknuo i uhvatio se rukama za grudi, pa ga je nakon toga optuženi
uhvatio za ruku u namjeri da ga uvede u bolnicu  a nakon čega je oštećeni  pao
u holu bolnice.  
Iz iskaza svjedoka  J. D. proizilazi da je kritične prilike  optuženi  udarao
oštećenog pesnicama, šamarao ga  i hvatao za vrat i drmusao u situaciji kada
je oštećeni sjedio na mjestu suvozača u vozilu njegovog brata ispred kafane u
P., da je  policajac D. spriječio u daljim radnjama optuženog govoreći mu »D.
znate li šta radite« i povukao ga od vozila.  
Iz iskaza svjedoka P. M.  proizilazi da je prije ulaska u vozilo ispred kafane
u P. oštećeni posrtao  a nakon što ga je brat uveo u vozilo oštećeni je iz
istog izašao i ponovo pao, pa ga je policajac D. opet uveo u vozilo, da ga je
nakon toga  optuženi udarao po glavi, hvatao rukama za grlo, da je prije ovoga
kontakta  oštećeni rekao optuženom » što sam vas zvao koji kurac kad ovo ne
možete riješiti«. Ovaj svjedok je uočio kod oštećenog  krv i to i po obrvi tj.
arkadi – odmah iznad oka, kao i krv po čelu a da je te povrede uočio kod
oštećenog  u momentu kada je sjedio u vozilu – kako je izjavio u predhodnom
postupku pred istražnim sudijom, dok je na glavnom pretresu ukazao da je te
povrede kod oštećenog uočio kada je podizao oštećenog koji je bio pao u
blizini vozila pri čemu nije mogao objasniti ovaj dio kontradiktornosti u svom
iskazu. Svjedok je na kraju ukazao da mu je poslije date izjave u policiji u
Š. optuženi rekao »srešćemo se«
Iz iskaza svjedoka  Č. V. proizilazi  da je kritične prilike vidio u lokalu
oštećenog sa razbijenom lijevom arkadom i malom povredom na glavi u predjelu
čela a prije dolaska patrole policije u objekat i da je kritične prilike  bila
neka tuča ispred kafane  ali da mu nije poznato odakle potiču povrede kod
oštećenog i na koji način ih je zadobio ali je kritične prilike oštećenom
dodao i maramicu u ruku da bi ovaj obrisao krv, da nije vidio optuženog  i
oštećenog  u konfliktu ispred lokala obzirom da nije izlazio izvan objekta.  
Iz iskaza svjedoka  J. D. proizilazi da je kritične prilike  oštećeni prije
dolaska policije u objekat nakon nehotično slomljene pivske flaše  reagovao na
način što je uzeo u ruke neku šipku i krenuo prema njemu tj. svjedoku da ga
udari a u uslovima kada se ispred objekta bila stvorila gužva u kojoj su
učestvovali jedno lice iz Bosne  i više  drugih ljudi, da je oštećeni
kritične prilike imao povredu lijeve arkade u momentu kada je nosio pajser
kojim je htio da ga udari a koji pajser je bio izvadio iz vozila »Opel Vektra«
bosanskih tablica..  
Iz iskaza svjedoka M. Z. proizilazi da drži u zakup jedan lokal u selu P. u
kojem se organizuju žurke, da je prije dolaska policije  kritične prilike  u
lokalu u P. došlo do neke gužve ispred objekta i to između J. D. i jednog lica
iz Bosne pa je oštećeni izašao iz objekta i nakon izvjesnog  vremena kada se
vratio u objekat imao je povredu arkade i bio je krvav, da su poslije
izvjesnog vremena u objekat došli policajci a među njima i optuženi  pa je
neko od policajaca rekao da svi iz objekta pođu u stanicu policije radi
davanja izjave, da je vidjela kako su oštećeni M. i njegov brat sjeli u vozilo
a optuženi im je govorio da pođu u stanicu radi davanja izjave, pri čemu je
brat oštećenog opsovao optuženog govoreći mu »kurac ćeš mi popušiti što ćeš ga
odvesti u stanicu već ću da ga vozim u hitnu« i nakon toga su otišli sa
vozilom,  da je u stanici policije uočila kod oštećenog istu povredu arkade
kakvu je i ranije vidjela dok je bio u lokalu a vidjela mu je i modrice na
laktu i koljenu.  Ovaj svjedok je pojasnila da nije vidjela optuženog  da
udara oštećenog dok se ovaj nalazio u vozilu.  
Iz iskaza svjedoka  K. D. proizilazi  da je 22 juna 2008. godine nešto oko 1
sat poslije ponoći bio dežurni u Zdravstvenoj stanici u Š.  i da je čuo zvonce
na ulaznim vratima pa je pošao da otvori vrata i ugledao da na asvaltu pored
vozila leži oštećeni P. M. a u njegovoj blizini stoje njegov brat i policajac
D., dok je policajac L. tj. optuženi stajao pored vrata i saopšto mu da
oštećeni ima zdravstvenih tegoba, da je oštećeni unijet u salu za intervencije
i da je legao na sto  za intervencije a nakon čega je svjedok pošao da uzme
aparat za mjerenje  pritiska i kada se vratio u istu prostoriju ustanovio je
da oštećenog u njoj nije bilo, pa je ponovo pošao do ulaznih vrata i ugledao
oštćenog kako ga za ruku drži optuženi policajac L. i govori mu » ulazi tražio
si ljekarsku pomoć«  a nakon toga oštećeni je pao u hol i odmah se obratio
njemu riječima »viđe li  kako me udari L.« da je kritične prilike uočio da je
oštećeni bio u pripitom stanju a to je zaključio na osnovu toga što  dok mu je
mjerio pritisak i puls osjećao zadah iz usta oštećenog na alkohol, kao i
činjenice da je oštećeni sam ustao iz kreveta u koji je predhodno bio smješten
i izašao iz bolnice. Svjedok je posebno pojasnio da nije vidio iako je bio na
svega dva do tri metra od oštećenog i optuženog  da je kritične prilike
oštećeni gurnut sa leđa od strane optuženog i da iz medicinskog iskustva zna
da kritične prilike oštećeni padajući u holu bolnice nije mogao zadobiti
povrede koje su se odnosile na lakat i koljeno, obzirom da je i ličnim
pregledom ustanovio da se radi o oguljotinama  koje se ne zadobijaju padom u
holu.  
Iz iskaza svjedoka  D. N. proizilazi da je kritične prilike  bio gost u
ugostiteljskom objektu zajedno sa oštećenim i da nije vidio da je oštećeni
izlazio izvan objekta  u vrijeme kada se desila gužva ispred objekta a dolazio
je do vrata ali je vidio da je oštećeni imao dvije ogrebotine dok se nalazio u
lokalu i to jednu iznad  oka a drugu na čelu  i da  mu je oštećeni kritične
prilike rekao  da je ogrebotine najvjerovatnije zadobio što ga je zakačilo
staklo a vezano za gužvu koja je bila ispred objekta, da je nakon dolaska
policije u objekat oštećeni razgovarao sa optuženim i da ga je u objektu
optuženi jednom rukom oštećenog uhvatio oko vrata i da su njih dvojica izašli
iz objekta, da je u momentu  kada je oštećeni  bio u vozilu  i imao namjeru sa
svojim bratom poći u bolnicu optuženi prišao njihovom vozilu i nekoliko puta
je udario u glavu oštećenog, čupao ga za kosu i uši i to objema rukama i
okretao mu glavu u jednom i drugom pravcu a ovaj je svo vrijeme sjedio
bespomoćan na mjestu suvozača i to je trajalo sve do momenta kada je
uniformisani policajac povukao optuženog i povlačeći ga unazad da ga odvoji od
oštećenog  rekao mu «D. jesi li ti svjestan šta radiš«.  
Iz iskaza svjedoka Z. L. proizilazi da je kritične prilike bio u društvu  sa
oštećenim i društvom iz Bosne i da  nakon što je nastala neka gužva ispred
objekta oštećeni nije ustajao iza stola za vrijeme njenog trajanja,  da je
oštećeni imao neku  povredu po čelu  - malu ogrebotinu i to prije dolaska
policije u kafanu, da je po dolasku policije u objekat optuženi rekao
oštećenom da izađe napolje i uhvatio oštećenog svojom rukom u predjelu ramena
ali ga nije hvatao za vrat pa su se poslije kraćeg vremena isti vratili u
objekat gdje je oštećeni tražio od svog brata M. da ga vozi u bolnicu, da u
vrijeme kada se oštećeni nalazio u vozilu na mjestu suvozača optuženi mu je
prišao i pesnicama ga udarao po glavi i hvatao rukama za vrat, čupao za kosu
i slično  a oštećeni se nije opirao, pri čemu je tu radnju ovaj svjedok
posmatrao sa udaljenosti od 3 metra. Svjedok je posebno ukazao da mu je
optuženi poslije događaja preko mob.telefona rekao »viđećemo se, srešćemo se«.  
Iz iskaza svjedoka   D. V. proizilazi da je sjedio u društvu  sa oštećenim, D.
N. i jednim momkom sa prezimenom Z., da prije dolaska policije u lokal
oštećeni nije izlazio iz lokal iako je ispred lokala bila neka gužva pri čemu
je nakon dolaska u lokal optuženi sa oštećenim nešto razgovarao i u jednom
momentu  uhvatio oštećenog za ruku i napravio mu polugu na leđa i izveo ga iz
objekta,  da je poslije izvjesnog vremena vidio kako je oštećeni sjedio u
vozilu a optuženi ga  kroz otvorena vrata udarao pesnicama po glavi ali nije
siguran dali ga je hvatao za vrat ili za odjeću, pri čemu ga je policajac D.
povukao unazad da ga odvoji od optuženog.  
Iz iskaza svjedoka D. M. proizilazi da je kritične prilike bio sa svojim
društvom u kafani u selu P. i da je u jednom momentu neko iz njegovog društva
prevrnuo jednu pivsku flašu pa je pivo postrcalo djevojku ispred objekta
kafane a jedan momak u njenom društvu  je radi toga  dao njegovom društvu
primjedbe  radi čega je došlo do čupanja između oštećenog  koji je izašao iz
lokala sa nekom šipkom u ruci i J. D. a u koji sukob se umiješao i brat
oštećenog M. pri čemu je grupa mladića spriječila dalji sukob odnosno tuču, da
je uočio kod oštećenog u tom trenutku razbijenu lijevu arkadu i malo krvi u
predjelu lijeve obrve, da ne zna u kojem momentu  je oštećeni zadobio povredu
arkade i da mu u vezi ostalih radnji te večeri nije bilo ništa poznato jer je
odmah nakon predhodnog pošao kući.  
Iz  izvještaja ljekara specijaliste Opšte bolnice Nikšić br. protokola 439 i
br. 4091, oba od 22. 06. 2008. godine za oštećenog P. M., nalaza i mišljenja
vještaka medicinske struke  Prim. dr. P. M., hirurga iz P.  i njegovog iskaza
datog pri neposrednom saslušanju proizilazi  da je oštećeni 22. 06. 2008.
godine  zadobio povrede  i to površne rane na koži - oguljotine u predjelu
čela lijevo, iznad lijevog oka i oguljotine  u predjelu desnog lakta i
oguljotine u  predjelu desnog koljena, da se radi o lakim tjelesnim povredama
i to kako pojedinačno tako i u svom skupnom djelovanju , da su povrede sa
lokacijom na koljenu i laktu  takve prirode  da su najvjerovatnije nanijete
padom i drljanjem o tvrdu podlogu  i to sa mogućnošću kako po podlozi koju
predstavljaju pločice u bolničkom holu, tako i po betonskoj odnosno asvaltnoj
podlozi, te dalje da su povrede na glavi sa vjerovatnoćom od 50% naprema 50%
mogle nastati ili od udara pesnice odnosno stisnute šake ili udarom tog dijela
glave o djelove vozila odnosno padom o tvrdu podlogu tim dijelom tijela, da u
medicinskoj dokumentaciji nema evidentiranih tragova  kod oštećenog  od
davljenja, hvatanja za vrat, niti tragova povreda  u predjelu doručja.  
Iz izvoda iz KE za optuženog  L. D. sud je utvrdio da isti ranije nije
osuđivan.  
Sud je cijenio provedene dokaze, pa je zaključio  da  djelimično može
prihvatiti iskaze  svjedoka – oštećenog P. M., te svjedoka P. M., P. M., J.
D., D.N., Z. L. i  D. V. i to u pravcu  gdje ovi svjedoci ukazuju  na
okolnosti i činjenice, svaki iz svog ugla posmatranja događaja,   da je
optuženi  u vrijeme  kada se oštećeni nalazio u vozilu svoga brata kroz
otvorena vrata udarao pesnicom  oštećenog  u predjelu glave - iskazi svjedoka
Z. oba P., P., D., D. i J. D. a posebno po iskazu svjedoka J. D. optuženi
šamarao oštećenog, drmusao ga,  odnosno po iskazu Z. i D. optuženi oštećenog
čupao za kosu, te dalje po iskazu P. optuženi hvatao oštećenog za grlo. Ovaj
dio iskaza gornjih svjedoka  je jasan i logičan i ima svoju podlogu i u
ostalim provedenim dokazima a ovo tim prije jer dovodeći iste u kontekst sa
odbranom optuženog,  koji priznaje  da je prilazio oštećenom  i kroz otvorena
vrata od vozila uhvatio ga rukama za odjeću, nesumnjivo se zaključuje, da je
bilo fizičkog  kontakta  između optuženog i oštećenog u uslovima kada je
oštećeni tražio medicinsku pomoć a na način  kako je predhodno ukazano od gore
imenovanih svjedoka, s tim što i svjedok D. ukazuje da je u vozilu bilo
fizičkog kontakta opruženog i oštećenog ali samo kao hvatanje oštećenog od
strane optuženog rukom za odjeću oštećenog u visini vrata. Naprotiv, iskaze
gornjih svjedoka djelimično sud nije mogao prihvatiti zbog konfuznosti,
kontradiktornosti ili nelogičnosti i to u pravcu  u kojem su ovi svjedoci
isticali i to oštećeni, da ga je optuženi udarao pesnicama i nanio mu tjelesnu
povredu – oguljotina iznad lijevog oka, dok se nalazio u vozilu u sjedećem
položaju, jer je ovo suprotno iskazu svjedoka D. koji je sjedio sa oštećenim u
lokalu i ukazao da je kod oštećenog još tada uočio dvije ogrebotine – jednu
iznad oka a drugu na čelu, odnosno suprotno iskazu svjedoka D., J. D., M. Z. i
odbarani optuženog koji su ukazali da su gornje povrede postojale kod
oštećenog prije dolaska policije na lice mjesta, te dalje, nije prihvatio dio
iskaza oštećenog da ga je optuženi gurnuo u  bolničkom holu a kojom prilikom
je zadobio povrede oguljotina desnog lakta i desnog koljena,  a ovo jer je to
suprotno iskazu svjedoka K. koji je bio udaljen od istog 1 do 2 metra. Sud
nije prihvatio ni dio iskaza  u kojem svjedok P. M. ističe  da je optuženi
nanio predhodno opisane povrede oštećenom  na glavi udarcima  pesnicama,
odnosno  u bolničkom holu odgurkivanjem u predjelu  ramena gdje je zadobio
oštećeni povrede u predjelu  lakta i koljena, jer je to suprotno iskazu
svjedoka K. i D. a nema svoju podlogu ni u nalazu i mišljenju vještaka
medicinske struke, ni u odbrani optuženog. Sud  nije prihvatio  iskaze
svjedoka  D. u dijelu da je policajac tj. optuženi u objektu kafane uhvatio
rukom oko vrata oštećenog odnosno da oštećeni nije izlazio iz objekta prije
nego je u isti došla policija zato što je ovo kazivanje suprotno i iskazu
oštećenog P. koji priznaje da je izlazio iz objekta – četiri do pet metara od
vrata  i da ga u objektu optuženi nije hvatao za vrat, te dalje sud nije
prihvatio dio iskaza svjedoka Z. u pravcu da oštećeni prije dolaska policije
nije ustajao iza stola,  jer je to suprotno iskazu oštećenog sa kojim je Z.
bio zajedno u društvu,  te dalje sud nije prihvatio dio iskaza  D.V. u pravcu
da oštećeni nije izlazio iz lokala, odnosno da ga je optuženi izveo iz lokala
na način što mu je napravio polugu ruke na leđima, što je suprotno iskazu
oštećenog, sa kojim je D. sjedio u objektu. Dio iskaza svjedoka P. je
kontradiktoran u pravcu da se nedvosmisleno nije mogao opredijeliti u tvrdnji
u kojem momentu je uočio povrde kod oštećenog.  
Sud je u cjelosti prihvatio iskaz svjedoka K. koji je na jedan jasan,
nesumnjiv, logičan i istinit način prikazao događaj kako se desio u bolnici
gdje je posebno pojasnio i pripito stanje u kojem se nalazio oštećeni, njegove
padove na asvaltnu podlogu i pad po podu bolničkog hola, a takvo kazivanje
nije bilo pristrasno posebno pri činjenici  da je sa oštećenim u veoma dobrim
odnosima, da se posjećuju kući i slično, pri čemu takvo kazivanje ima svoju
potpunu podlogu u dijelu odbrane opruženog, dijelu iskaza svjedoka D. te i u
nalazu i mišljenju vještaka  medicinske struke, medicinskoj dokumentaciji i
iskazu vještaka koje je sud prihvatio kao jasne i logične date u skladu sa
pravilima medicinske struke i nauke.  
Sud je nadalje prihvatio iskaz  svjedoka  Č. V.  u pravcu  da je kritične
prilike bio u neposrednoj blizini oštećenog u lokalu  kada je uočio kod
oštećenog prije dolaska policije razbijenu lijevu arkadu i jednu malu povredu
na glavi u predjelu čela te da je u jednom momentu oštećenom dodao i maramicu
u ruku da bi ovaj obrisao krv,  te je prihvatio i iskaze svjedoka  J. D.  u
pravcu da je kritične prilike oštećeni izlazio ispred objekta u vrijeme  prije
dolaska policije  i da je u jednom momentu  iz vozila bosanskih tablica  uzeo
jedan pajser i krenuo sa istim  u fizički obračun, te da je u vrijeme kada je
nosio taj pajser imao povredu lijeve arkade i bio krvav.  
Sud je takođe prihvatio iskaz svjedoka D. u dijelu da je prije dolaska
policije oštećeni izlazio iz objekta i da je u ruci držao  neku šipku pri čemu
je oštećeni učestvovao u čupanju sa  J. D. a nakon što je tuča spriječena uz
pomoć grupe mladića uočio je kod oštećenog razbijenu lijevu arkadu i krv u
predjelu lijeve obrve.  
Sud je prihvatio i dio iskaza svjedoka M. Z.  u pravcu  da je oštećeni prije
dolaska policije izlazio iz lokala i imao povredu arkade i bio krvav a nije
prihvatio dio iskaza ovoga svjedoka u pravcu da nije vidjela fizički kontakt
optuženog i oštećenog u vrijeme kada se oštećeni nalazio u vozilu, te je ovaj
dio iskaza  sud ocijenio kao usmjeren  na olakšanje položaja optuženog u ovom
događaju.  
Iskaz svjedoka D. sud je djelimično prihvatio  i to u pravcu činjenica da je
optuženi upozoravao pri vršenju službene radnje  oštećenog na njegovo
ponašanje, te da je oštećeni bio u pijanom stanju odnosno da je vrijeđao
optuženog riječima » ne znam koji sam vas kurac zvao, vi ovo ne znate
završiti«, odnosno  da se obratio oštećeni optuženom riječima » pičko jedna
vidjećemo se«, odnosno da je brat oštećenog rekao optuženom »možete mi kurac
popušiti što će te nas noćas privesti«, te dalje  da u prostorijama bolnice
optuženi nije odgurnuo oštećenog usled čega je ovaj pao po podu a ovo sa
razloga jer gornji dio iskaza ima svoju podlogu  u onim djelovima iskaza
svjedoka i ostalim provodenim dokazima  koje je sud prihvatio.  Sud nije
prihvatio dio iskaza ovoga svjedoka u pravcu  da optuženi  kritične prilike
nije hvatao za vrat, udarao, šamarao, čupao za kosu, drmusao  oštećenog u
vrijeme dok je ovaj sjedio  na mjestu suvozača u vozilu, te da je kako ovaj
svjedok kaže optuženi kroz otvorena vrata vozila uhvatio oštećenog samo za
odjeću, a gornje sa razloga  jer je po ocjeni suda ovaj dio iskaza usmjeren na
olakšanje položaja  optuženog obzirom da mu je D. kolega sa posla a ovo
posebno jer nije logično da u daljem razvoju događaja,  ovaj svjedok ukazuje
optuženom i upozorava ga riječima: »pusti ih D. da idu u bolnicu nešto je
bolestan«, ako se optuženi u toj situaciji ponašao po pravilima službe.  
Sud je posebno cijenio odbranu optuženog L. D.  pa je zaključio  da je ista
djelimično sračunata na izbjegavanje krivične odgovornosti  odnosno olakšanje
svog položaja u ovoj krivičnoj stvari. Naime,  sud je prihvatio onaj dio
odbrane optuženog  u pravcu da kritične prilike isti nije oštećenom nanio
tjelesne povrede i to oguljotine  u predjelu iznad obrve a ovo sa razloga  jer
ni vještak medicinske struke nije bio isključiv u tvrdnji da je takva povreda
nanijeta samo stisnutom pesnicom, te dalje  iskazi predhodno saslušanih
svjedoka – Č., J. D., D.,  M. Z. koji su opisali događaj  u kojem je predhodno
učestvovao  oštećeni prije dolaska policije i optuženog na lice mjesta, a
nakon njihovog dolaska i iskaz svjedoka D., upravo upućuju na zaključak,  da
je takvu povredu na glavi oštećeni imao i u toj  svađi ili povodom iste a koja
je predhodila dolasku policije, te je i povredu mogao zadobiti i na način kada
je izlazio iz kafane, čupao se sa učesnicima konflikta, posrtao pri ulasku u
vozilo  ili pak kada je  uzimao pajser iz vozila, s tim što i sam oštećeni
priznaje  da je jednu povredu na čelu zadobio  od stakla od polomljene flaše
prije dolaska optuženog na lice mjesta, te dalje  po ocjeni ovoga suda,
povrede  - oguljotine desnog lakta i desnog koljena kod oštećenog nijesu
nastale na način kako ih je opisao oštećeni, niti je dokazano da je optuženi
jako odgurnuo  sa leđa  oštećenog, da ovaj padne na pod bolnice – čak i
oštećeni u svom iskazu »misli da to nije bilo zlonamjerno«, pa je u tom smislu
ovaj dio odbrane optuženog prihvaćen.  
Nasuprot gornjem nije prihvaćena odbrana optuženog  a po ocjeni ovog suda
sračunata na izbjegavanje odgovornosti i to u pravcu,  da optuženi  nije
udarao pesnicama oštećenog u predjelu glave  dok se  ovaj nalazio u vozilu,
odnosno da ga nije hvatao rukama za glavu i vrat, drmusao u jednu i drugu
stranu, šamarao i vukao za kosu a ovo sa razloga jer je ovaj dio odbrane
optuženog nelogičan i suprotan iskazima svjedoka koje je sud u ovom dijelu
prihvatio, a koji svjedoci su se nalazili u blizini od mjesta događaja na
razdaljini od 3 do 5 metara, pri čemu prihvaćeni dokazi  ukazuju da u
uslovima,  kada oštećeni nije pokazivao nikakve znake otpora ili pak ozbiljnu
prijetnju da će napasti na život i tijelo nekog lica, te da policajac D.
skreće pažnju optuženom i upozorava ga da odustane od privođenja oštećenog u
uslovima kada ovaj traži ljekarsku pomoć, jasno proizilazi zaključak, da je
optuženi nepotrebno i bez zakonskog osnova ulazio u fizički kontakt sa
oštećenim.  
        Ocjenom gore provedenih dokaza u smislu čl. 360 ZKP-a sud je utvrdio činjenično stanje i to da je optuženi  dana  22\. 06. 2008.godine, oko 0,30 časova  ispred ugostiteljskog objekta ZZ »Sinjajevina« u selu . – opština  Š. kao službeno lice u vršenju službe zlostavljao oštećenog P. M., na  način što je, nakon što je oštećeni P. pozvao telefonom policiju iz Š., zbog predhodne tuče u objektu okrivljeni L. došao u ugostiteljski objekat i  kada mu je oštećeni P. objasnio šta se sve dogodilo, on ga je uhvatio za ruku i izveo iz lokala  a zatim ga objema rukama hvatao za vrat  i počeo drmusati, govoreći mu »daću ja tebi«, nakon čega je oštećenom P. pozlilo pa je pozvao svog brata P. M. da ga njegovim putnčkim motornim vozilom preveze do bolnice,  nakon čega je sjeo na mjesto suvozača u vozilo svoga brata M., da bi u tom momentu okrivljeni L. prišao vozilu i kroz otvorena vrata više puta  pesnicama udario oštećenog  u predjelu glave, hvatao ga rukama za glavu, drmusao mu glavu u  jednu i drugu stranu, šamarao ga  i čupao  za kosu, da bi ga u daljem zlostavljanju spriječio policajac D., govoreći »D. jesi li svjestan šta radiš«, nakon čega oštećenog P.odvozi njegov brat PMV u bolnicu u Š. radi ukazivanja ljekarske pomoći. Prilikom gornjeg događaja oštećeni je zadobio više lakših tjelesnih povreda u vidu oguljotine kože iznad lijevog oka, oguljotinu desnog lakta i desnog koljena, a koje povrede su nastale čestim posrtanjem i padovima na koljena na tvrdu podlogu i to ispred kafanane u P. i  pri čupanju sa učesnicima fizičkog obračuna, prilikom uzimanja pajsera iz vozila, udarom stakla od flaše ( po priznanju oštećenog),  padovima ispred bolnice u Š. prilikom izlaska iz vozila i sl.

Pravnom ocjenom ovako utvrđenog činjeničnog stanja, sud nalazi da se u radnji
optuženog stiču svi bitni elementi bića krivičnih djela  mučenje i
zlostavljanje  iz čl. 167 st. 3 u vezi st. 2 KZ  koje djelo čini svaki onaj »
ko zlostavlja drugog ili prema njemu postupa na način kojim se vrijeđa ljudsko
dostojanstvo, a ako to djelo  učini službeno lice u vršenju službe«. Dakle u
konkretnom slučaju optuženi je postupao sa umišljajem jer je bio svjestan da
vršeći službenu radnju, tj. obavljajući informativni razgovor sa oštećenim a
zbog događaja koji je predhodno oštećeni prijavio da se desio ispred objekta u
P. i u uslovima kada  je optuženom bilo poznato da se oštećeni ne osjeća dobro
i da mu je potrebno zdravstveno zbrinjavanje u bolnici, te u okolnostima kada
oštećeni nije pružao nikakav aktivan otpor osim na momenat upućivanje
određenih verbalnih opaski, optuženi je prekoračio svoja ovlašćenja kritične
prilike i u uslovima kada je oštećeni sjedio u vozilu udarao ga  pesnicama
hvatao za vrat, drmusao ga za glavu, šamarao i čupao za kosu, kojim radnjama
po ocjeni ovoga suda je nanosio  oštećenom  fizičke i psihičke patnje manjeg
inteziteta kojim se vrijeđalo ljudsko dostojanstvo oštećenog, pri čemu sud
ukazuje da nije bilo neophodno za ostvarenje bića ovog krivičnog djela da
optuženi u svom djelovanju izvrši i svaku od ovih radnji već je bilo dovoljno
da izvrši makar jednu od njih a koja radnja  bi bila usmjerena  na
omalovažavanje i neprijatno osjećanje kod oštećenog.  
Odlučujući o vrsti i visini krivičnih sankcije za učinjeno krivično djelo iz
čl. 167 st.3 u vezi st.2 KZ,  sud je uzeo u obzir sve okolnosti od kojih
zavisi njen izbor i visina a sve u smislu čl. 42 KZ, pa je od olakšavajućih
okolnosti  za optuženog uzeo, da se  radi o mladom porodičnom čovjeku, ocu
dvoje maloljetno djece, da ranije nije osuđivan, pa je u odsustvu otežavajućih
okolnosti   optuženom u smislu čl.52, 53 I 54 KZ izrekao uslovnu osudu kojom
mu je utvrđena kazna zatvora u trajanju od 90 dana sa vremenom priovjeravanja
od dvije godine a pri ubjeđenju da je ista primjerena težini djela I stepenu
ugrožavanja kao I samom učiniocu, te da će se tom sankcijom postići svrha
kažnjavanja u smislu čl. 32 KZ.  
Nasuprot gornjem, sud je dalje cijenio i okolnosti da li je u konkretnom
slučaju  optuženi pri izvršenju inkriminisane radnje nanio oštećenom i
tjelesnu povredu kako je to bliže opisano u činjeničnom dijelu optužnog akta,
pa je zaključio da taj dio  tužilac nije pravno ni kvalifikovao kao posebno
krivično djelo odnosno  propustio je da naznači u optužnom aktu da se radi o
sticaju krivičnih djela. Sud je   dakle zaključio  da nije dokazano da je
pored izvršenog  krivičnog djela iz čl. 167 st.3 u vezi st. 2 KZ optuženi
učinio u sticaju i krivično djelo laka tjelesna povreda iz čl. 152 st.2 KZ a
ovo sa razloga jer su iskazi i svjedoka K. – ukazuje na događaj ispred i u
bolnici, te  dio iskaza svjedoka D., M., D., Č. i J. D. -  koji ukazuju  da su
povrede na glavi oštećenog postojale i prije dolaska optuženog, kao i nalaz i
mišljenje vještaka medicinske struke koji je  prilično jasan u tom pravcu i
koji predstavlja podlogu za prihvatanje dijela gornjih iskaza,  gdje vještak
dopušta mogućnosti odnosno vjerovatnoću da su gornje povrede mogle nastati i
udarom dijela tijela  o tvrdu podlogu  - povreda u predjelu glave (takvu
mogućnost dopušta vještak sa 50%) odnosno da su povrede u predjelu koljena i
lakta najvjerovatnije mogle nastati drljanjem o tvrdu podlogu a iskazi
velikog broja svjedoka, gore predhodno naznačenih, koje je sud prihvatio u tom
dijelu,  upravo upućuju na činjenice da je oštećeni i prije dolaska u bolnicu
u više navrata padao na koljena, posrtao i slično, radi čega je nakon potpune
ocjene svih provedenih dokaza u smislu čl. 360 ZKP-a a nakon predhodno
utvrđenog činjeničnog stanja sud shodno odredbi čl, 363 st.1 tačka 3 ZKP-a
optuženog oslobodio od optužbe za krivično djelo laka tjelesna povreda iz čl.
152 st. 2 KZ jer nije dokazano da je optuženi učinio djelo za koje je optužen.
Sa iznijetog u odnosu na predhodno sud upućuje na odredbu In dubio pro reo –
čl. 3 st.. 3 ZKP-a prema kojem sumnju o postojanju činjenice koja čini
obilježje krivičnoig djela ili od koje zavisi primjena neke odredbe krivičnog
zakonodavstva sud rješava na način koji je povoljniji za okrivljenog.  
Oglašavajući optuženog krivim zbog k.d. iz čl. 167 st.3 u vezi st 2 KZ sud ga
je obavezao da plati troškove krivičnog postupka u iznosu od 136,50€ a koji
troškovi se odnose na troškove vještaka  medicinske struke a gornje shodno čl.
202 ZKP-a,  te da plati paušal u iznosu od 30 € a sve ovo shodno trajanju i
složenosti postupka te imovnom stanju optuženog shodno čl. 199 st. 3 ZKP-a.  
        Sa iznijetog odlučeno je kao u izreci.

                  OSNOVNI SUD U ŽABLJAKU, dana 02.10. 2008. godine.

                     ZAPISNIČAR
PREDSJEDNIK SUDA
                     Zorica Novosel,s.r.                                               Mihailo Anđelić,s.r.  
PRAVNA POUKA:
Protiv ove presude dozvoljena je žalba  u  roku  od  8
dana  po prijemu pismenog otpravka iste, preko ovog
Suda Višem sudu Bijelo Polje.  