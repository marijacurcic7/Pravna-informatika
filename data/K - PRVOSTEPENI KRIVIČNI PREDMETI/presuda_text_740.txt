K. br. 8/11
U IME NARODA
_             OSNOVNI SUD U ŽABLJAKU, _ kao prvostepeni krivični, u vijeću
sastavljenom od predsjednika suda Andjelić Mihaila kao predsjednika vijeća i
sudija porotnika Tomčić Marka i Pješivac Miodraga kao članova vijeća, uz
sudjelovanje zapisničara Šibalić Ikonije, u krivičnom predmetu  protiv
optuženog D. R. iz G. P. – N., koga brani Ž. S. adv. iz Ž.,  po optužnici
Osnovnog državnog tužioca iz Pljevalja Kt. br. 349/10 od 20.01.2011. godine,
zbog krivičnog djela   Falsifikovanje isprave iz čl. 412 st. 2 u vezi st. 1
Krivičnog zakonika, nakon održanog usmenog, javnog i glavnog pretresa  dana
17. 02. 2011. godine  kojem su prisustvovali optuženi i njegov branilac, te
zamjenik ODT iz Pljevalja  Gačević Božidarka, donio je   a dana  19.02. 2011.
godine   javno objavio
P R E S U D U
        Optuženi    **D. R.,** zv. M., od oca   M. i majke Z.  rođene J., rođen ... godine u G. P. – N., JMB..., živi u mjestu rođenja, državljanin Crne Gore, rudarski tehničar, oženjen,  srednjeg imovnog stanja,  ranije osuđivan i to presudom Opštinskog suda u Titovom Vrbasu  K. br. 145/85 od 20.03. 1986. godine, zbog krivičnog djela iz čl.  82 KZV na kaznu zatvora u trajanju kod 3 /tri/ mjeseca, protiv njega se ne vodi postupak  za drugo krivično djelo,

K r i v     j e  
Što je
        Dana 04. 10.2010. godine  u 16,30 časova, na dijelu regionalnog puta Žabljak – Nikšić, neistinitu javnu ispravu – registarske tablice NK ...  upotrijebio kao prave, na način što je upravljao u javnom saobraćaju PMV marke »Mercedes 190«, na kome su bile postavljene registarske tablice NK ... a koje  pripadaju drugom vozilu, te je u mjestu Š. zaustavljen i kontrolisan od strane ovlašćenih policijskih službenika Ispostave Šavnik,

- čime je  izvršio krivično djelo  Falsifikovanje isprave iz čl. 412 st. 2 u
vezi st. 1 Krivičnog zakonika (KZ ),
pa ga sud primjenom navedenog zakonskog propisa  i čl.  4, 5,13,15,32,  36,
42, 45 tačka 3 i 46 st. 1 tačka 5 KZ,   i  čl.199, 202  i   364  Zakonika  o
krivičnom  postupku  / ZKP-a /  
    O S U Đ U J E

       Na   kaznu zatvora u trajanju od   30 /trideset / dana  a koje će se izvršiti po pravosnažnosti presude.

Optuženi je dužan  platiti na ime paušala  iznos od  55 €,  na žiro-račun
Osnovnog suda u Žabljaku br.505 – 10497 - 08 u roku od 15 dana po
pravosnažnosti presude, dok drugih troškova krivičnog postupka nije  bilo.  
O b r a z l o ž e nj e
        ODT iz Pljevalja u optužnici Kt.br. 349/10 od 20. 01. 2011.godine pravno je ocijenio da je optuženi počinio   krivično djelo falsifikovanje isprave iz čl. 412 st. 2 u vezi st. 1 KZ CG, na način, mjesto i u vrijeme kako je to bliže opisano izrekom presude. Na pretresu  zamjenik  ODT Gačević Božidarka  je ostala u cjelosti pri optužnom aktu  a u završnoj riječi predložila je  da se  optuženi oglasi krivim i osudi po zakonu.  
        Optuženi D. R. je  u predhodnom  postupku i na glavnom pretresu  djelimično priznao činjenične navode iz optužnog akta, ali nije priznao krivicu i počinjeno krivično djelo. Naime, u svojoj odbrani u predhodnom postupku,je u bitnom istakao,  da je  dana  29.septembra 2010. godine  kupio od M. I.  vozilo marke »Mercedes 190«  za iznos od 500 €«, da mu je M. rekao da vozilo nije ukradeno, da je vozilo kupio  isključivo za djelove,da je bilo izudarano, da nije imalo migavce i da je imalo još drugih nedostataka, te konačno   da su na vozilu bile registarske tablice koje su i sada na njemu. Na glavnom pretresu  je pored iznijetog ukazao i na okolnosti, da je prilikom kupovine vozila posredovao njegov brat od ujaka J. R., te da je za vozilo  dao J.  400 €  a ostatak od 100 € dao M., da nikakav pismeni ugovor o kupoprodaji vozila sa M. nije pravio, da je znao da obzirom na stanje ispravnosti gornje vozilo nije registrovano, te da mu ni na koji način nije bilo poznato  da reg. tablice ne odgovaraju  kupljenom vozilu. U završnoj riječi  branilac optuženog je zaključio da nije dokazano da je optuženi   izvršio  krivično djelo stavljeno mu na teret a ovo imajući u vidu  da je  optuženi  predmetno vozilo kupio  radi rezervnih djelova a ne radi vožnje, da je htio napraviti uslugu komšiji ne vodeći računa da li je  za  vozilo imao  svu dokumentaciju, radi čega predlaže da sud optuženog oslobodi od optužbe  a u slučaju  da vijeće nađe da je optuženi  kriv to cijeni da bi se i sa uslovnom  osudom postigla svrha kažnjavanja. Optuženi je u cjelosti prihvatio završnu riječ svog branioca.     
        Sud je u dokaznom postupku proveo dokaze:  saslušao svjedoke S. Ž., Đ. P. i J. R. , na saglasan predlog stranaka pročitao iskaz svjedoka M. I. sa zapisnika iz predhodnog postupka od 31. 12. 2010. godine, pročitao  službenu zabilješku UP – Ispostava Šavnik  br. 230/10-786 od 06. 10. 2010. godine, potvrdu UP Ispostava Šavnik 04. 10. 2010. godine  o privremenom oduzimanju PMV marke » Mercedes«  i  saobraćajne dozvole br. 10318  na ime K. N., te pročitao izvod iz KE za optuženog  izdat od PJ Nikšić br.2084 od 17. 11. 2010 godine.  
       Iz iskaza svjedoka S. Ž. i Đ. P.  proizilazi,  da su kritične prilike tj. 4. oktobra 2010.godine obavljali redovne poslove kontrole saobraćaja  na regionalnom putu Šavnik – Nikšić, da su  u mjestu  zv. Š. vidjeli da im iz pravca Nikšića u susret dolazi vozilo marke »Mercedes  koje je naglo zakočilo, da je to bio razlog da izvrše kontrolu navedenog vozila i vozača , da su od vozača  zatražili  vozačku  i saobraćajnu dozvolu, da im je optuženi pokazao vozačku dozvolu  iz koje su utvrdili  da se radi o D. R., da optuženi nije imao saobraćajnu dozvolu, da su provjerom utvrdili da   registarske tablice na vozilu ne odgovaraju  istom već da pripadaju vozilu  »Audi 80« vlasništvo T.  M. iz N., da su ovaj podatak saopštili optuženom koji im je  pojasnio da je vozilo »Mercedes« kojim je upravljao   kupio njegov brat od M. I. i to radi motora, da se u vozilu nalazilo još jedno lice koje se prezivalo T. i da im je optuženi rekao da je T. povezao na posao jer ovaj radi kao stražar  kod firme D. u J. P.,  te konačno da su optuženog priveli u Ispostavu policije Šavnik i o prednjem  sačinili službenu zabilješku.  
       Iz iskaza svjedoka  M. I. proizilazi, da posjeduje autolimarsku radionicu u G. P. kod N., da  kupuje vozila za rashod a zatim  ih opravlja i prodaje, da sa njim duže vrijeme radi R. D. koji ga je  negdje u septembru  mjesecu 2010. godine obavijestio  da neki R.  iz K. P. prodaje »Mercedes 190« , da su otišli kod R1.  koji im je rekao  da je vozilo legalno, da je vozilo bilo u veoma lošem stanju i da se R.  pogodio sa R1. da vozilo kupi za iznos od 250 € koji iznos je R. odmah isplatio, da im je R1. skrenuo pažnju   da se na »Mercedesu« nalaze registarske tablice koje ne potiču od tog vozila već da se radi o tablicama koje su pripadale nekom njegovom starom vozilu marke »jugo« koji je bio registrovan a da ih je on stavio  na ovo vozilo kako ne bi imao  problem sa saobraćajnom policijom,  da im je skrenuo pažnju da čim dođu  do njihove radionice  sklone navedene tablice i da se vozilo dalje ne vozi sa ovim tablicama. Dalje je naveo, da im je R1. rekao da u gepeku »Mercedesa«  postoje i orginal  tablice od  »Mercedesa«  ali da se radi o starim tablicama  obzirom da auto nije dugo vremena registrovano, da je  R. dovezao  vozilo do  radionice M. gdje je ostalo  dan – dva, da je došao kod njih u radionicu D. R. i interesovao se   koliko košta vozilo, da mu je on rekao da ne zna i da će pitati  R. D.,  da je pozvao R.  koji mu je kazao da vozilo ne prodaje ispod 500 €, da je to saopštio D. koji je nakon izvjesnog cenkanja pristao  na navedenu cijenu. Istakao je da je  D. kazao sve što im je rekao R1. u vezi sa registarskim tablicama, da  je shvatio da je D. sve to bilo poznato  i prije nego što je sa njim razgovarao vjerovatno da je to saznao od  svojeg brata od ujaka J.  koji živi u G. P., da je nakon ovog D. odvezao  vozilo  i rekao mu da će 400 € predati pomenutom J. i da ih . preda R.  a što je i uradio,  a preostalih 100 € je u ugovorenom roku D. dao lično  njemu kada ga je sreo u prolazi i da je on tih 100 € odmah predao R.  
          Iz iskaza svjedoka  J. R. proizilazi, da je u oktobru  mjesecu 2010. godine  bio posrednik  u kupovini vozila između prodavca M. I. i  optuženog R.,  obzirom da mu  je bila  poznata činjenica da su optuženom bili neophodni neki djelovi kao motor i slično jer je imao svoj mercedes, da je kod M. I.  našao  jedno vozilo a radilo se o »mercedesu 190« koje je bilo pogodno za rezervne djelove,da je  u tom pravcu obavio komunikaciju i sa optuženim i sa M. na način što je optuženom predložio da kupi vozilo a M. da mu proda navedeno vozilo, da mu je  M.  prije zaključene prodaje rekao da ovo vozilo nije za vožnju, da je bilo  u dosta lošem stanju, da je bilo  neregistrovano i slično,  kao i činjenicu da se i na tom vozilu nalaze tablice koje ne odgovaraju  vozilu, da se sada ne može da  sjeti da li je optuženom govorio bilo šta vezano za te registarske tablice, niti se sjeća  da li je M. rekao optuženom  za postojeće reg. tablice, , da je  napravio dogovor da optuženi  za gornje vozilo koje je bilo isključivo namijenjeno za rezervne djelove plati 500 € na način što će 400 € dati odmah po preuzimanju a još 100 € za jedno petnaestak dana, da je  400 € optuženi  dao njemu lično  isto veče po preuzimanju vozila  ili najkasnije  sledećeg dana, da je on  tih 400 € odmah predao M. I., da mu nije poznata činjenica kada je preostalih 100 €   D. predao M. ali da se sjeća da mu je negdje u prolazu optuženi rekao da je  taj posao završio, te konačno,   da u njegovom prisustvu  M.  nije predavao nikakva dokumenta optuženom.  
         Sud je u cjelosti prihvatio iskaze svjedoka S., Đ. i M., tim prije jer su istiniti, jasni i ubjedljivi, medjusobom se dopunjuju, a optuženi svjedocima S. i Đ.  nije prigovorio,  dok je djelimično prigovorio  iskazu M. i to samo u pravcu da  optuženi nije  znao da su reg tablice lažne,  pri čemu ovi iskazi nijesu u suprotnosti sa drugim provedenim dokazima.  
         Sud je samo djelimično prihvatio iskaz svjedoka J. u pravcu da su mu bili poznati uslovi  pod kojima je optuženi kupio vozilo, te dalje, da su mu bile poznate okolnosti u momentu kupoprodaje da se na vozlu nalaze lažne registarske tablice ali sud nije prihvatio dio iskaza ovoga svjedoka u pravcu  da njemu nijesu poznate okolnosti  da prodavac M.  nije optuženom pri kupovini vozila saopštio činjenice vezane za lažne reg. tablice tj. u momentu prodaje,  jer je to nelogično tim prije  jer iz provedenih dokaza i odbrane optuženog  jasno proizilazi  da je M. znao  da vozilo prodaje optuženom a ne J., te je i logično i prirodno  da o eventualnim manama na vozilu, karakteristikama istog pa i nevažečim reg. tablicama prvenstveno obavijesti kupca tj. optuženog  koji je neposredno prisutan pogodbi  a ne samo njegovog posrednika tj. J.  
        Iz službene zabilješke i potvrde o oduzimanju predmeta  proizilazi, da su policajci S. Ž. i Đ.P. 04. 10. 2010.godine  oko 17 časova  obavljali poslove kontrole saobraćaja u mjestu Š., te da su kontrolisali vozilo marke  »Medrcedes 190«  reg. oznake NK – ...,  a sa kojim je upravljao D. R. iz N., da isti nije posjedovao saobraćajnu dozvolu za to vozilo, da su provjerom ustanovili  da registarske oznake koje su se nalazile na tom vozilu ne pripadaju tom vozilu, već vozilu marke »Audi«, te konačno da je gornje vozilo sa registarskim tablicama privremeno oduzeto od strane policije o čemu je optuženom D. R.  izdata potvrda.       
        Sud je u cjelosti prihvatio gornje dokaze cijeneći da su  ubjedljivi  i istiniti  a svoju podlogu nalaze i u ostalim dokazima – iskazima svjedoka koje je sud prihvatio a i u  djelimičnom  činjeničnom priznanju od strane optuženog, pri čemu tim dokazima branilac optuženog i optuženi nijesu prigovorili.  
        Iz izvoda KE za optužene proizilazi da je  ranije osudjivan i to presudom Opštinskog suda u Titovom Vrbasu  K. br. 145/85 od 20.03. 1986. godine, zbog krivičnog djela iz čl.  82 KZV na kaznu zatvora u trajanju kod 3 /tri/ mjeseca.  
        Sud je posebno cijenio odbranu optuženog, pa je uzeo da je optuženi   samo djelimično priznao činjenične navode iz optužnog akta a da nije   priznao krivicu i počinjeno krivično  djelo.  Priznanje činjenica od strane  optuženog a koje je podkrijepljeno dokazima upućuje na zaključak, da je optuženi svjesno pokušao da izbjegne krivicu za učinjeno djelo jer nema sumnje da je njemu bila poznata činjenica, da za svako vozilo koje se upotrebljava u javnom saobraćaju mora shodno pozitivnim zakonskim propisima postojati saobraćajna dozvola, odnosno svako se vozilo mora registrovati kod nadležnog državnog organa, iz čega dalje slijedi da registarske tablice moraju odgovarati podacima iz javne isprave – saobraćajne dozvole a vezano za odredjeno vozilo koje ima identifikaciju u broju motora i broju šasije. U konkretnom slučaju  to dalje znači  da je optuženi  bio potpuno svjestan da  u momentu kretanja na put prema  Šipačnom  i u vrijeme upravljanja vozilom koristi registarske tablice u javnom saobraćaju koje ne odgovaraju  stvarnom stanju  vezanom za ispunjenje uslova  da se vozilo  uredno i shodno propisima  koristi u javnom saobraćaju.  To dalje znači, da  je i optuženi kao i svako lice koje upravlja nekim vozilom u saobraćaju, morao biti svjestan da registarske tablice treba da odgovaraju podacima iz javne isprave za odredjeno vozilo, a nesporno je,  da je kritične prilike optuženi upravljao ovim vozilom u saobraćaju, pa je i njegova odbrana odbačena kao neistinita, nelogična i sračunata na izbjegavanje krivice, jer je prije polaska na put  tj. pri preuzimanju ovog vozla, dobro znao  za relevantne činjenice  vezane za stanje i upotrebu vozila sa registarskim oznakama – tablicama  koje ne odgovaraju, niti su mogle odgovarati  podacima o novom vlasniku vozila, njegovom prebivalištu- sjedištu, području  državnog organa za registracije vozila  i drugim  indetifikacionim oznakama vozila, što uostalom  jasno proizilazi iz iskaza svjedoka M., koji  je optuženom pri predaji vozila  nesumnjivo i jasno saopštio stanje vezano za registarske tablice tj. pri kupovini  vozila a  koje vozilo je kasnije optuženi nesporno upotrijebio u javnom saobraćaju, pri čemu je bio potpuno svjestan da registarske tablice ne odgovaraju vozilu sa kojim upravlja a našto upućuju i iskazi svjedoka policajaca da je prije zaustavljanja vozila kojim upravlja optuženi isto naglo zakočilo na udaljenosti od 50 – 100 metara od službenih lica koja vrše kontrolu saobraćaja – Đ. i S.   
         Ocjenom provedenih dokaza a u smislu čl. 17 i 360 ZKP-a, sud je na pouzdan način utvrdio činjenično stanje bliže opisano izrekom presude tj.da je optuženi   izvršio  krivično djelo  Falsifikovanje isprave iz čl. 412 st. 2 u vezi st. 1 Krivičnog zakonika Crne Gore (KZ), na mjestu, u vrijeme i na način kako je to naznačeno izrekom presude tj. da je dana 04. 10.2010. godine  u 16,30 časova, na dijelu regionalnog puta Žabljak – Nikšić, neistinitu javnu ispravu – registarske tablice NK ...  upotrijebio kao prave, na način što je upravljao u javnom saobraćaju PMV marke »Mercedes 190«, na kome su bile postavljene registarske tablice NK ... a koje  pripadaju drugom vozilu, te je u mjestu Š. zaustavljen i kontrolisan od strane ovlašćenih policijskih službenika Ispostave Šavnik.  
        Pravnom ocjenom  ovako utvrdjenog činjeničnog  stanja sud nalazi  da se u radnjama optuženog  stiču svi bitni elementi bića  krivičnog djela Falsifikovanje isprave iz čl. 412  st. 2 u vezi  st. 1 KZ , čije su radnje alternativno određene a  koje djelo čini  svaki onaj ko napravi lažnu ili izda neistinitu ispravu ili preinači pravu ispravu u namjeri da se takva isprava upotrijebi kao prava ili ko takvu lažnu ili neistinitu  ispravu upotrijebi kao pravu ili je nabavi radi upotrebe a to djelo učini u pogledu javne isprave. Odredbom čl. 142 tačka  26 KZ predvidjeno je da se pod ispravom smatra svaki predmet koji je podoban ili odredjen  da služi kao dokaz kakve činjenice  koja ima značaj za pravne odnose,  kao i računarski podatak, a prema odredbi čl. 157 st. 1 Zakona o opštem upravnom postupku i odredbi čl. 226 st. 1 ZPP-a  pod javnom ispravom se podrazumijeva isprava koju je u propisanom obliku izdao državni organ u granicama svoje nadležnosti, odnosno ustanova i drugo pravno lice u okviru  zakonom povjerenog javnog ovlašćenja a kojom se dokazuje ono što se u njoj potvrđuje ili određuje.  Odredbom čl. 266  st. 1 ZOBS-a na putevima  predvidjeno je, da motorna vozila, odnosno vozila na motorni pogon i  priključna vozila  koja učestvuju u saobraćaju na putu moraju biti registrovana, a prema čl. 267 st. 2 istog zakona, predviđeno je da za registrovano vozilo izdaje se saobraćajna dozvola i registarske tablice, dok prema  čl. 3 Pravilnika o registraciji motornih i priključnih vozila  predvidjeno je, da registraciju vozila vrši nadležni organ u republici na čijoj teritoriji vlasnik ima prebivalište, odnosno nosilac prava raspolaganja vozilom ima sjedište. Kako registarske tablice predstavljaju javnu ispravu koju izdaje nadležni državni organ unutrašnjih poslova  u strogo propisanoj formi i za to odredjenom postupku, one služe kao dokaz važnih činjenica za pravne odnose jer označavaju pripadnost vozilu i vlasnika koji upravlja tehnički ispravnim vozilom. U konkretnom slučaju optuženi je bio  svjestan, lažnog porijekla  registarskih tablica, jer je još u vrijeme kupovine i preuzimanja vozila znao za tu činjenicu, obzirom da mu je jasno saopštio prodavac M. koji tu okolnost jasno saopštava  u svom iskazu, pa je uprkos tome optuženi koristio i registarske tablice i vozilo u javnom saobraćaju,  kojom radnjom se manifestovala u potpunosti namjera  da upotrijebi javne isprave  \- registarske tablice,  te je bez uticaja da li je on tj. optuženi lično postavio na vozilo predmetne tablice ili je to učinio neko drugi a u uslovima ako je nesumnjivo utvrđeno da je optuženi znao i imao namjeru da lažne reg. tablice upotrijebi u javnom saobraćaju. Na taj način optuženi je  učinio krivično djelo  sa  direktnim umišljajem,  jer je u svom odnosu  prema zabranjenom djelu ispoljio i svijest i volju, da  inkriminisanu radnju učini, što je nesumnjivo utvrđeno i  zašto je  krivično pravno odgovoran i oglašen krivim.  
       Oglašavajući optuženog  krivim, sud mu  je izrekao kaznu zatvora u trajanju od  30  dana   a nakon što je  istu prethodno ublažio shodno odredbi čl.45 tačke 3 i čl. 46 stav 1 tačke 5 KZ a ovo obzirom da je za krivično djelo iz čl.412 st. 2 u vezi st.1 KZ predviđena kazna zatvora u trajanju od 3 mjeseca do 5 godina. Prilikom odlučivanja o vrsti i visini kazne, sud je imao u vidu svrhu kažnjavanja, stepen krivice i druge  okolnosti predviđene u čl. 42 KZ pa je kao  otežavajuće okolnosti našao da svojom radnjom tj. upravljanjem  vozilom koje nije imalo pravno valjanu ispravu  o  tehničkoj ispravnosti, a posebno u okolnostima kada je po sopstvenom priznanju  vozilo kupljeno kao neispravno i neregistrovano, tj. izudarano i bez migavaca – pokazivača pravca, to je  nakon preduzetih inkriminisanih radnji, optuženi realno mogao dovesti u opasnost svoj život kao i život i imovinu drugih lica, te konačno i okolnost  da je optuženi ranije osuđivan presudom Opštinskog suda u Titovom Vrbasu  K. br. 145/85 od 20.03. 1986. godine, zbog krivičnog djela iz čl.  82 KZV na kaznu zatvora u trajanju kod 3 /tri/ mjeseca, dok je  od olakšavajućih okolnosti koje je cijenio kao osobito olakšavajuće, uzeo, da je optuženi porodičan čovjek, te da prema porodici ima obavezu izdržavanja, odnosno da je od poslednje osude protekao duži vremenski period.     Po ocjeni ovoga suda sa  izrečenom kaznom zatvora  u trajanju od po 30 dana, koja je predhodno ublažena shodno citiranim zakonskim propisima,  postići će se svrha kažnjavanja u smislu generalne i specijalne prevencije shodno čl. 4 i 32 KZ.     
        Sud je optuženog obavezao da plati  paušal u iznosu od po 55 € shodno čl. 199 st. 3 ZKP-a a ovo imajući u vidu trajanje, složenost postupka i imovno stanje optuženog , dok drugih troškova krivičnog postupka nije bilo.  
        Sa izloženog odlučeno je kao i u izreci presude.

OSNOVNI SUD U ŽABLJAKU, dana 17. 02. 2011. godine
  ZAPISNIČAR                                                    PREDSJEDNIK
SUDA-VIJEĆ 
                          Ikonija Šibalić,s.r.
Mihailo Andjelić,s.r.
PRAVNA POUKA:
Protiv ove presude dozvoljena je žalba u roku od
15 dana po prijemu pismenog otpravka iste, preko ovog
suda Višem sudu Bijelo Polje.  
