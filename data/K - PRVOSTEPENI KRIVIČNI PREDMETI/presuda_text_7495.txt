OSNOVNI SUD U ROŽAJAMA
K.br. 130/11
U IME CRNE GORE
Sudija Osnovnog suda u Rožajama Milosav Zekić, uz učešće zapisničara Aide
Luboder, rješavajući po optužnom predlogu Osnovnog državnog tužilaštva iz
Rožaja Kt.br.21/11 od 03.08.2011.g. podnijeta protiv okrivljenog Safeta
Nurkovića iz Rožaja, zbog krivičnog djela teška djela protivpravno zauzimanje
zemljišta iz čl. 254. st. 1. Krivičnog zakonika, nakon održanog glavnog i
javnog pretresa u prisustvu Osnovnog državnog tužioca Hajrana Kalača i
okrivljenog a u odsustvu uredno pozvanog Zaštitnika Imovinsko pravnih interesa
CG, dana 10.02.2012.g. donio je i javno objavio
P R E S U D U
Okrivljen SAFET NURKOVIĆ, 0105961272048, od oca Dauta i majke Ajkune, rodj.
Kalač, rodjen 01.05.1961.g. u Seošnici, Opština Rožaje, gdje i živi, drž. CG,
razumije crnogorski jezik, a njegov jezik je bosanski, pismen, završio srednju
školu, nezaposlen, oženjen, otac 5 djece od kojih 4 maloljetno, siromašnog
imovnog stanja, osudjivan presudom Opštinskog suda u Rožajma K.br. 115/87 od
21.09.1988.g. zbog kriv. djela iz čl. 46. st. 1. KZ, na novčanu kaznu u iznosu
od 30.000,00 dinara koja je osuda brisana rješenjem Osnovnog suda u Rožajama
Kv. br. 139/11 od 25.10.2011.g.
K R I V J E
Što je
neutvrđenog dana u mjesecu oktobru 2010.godine, u selu Seošnica, Opština
Rožaje, protivpravno zauzeo tuđe-državno zemljište i to dio katasterske
parcele broj 831 "Put" u površini od 69 m2, upisano u posjedovnom listu br. 9.
KO Seošnica na ime Država Crna Gora, koja mjeri i graniči sa juga putem u
dužini od 106,15 m, sa jugoistoka putem u dužini od 0,98 m i sa sjevera
livadom Zećira Nurkovića u dužini od 106,85 m, na način što je isto sa južne i
jugoistočne strane ogradio bodljikavom žicom te ga spojio sa zemljištem koje
koristi i na taj način manifestovao volju protivpravnog zauzimanja zemljišta.
- čime je izvršio krivično djelo protivpravno zauzimanje zemljišta iz čl.
254. st. 1. Krivičnog zakonika.
-pa mu sud primjenom zakonskih propisa i čl. 4, 13, 15, 32, 36, 42, 52, 53, 54, Krivičnog zakonika i čl. 374. Zakonika o krivičnom postupku izriče 
USLOVNU OSUDU
Kojom mu utvrđuje kaznu zatvora u trajanju od 45 dana i istovremeno određuje
da se kazna neće izvršiti ukoliko osuđeni u roku od jede godine ne izvrši novo
krivično djelo.
Da plati ovome sudu na ime troškova krivičnog postupka iznos od 371,50 eura.
Da plati ovome sudu na ime paušala iznos od 30,00 eura.
Obavezuje se okrivljeni da vrati oštećenoj Državi Crnoj Gori protivpravno
zemljište u navedenim mjerama, granicama i površini, sve u roku od 15 dana po
pravosnažnosti ove presude.
O b r a z l o ž e nj e
Osnovno državno tužilaštvo iz Rožaja, podnijelo je ovome sudu optužni predlog
Kt.br.21/11 od 03.08.2011.g. protiv okrivljenog Safeta Nurkovića iz Rožaja
zbog krivičnog djela protivpravno zauzimanej zemljišta iz čl. 254. st. 1.
Krivičnog zakonika (KZ).
Na glavnom pretresu ODT Hajran Kalač je ostao pri podnijetom optužnom
predlogu, te je predložio da sud okrivljenog oglasi krivim zbog krivičnog
djela koje mu je optužbom stavljeno na teret i da ga osudi na novčanu kaznu u
iznosu od 600,00 eura.
Zaštitnik Imovinsko pravnih interesa Crne Gore nije pristupio na pretres, a
uredno je pozvan, pa je sud pretres održao u njegovom odsustvu. Zaštitnik
Imovinsko pravnih interesa CG je sudu dostavio pismeni podnesak u kojem je
naveo da se pridružuje krivičnom gonjenju ODT-a u odnosu na okrivljenog i
predložio da sud obaveže okrivljenog da vrati državi Crnoj Gori protivpravno
zauzeto zemljište.
Branilac okrivljenog adv. Miladin Beloica je u završnoj riječi predložio da
sud njegovog branjenika oslobodi od optužbe, jer nije dokazano da je izvršio
krivično djelo koje mu je optužbom stavljeno na teret.
Okrivljeni je u svojoj odbrani istakao da nije zauzeo državno zemljište-put u
selu seošnica oktobra mjeseca 2010.g., jer nije ograđivao ovu parcelu
bodljikavom žicom , niti je pomjerao postojeću ogradu, kojom je ova parcela
ranije bila ograđena. Istakao je da je predmetna parcela vlasništvo Zećira
Nurkovića, koji istu daje na korišćenje za ispašu stoke njegovom ocu Dautu
Nrkoviću, da je parcela ograđena još 1976.g., tako da ni on ni njegov otac
nijesu ograđivali ovo zemljište niti pomjerali ograđu prema putu koji prolazi
pored ove parcele. Predložio je da ga sud oslobodi od optužbe, jer nije
izvršio djelo za koje je optužen.
Po ovoj krivično pravnoj stvari, sud je izveo dokaze saslušao svjedoke Refika
Nurkovića, Isa Nurkovića, Veliju Nurkovića, Munira Nurkovića, Rifata
Nurkovića, Džeka Nurkovića, Vejsela Nurkovića, Šema Nurkovića, Edina
Nurkovića, Dauta Nurkovića, Omera Nurkovića, Šefkiju Nurkovića, saslušao
vještaka mašinske struke Sameta Murića i pročitao njegov pisani nalaz i
mišljenje od 30.11.2011.g., saslušao vještaka šumarkse struke Safeta Dedeića i
pročitao njegov pisani nalaz i mišljenje od 30.11.2011.g. , pročitao pisani
nalaz i mišljenje vještaka geometra Ibrahimović Šemsa Kri. br. 80/10 od
29.06.2011.g. izvršio uviđaj na lice mjesta u prisustvu vještaka mašinske i
šumarske struke i pročitao zapisnik o uviđaju od 29.06.2011.g. i
21.11.2011.g.,izvršio uvid u fotodokumentaciju-aviosnimak, posedovni list br.
9. od 13.04.2011.g., uvid u skicu lica mjesta, rješenje Osnovnog suda Rožaje
Kv. br. 139/11 od 25.10.2011.g,, akt Uprave za nekretnine PJ Rožaje br.
01-999-166/11 od 14.04.2011.g., i izvršio uvid u izvod iz kaznene evidenciej
na ime okrivljenog.
Cijeneći odbranu okrivljenog i sve izvedene dokaze kako pojedinačno tako i u
međusobnoj vezi, u smislu čl. 370. st. 3. Zakonika o krivičnom postupku (ZKP),
sud je nesumljivo utvrdio činjenično stanje kao u dispozitivu ove presude.
Utvrđeno činjenično stanje proizilazi iz dokaza utvrđenih u postupku.
Naime iz iskaza svjedoka Refika Nurkovića, Isa Nurkovića, Veliju Nurkovića,
Munira Nurkovića, Rifata Nurkovića, Džeka Nurkovića, Vejsela Nurkovića, Šema
Nurkovića, Edina Nurkovića proizilazi da je okrivljeni oktobra mjeseca 2010.g.
zauzeo državno zemljište - put u mjestu zv. Seošnica Opština Rožaje, tako što
je izmestio žičanu ogradu koja je ranije bila postavljena, prema putu i time
zauzeo dio puta cijelom dužinom ove parcele, i pripojio je parceli koju
koristi. Iz iskaza ovih svjedoka takođe proizilazi da su lično vidjeli kada je
okrivljeni ograđivao ovu parcelu tj. kada je zauzeo parcelu-put, tako što je
postavljao ogradu sa bodljikavom žicom zajedno sa svojim ocem i braćom.
Iz nalaza i mišljenja vještaka geometra Šemsa Ibrahimovića proizilazi da se
sporna parcela nalazi u selu Seošnica i da je upisana u posedovnom listu br.
9. KO Seošnica na ime Država CG, kao dio kat. parcele br. 831 "Put" u površini
od 69 m2 koja mjeri i graniči sa juga putem u dužini od 106,15 m, sa
jugoistoka putem u dužini od 0,98 m i sa sjevera livadom Zećira Nurkovića u
dužini od 106,85 m, koje je sa južne i jugoistočne strane ograđeno bodljikavom
žicom.
Iz nalaza i mišljenja vještaka mašinske struke Sameta Murića proizilazi da je
uvidom na lice mjesta utvrdio da je predmetna parcela ograđena sa južne i
jugoistočne strane ograđena bodljikavom žicom, pričvršćena ekserima za drveno
kolje. Da je žica starosti od tri do šest godina, a ekseri su starosti od
najmanje jedne godine, a na dva kolca je našao i svježe prikovane eksere
starosti od 15 do 30 dana, što ukazuje da je postojeća žica postavljena
najmanje godinu dana, prije izvršenog vještačenja.Vještak je istakao da
postoji mogućnost da se žičana ograda izmjesti zajedno sa kolcima na kratkom
rastojanju i da se žica ponovo zategne na krajevima i pojedinim kolcima u
unutrašnjosti.
Iz nalaza i mišljenja vještaka šumarske struke Safeta Dedeića od 30.11.2011.g.
proizilazi da je uvidom na lice mjesta utvrdio da je predmetna ograda
postavljena na udaljenosti od oko 1 m od drvoreda borovih stabala koja se
pruža na jednoj polovini ove parcele, na kojima je izvršeno kresanje grana u
visini od oko 1,5 m. Vještak je istakao da je starost kolaca na kojima je
postavljena žičana ograda od 10 do 12. godina, a nekoliko kolaca je manje
starosne dobi. Na kolju nije našao otvore koji bi upućivali da je žica bila
pričvršćena na drugo mjesto. Istakao je da je bilo moguće izmeštanje ograde tj
žice zajedno sa kolcima, tako što bi se oko desetak kolaca u jednom potezu
izvadilo i postavilo u novootvorene rupe, a zatim bi se i taj postupak
nastavio cijelom dužinom i ograda izmjestiti na mjestu gdje se sada nalazi i
žica zategla bez oštećenja.
Imajući u vidu nalaz i mišljenje ovih vještaka, koje je sud prihvatio kao
jasne i objektivne a dovodeći iste u vezu sa iskazima imenovnih svjedoka koje
je sud prihvatio kao objektivne i međusobno saglasne u bitnom, zaista se
nedvosmisleno utvrđuje da je okrivljeni u kritičnom periodu protivpravno
zauzeo državno zemljište-put vlasništvo Države Crne Gore, u mjerama, granicama
i površini kao u dispozitivu ove presude, tako što je isto ogradio bodljikavom
žicom sa južne i jugoistočne strane i pripojio ga zemljištu koje koristi.
Sud je cijenio iskaze svjedoka Dauta Nurkovića, Omera Nurkovića i Šefkije
Nurkovića koji ističu da okrivljeni nije zauzeo predmetni put u kritičnom
periodu, jer nije vršio ograđivanje ove parcele bodljikavom žicom, već je ova
ograda postavljena još 1976.godine od strane sada pok. Zećira Nurkovića, ali
njihove iskaze nije prihvatio, obzirom da su njihovi iskazi neobjektivni tim
prije što su opovrgnuti iskazima svjedoka Refika, Isa, Veliju, Munira, Rifata,
Džeka, Vejsela, Šema, Edina Nurkovića iz kojih se jasno utvrđuje da je
okrivljeni u kritičnom periodu zauzeo predmetnu parcelu, tako što je istu
ogradio bodljikavom žicom i pripojio zemljištu koje koristi, a koje se vodi na
ime Zećira Nurkovića, tako da je očigledno da ovi svedoci, nastoje da pomognu
okrivljenom, sa kojim su u bliskom srodstvu, da izbjegne krivičnopravnu
odgovornost.
Sa navedenih razloga, sud nije prihvatio iskaz okrivljenog u kojem ističe da
on nije zauzeo predmetnu parcelu, obzirom da je njegov iskaz opovrgnut
iskazima imenovanih svjedoka, koji nalaze oslonca i u nalazima i mišljenjima
vještaka geometra, mašinske i šumarske struke, tako da je očiglednoda
okrivljeni sa ovakvom odbranom nastoji da izbegne krivičnopravnu odgovornost.
Dakle u postupku je utvrđeno da je okrivljeni neutvrđenog dana u mjesecu
oktobru 2010.godine, u selu Seošnica, Opština Rožaje, protivpravno zauzeo
tuđe-državno zemljište i to dio katasterske parcele broj 831 "Put" u površini
od 69 m2, upisano u posjedovnom listu br. 9. KO Seošnica na ime Država Crna
Gora, koja mjeri i graniči sa juga putem u dužini od 106,15 m, sa jugoistoka
putem u dužini od 0,98 m i sa sjevera livadom Zećira Nurkovića u dužini od
106,85 m, na način što je isto sa južne i jugoistočne strane ogradio
bodljikavom žicom te ga spojio sa zemljištem koje koristi i na taj način
manifestovao volju protivpravnog zauzimanja zemljišta. U konkretnom slučaju
okrivljeni je bio svjestan svog djela i htio je njegovo izvršenje, pa je
postupao sa umišljajem.
Iz ovakvog iznijetog i utvrđenog činjeničnog stanja proizilazi da su u
radnjama okrivljenog sadržani svi bitni elementi krivičnog djela protivpravno
zauzimanje zemljišta iz čl. 254. st. 1. KZ.
Sa navedenih razloga sud nije prihvatio tezu odbrane branioca okrivljenog da u
postupku nije dokazano da je njegov branjenik izvršio krivično djelo koje mu
je optužbom stavljeno na teret.
Za izvršeno krivično djelo sud je okrivljenog oglasio krivim i izrekao mu
uslovnu osudu, utvrđujući mu pri tom kaznu zatvora u trajanju od 45 dana i
istovremeno odredio da se kazna neće izvršiti, ukoliko isti u roku od jedne
godine ne izvrši novo krivično djelo.
Prilikom izricanja ovakve vrste krivične sankcije, sud je imao u vidu težinu
izvršenog krivičnog djela, stepen krivice okrivljenog, stepen nastupjele
posledice, okolnosti pod kojima je djelo izvršeno, držanje okrivljenog nakon
izvršenog djela, cijeneći pri tom kao olakšavajuće okolnosti njegove porodične
prilike - otac petoro djece od kojih četvoro maloletno i njegovo siromašno
imovno stanje, pa je sud vodeći pri tom računa i o ranijoj osudi okrivljenog
koja nije uzeta kao otežavajuća okolnost, jer je ista brisana, našao da je
imalo mjesta izricanju ovakve vrste krivične sankcije, ubijeđen da će
upozorenje uz prijetnju kazne u dovoljnoj mjeri uticati na okrivljenog da u
buduće ne vrši bilo kakva krivična djela i da će vaspitno djelovati na druge
da ne čine ista ili slična djela.
Na osnovu čl. 229. u vezi čl. 226. st. 2. tač. 1. ZKP, sud je obavezao
okrivljenog da plati ovome sudu na ime troškova krivičnog postupka iznos od
371,50 eura, koji troškovi se odnose na ime troškova za izlazak suda na lice
mjesta i troškova za vještačenje.
Na osnovu čl. 229. u vezi čl. 226. st. 2. tač. 9 i st. 3.,ZKP, sud je obavezao
okrivljenog da plati ovome sudu na ime paušala iznos od 30,00 eura.
Na osnovu čl. 240. ZKP, sud je obavezao orkivljenog da vrati oštećenoj Državi
Crnoj Gori protivpravno zemljište u mjerama, granicama i površini kao u
dispozitivu ove presude.
Sa izloženog odlučeno je kao u dispozitivu ove presude.
OSNOVNI SUD U ROŽAJAMA, dana 10.02.2012.g.
Zapisničar, S U D I J A,
Aida Luboder s.r. Milosav Zekić s.r.
PRAVNA POUKA: Protiv ove presude može se izjaviti žalba u roku od 8 dana od
dana prijema iste i to Višem sudu u Bijelom Polju, a preko ovog suda.