OSNOVNI SUD U ROŽAJAMA
K.br.206/11.
                                                U IME CRNE GORE             
        OSNOVNI SUD U ROŽAJAMA i to Predsjednik suda Camić Zahit, kao sudija pojedinac, sa zapisničarem Burdžović Adisom, odlučujući po optužnom predlogu Kt.br.220/11. od 18.11.2011.godine, protiv  okrivljenog K.A. iz s. Pripeč, opština Rožaje, zbog krivičnog djela navodjenje na ovjeravanje neistinitog sadržaja  u pokušaju iz čl.415.st.1. u vezi čl. 20. Krivičnog Zakonika, nakon održanog glavnog i javnog pretresa u prisustvu Zamjenika Osnovnog Državnog Tužioca Kalač Aldina iz Rožaja, advokata Š.A.  iz Rožaja branioca okrivljenog  i okrivljenog, dana 22.12.2011.godine, donio je i javno objavio

                                                   P R E S U D U

        Okrivljeni  K.A., JMBG., od oca M. i majke N., rodj.  O., rodjen  .godine u  Rožajama, živi u s. Pripeč, opština Rožaje, drž. CG, razumije crnogorski jezik, koji mu je i maternji, pismen, završio SSS, nezapošljen, oženjen, siromašnog imovnog stanja, osudjivan presudama: K.br.03/5009. od 27.01.2004.g. Osnovnog suda u Podgorici zbog krivičnog djela  iz čl. 207.st.3. u vezi st.1. KZ RCG kojom mu je izrečena uslovna osuda 5 mjeseci uslovno za 2 godine,  K.br.50/04. od 14.02.2005.godine Osnovnog suda u Rožajama, zbog krivičnog djela iz čl. 207.st.3. u vezi st.1. KZ RCG kojom mu je izrečena uslovna osuda u trajanju od 45 dana uslovno za jednu godinu,  K.br.91/10. od 09.7.2010. godine Osnovnog suda u Rožajama zbog krivičnog djela iz čl. 412.st.2. u vezi st. 1. KZ kojom je osudjen na kaznu zatvora u trajanju od 45 dana.

                                                   K R I V    J E  
  Što je:  
        Dana 17.01.2009. godine, na graničnom prelazu Horgoš, Opština Kanjiža, Republika Srbija, sa umišljajem pokušao, da dovodjenjem u zabludu, navede nadležni organ, odnosno službenika granične policije Horgoš, da u javnoj ispravi – pasošu serijski broj 004018971, ovjeri štogod neistinito, što može da služi kao doakz u pravnom saobraćaju, na način što je pri izlasku sa teritorije Republike Srbije, prilikom identifikacije na graničnom prelazu predao navedeni pasoš koji glasi na ime K.O. , kao da je to njegova isprava, kako bi mu službeno lice istu ovjerilo izlaznim pečatom  graničnog prelaza Horgoš,  
        -čime je izvršio krivično djelo navodjnje na ovjeravanje neistinitog sadržaja u pokušaju iz čl. 415.st.1. u vezi čl. 20. Krivičnog Zakonika.  
        Pa ga sud na osnovu pomenutog zakonskog propisa, primjenom čl. 4.13.15.32.36.42.75. Krivičnog Zakonika, čl. 226.229. i 374. Zakonika o  Krivičnom Postupku,

                                                 O S U DJ U J E

        NA KAZNU ZATVORA u trajanju od 3 (tri) mjeseca.  
        Da plati ovom sudu na ime t roškova krivičnog postupka – paušala iznos od 50 eura.  
        Od okrivljenog se oduzima putna isprava – pasoš serijskog broja 004018971 izdat na ime K.O., kao predmet izvršenja krivičnog djela.  
        Sve ovo u roku od 15 dana po pravnosnažnosti ove presude.

                                             O b r a z l o ž e n j e

        ODT iz Rožaja podnio je optužni predlog Kt.br.220/11. od 18.11.2011. godine, protiv okrivljenog K.A. iz s. Pripeč, opština Rožaje, zbog krivičnog djela navodjnje na ovjeravanje neistinitog sadržaja u pokušaju iz čl. 415.st.1. u vezi čl. 20. KZ.  
        Na glavnom pretresu Zamjenik ODT-a istakao je da je izvedenim dokazima utvrdjeno da je okrivljeni izvršio krivično djelo koje mu se optužbom stavlja na teret. Predložio je da sud istog oglasi krivim za izvršeno krivično djelo i osudi ga na kaznu zatvora u trajanju od tri mjeseca.      
        Advokat Š.A. branilac okrivljenog istakao je: da je okrivljeni na glavnom pretresu priznao izvršenje krivičnog djela kako je činjenično opisano u optužnom predlogu, ali da isto nije izvršio sa umišljajem. Ovo tim prije što je  isti objasnio kako je došao u posjed pomenute isprave, te samim tim postoje okolnosti koje isključuju krivičnu odgovornost za postojanje predmetnog krivičnog djela. Predložio je da sud istog oslobodi od optužbe, a ukoliko sud istog oglasi krivim za izvršeno krivično djelo, da ga što blaže kazni obzirom da na njegovoj strani stoje brojne olakšavajuće okolnosti, a u nedostatku otežavajućih okolnosti.  
        Na glavnom pretresu okrivljeni je izjavio da priznaje izvršenje krivičnog djela i krivicu za krivično djelo za koje je optužen.  
        Okrivljeni je objasnio kako je izvršio predmetno krivično djelo,tako da je istakao da ima brata K.O. koji radi  u Njemačkoj i isti posjeduje pasoš sa kojim legalno boravi u SR Njemačkoj. Sa istim se dosta liči u fizičkom izgledu. U januaru mjesecu 2009. godine odlučio je da podje u Njemačku da radi. Uzeo je Jaknu svog brata O. u kojoj je bio pasoš. Posjeduje pasoš na njegovo ime koji je legalno izdat. Kada je došao na granični prelaz Horgoš pokazao je pasoš svog brata službenicima carine. Carinik mu je kazao da to nije njegov pasoš na šta mu je odgovorio da jeste. Isti mu nije tražio drugu dokumentaciju i ako mu je pokazao ličnu kartu. Sa tim pasošem nije mu dozvoljeno da udje u Madjarsku već mu je isti oduzet. Prilikom davanja izjave u vezi pasoša kazao je da mu je brat iz Njemačke poslao pasoš, a da se isti nalazi u Njemačkoj. Ovo je izjavio zbog toga da njegov brat ne bi imao problema u  vezi tog pasoša. Njegov pasoš tog dana nije bio kod njega jer mu je ostao u njegovoj garderobi, a mislio je da je jakna koju je uzeo njegova.  
        Na glavnom pretresu sud je izveo dokaze:  čitanjem službene zabilješke stanice granične policije Horgoš br. 214/09. od 17.01.2009.godine, izvršio uvid u pasoš serijskog broja 004018971 i pročitao izvod iz kaznene evidencije na ime okrivljenog.  
        Sud je cijeneći priznanje okrivljenog za izvršeno krivično djelo, izvedene dokaze pojedinačno i u vezi sa ostalim izvedenim dokazima,  te je na osnovu takve ocjene utvrdio činjenično stanje opisano u izreci presude.  
        Utvrdjeno činjenično stanje proizilazi iz priznanja okrivljenog za izvršeno krivično djelo, čije priznanje,  je sud  prihvatio i isti uzeo kao dokaz jer je saglasan izvedenim dokazima.  
        Naime, optuženi u svom priznanju ne spori činjenicu da je pomenutog dana na graničnom prelazu Horgoš, opština Kanjiža, R. Srbija pokušao da predje granični prelaz pokazujući pri tom cariniku pasoš pomenutog serijskog broja koji je izdat na ime njegovog brata O. sa kojim se fizički liči i da mu je tom prilikom carinik koji je trebao da ovjeri službenim pečatom u pasošu ulazak u Madjarsku  saopštio da pasoš nije njegov zbog čega je  isti od njega oduzet. Njegovo priznanje i objašnjenje u ovom dijelu je potvrdjeno izvedenim dokazima, koje je sud prihvatio kao vjerodostojne,i medjusobno saglasni. U pomenutoj službenoj zabilješci su konstatovane samo činjenice  koje proizilaze iz pasoša koji je okrivljeni pokazao cariniku, kao i način na koji je to okrivljeni uradio, tako da je ovaj dokaz sud uzeo kao pravno valjan  jer je saglasan sa ostalim izvedenim dokazima, kao i sa iskazom okrivljenog koji istom nije prigovorio. Medjutim, objašnjenje okrivljenog koje se odnosi na način kako je došao u posjed pomenutog pasoša, sud nije mogao prihvatiti jer je nelogično  i  isto u ovom dijelu usmjereno na predstavljanje njegovog psihičkog odnosa prema izvršenom krivičnom djelu, a samim tim i na  izbjegavanju krivičnopravne odgovornosti.  
        Pravnom ocjenom utvrdjenog činjeničnog stanja sud je našao da su  u radnjama okrivljenog sadržani svi bitni elementi krivičnog djela navodjenje na ovjeravanje neistinitog sadržaja u pokušaju iz čl. 415.st.1. u vezi čl.20. KZ. Naime, okrivljeni je pomenutog dana umišljajno pokušao da dovede u zabludu i time navede  nadležni organ  na graničnom prelazu Horgoš na ovjeravanje pomenutog pasoša koji je izdat na ime njegovog brata sa kojim se fizički liči, da bi ušao u Madjarsku, ali nadležni orgna na ovom graničnom prelazu nije izvršio ovjeru istog, kada je utvrdio da pasoš nije izdat na ime okrivljenog. Stavljajući ovaj pasoš  u pravni saobraćaj tj. pokazujući isti nadležnom organu na graničnom prelazu pokušavajući na taj način umišljajno da istog dovede u zabludu da isti ovjeri radi ulaska u pomenutu zemlju, a što nije uradjeno  okrivljeni je ostvario sva bitna obilježja predmetnog krivičnog djela koje je ostalo u pokušaju i kao takvo kažnjivo, a samim tim okrivljeni za isto i krivičnopravno odgovoran.  
        Cijeneći psihički odnos okrivljenog prema izvrešnom krivičnom djelu sud je našao da je isti ovo krivično djelo izvršio sa umišljajem jer je bio svjestan da nije njegov pasoš i da je zabranjena na taj način upotreba istog, pa je na to pristao i ostvario obilježje predmetnog krivičnog djela.  
        Za izvršeno krivično djelo sud je okrivljenog oglasio krivim pošto je našao da nema elemenata koji bi isključivali njegovu krivičnopravnu odgovornost i osudio ga na kaznu zatvora u trajanju od 3 mjeseca.  
        Predmet ocjene suda bila je teza advokata Š.A. branioca okrivljenog, pa je sud istu prihvatio u dijelu koji se odnosi na priznanje okrivljenog za izvršeno krivično, djelo dok ista nije prihvaćena u dijelu koji se odnosi da je ovo krivično djelo okrivljeni izvršio iz nehata, obzirom da je ista u tom dijelu suprotna utvrdjenom činjeničnom stanju.  
        Prilikom odmeravanja kazne okrivljenom za izvršeno krivično djelo u granicama propisanim u Zakonu za ovo krivično djelo, imajući u vidu sve okolnosti koje utiču da kazna bude veća ili manja (olakšavajuće ili otežavajuće okolnosti), kao i svrhu kažnjavanja, sud je kao olakšavajuću okolnosti okrivljenom uzeo u obzir njegovo priznanje na izvršeno krivično djelo, pobude iz kojih je isto izvršio, njegove porodične prilike, da nije u radnom odnosu, dok mu je kao otežavajuću okolnost sud uzeo u obzir to što je do sada osudjivan više puta za krivično djelo iz grupe krivičnih djela  protiv pravnog saobraćaja, te ga je sud u tom smislu i osudio na kaznu zatvora u naznačenom trajanju ubijedjen da će se istom postići svrha kažnjavanja iz čl. 4. u vezi čl. 32. KZ.  
        U smislu čl. 226. i 229. ZKP sud je obavezao okrivljenog da plati na ime troškova krivičnog postupka – paušala iznos od 50 eura imajući u vidu trajanje i složenost krivičnog postupka.  
        U smislu čl. 75. KZ sud je okrivljenom izrekao zaštitnu mjeru oduzimanjem predmetnog pasoša, kao predmeta izvršenja krivičnog djela.



        OSNOVNI SUD U ROŽAJAMA, dana 22.12.2011. godine.

ZAPISNIČAR
PREDSJEDNIK SUDA
Burdžović Adisa s.r.
Camić Zahit s.r.  
PRAVNA POUKA: Protiv ove presude može se
Izjaviti žalba u roku od 8 dana od dana prijema
Iste i to Višem sudu u Bijelom Polju, a preko ovog suda.  