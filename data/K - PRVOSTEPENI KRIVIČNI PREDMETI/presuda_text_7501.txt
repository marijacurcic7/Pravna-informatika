OSNOVNI SUD U ROŽAJAMA
K.br. 57/12
U IME CRNE GORE
Sudija Osnovnog suda u Rožajama Milosav Zekić, uz učešće zapisničara Aide
Luboder , rješavajući po optužnom predlogu Osnovnog državnog tužilaštva iz
Rožaja Kt.br.160/11 od 24.11.2011.g. podnijeta protiv okrivljenog M.D. iz
Rožaja, zbog krivičnog djela zloupotreba službenog položaja iz čl. 416. st. 1.
Krivičnog zakonika nakon održanog glavnog i javnog pretresa u prisustvu
Zamjenika Osnovnog državnog tužioca Aldina Kalača, a u odsustvu uredno
pozvanog punomoćnika oštećene Uprava za šume Pljevlja PJ Rožaje adv. N.K. i
okrivljenog, dana 25.06.2012.g. donio je i javno objavio
P R E S U D U
Okrivljeni M. D., JMB . od oca J.i majke G. rođene Š., rođenog
15.03.1959.godine, u selu D. Opština Rožaje, sa prebivalištem u mjestu
rođenja, državljanina Crne Gore, razumije crnogorski jezik, a njegov jezik je
albanski, nezapošljen, oženjen, otac petoro djece, pismen, završio SSS,
siromašnog imovnog stanja, osuđivan presudom Opštinskog suda u Rožajama K.br.
204/84 od 26.10.1984.g, zbog krivičnog djela iz čl. 46. st. 2. KZ CG na kaznu
zatvora u trajanju od tri mjeseca, presudom Opštinskog suda u Rožajama K.br.
581/85 od 20.05.1986.g. g, zbog krivičnog djela iz čl. 143 st.1 KZ SRCG na
novčanu kaznu u iznosu od 2.500 dinara, presudom Osnovnog suda u Rožajama
K.br. 5/11 od 04.03.2011.g., zbog Krivičnog djela zloupotreba službenog
položaja iz čl. 416. st. 2. u vezi st. 1. KZ na kaznu zatvora u trajanju od
sedam mjeseci.
OPTUŽBA SE ODBIJA
Da je
neutvrđenih dana septembra-oktobra mjeseca 2010. godine, na reonu "Kula" u
odjeljenjima GJ "Balotićke šume" broj 29, 43, 53, 54, 55, i GJ "Crnja-Ibarac"
broj 4,6,10, i 12, u Rožajama, kao službeno lice čuvar šuma-lugar Uprave za
šume Pljevlja-Područna jedinica Rožaje, protivpravnim nevršenjem svoje
službene dužnosti suprotno odredbama čl. 49. i čl. 50. Zakona o šumama
(Sl.list RCG br. 55/2000) i Pravilniku o unutrašnjoj organizaciji i
sistematizaciji radnih mjesta Uprave za šume, pribavio korist nepoznatim
licima, a Upravi za šume Pljevlja-Područnoj jedinici Rožaje, nanio štetu u
iznosu od 949,26 eura, na način što nije čuvao, obilazio i kontrolisao šumu,
pregledao mjesta gdje se siječe šuma u reonu kojim je zadužen, a u kojem su
nepoznata lica bez odobrenja u državnoj šumi oborila i odvukla u nepoznatom
pravcu 25,11 m3 četinara i 10,02 m3 lišćara, niti je o takvoj sječi
obavijestio Upravu za šume Pljevlja-Područnu jedinicu Rožaje i šumarskog
inspektora, niti je sječu evidentirao u knjigu panjeva, a panjeve žigosao
šumskim žigom kao šumsku štetu,
-čime bi izvršio krivično djelo zloupotreba službenog položaja iz čl. 416. st. 1. Krivičnog zakonika.
- pošto je okrivljeni za isto djelo već pravosnažno osuđen.
Troškovi krivičnog postupka u iznosu od 287,50 eura, padaju na teret buđetskih
sredstava.
Oštećena Uprava za Šume Pljevlja-PJ Rožaje radi ostvarivanja imovinsko pravnog
zahtjeva upućuje se na građansku parnicu.
O b r a z l o ž e nj e
Osnovno državno tužilaštvo iz Rožaja, podnijelo je ovome sudu optužni predlog
Kt.br. 160/11 od 24.11.2011.g. protiv okrivljenog M. D.iz Rožaja zbog
krivičnog djela zloupotreba službenog položaja iz čl. 416. st. 1. Krivičnog
zakonika (KZ).
Na glavnom pretresu Zamjenik ODT-a Aldin Kalač je precizirao činjenični opis
djela u pogledu visine štete i kubne mase četinara i lišćara, kao u
dispozitivu ove presude, dok je u ostalom dijelu ostao pri činjeničnom opisu i
pravnoj kvalifikaciji djela iz optužbe, te je predložio da sud okrivljenog
oglasi krivim i da ga osudi na kaznu zatvora u trajanju od sedam mjeseci.
Na glavnom pretresu održanom dana 25.06.2012.g. nije pristupio uredno pozvani
punomoćnik oštećene Uprave za šume Pljevlja - PJ Rožaje, adv. N.K., pa je sud
pretres održao u njegovom odsustvu. Na ranijem pretresu održanom 09.02.2012.g.
punomoćnik oštećene je istakao da se ne pridružuje krivičnom gonjenju ODT-a u
odnosu na okrivljenog, jer je isti već pravosnažno osuđen presudom K.br. 5/11
od 04.03.2011.g. za isto krivično djelo, a postavlja odštetni zahtjev u iznosu
od 1.369,96 eura.
Na glavnom pretresu održanom dana 25.06.2012.g. nije pristupio uredno pozvani
okrivljeni koji je saslušan na ranijem pretresu održanom dana 10.05.2012.g.,
pa je sud pretres održao u njegovom odsustvu u smislu čl. 457. Zakonika o
krivičnom postupku (ZKP).
Okrivljeni je na glavnom pretresu održanom 10.05.2012.g. u svojoj odbrani
istakao, da je u toku 2010.g. radio u Upravi za šume Pljevlja PJ Rožaje kao
čuvar šuma na reonu "Kula" kojem pripadaju GJ "Balotićke šume" i GJ "Crnja -
Ibarac". U toj godini mu je izvršena kontrola reona od strane kontrolnih
lugara koji su pronašli bespravnu sječu u ovim Gazdinskim jedinicama i istu
evidentirali u zapisniku o izvršenoj kontroli, nakon čega se protiv njega
vodio krivični postupak zbog krivičnog djela zloupotreba službenog položaja,
zbog čega je osuđen presudom Osnovnog suda u Rožajama K.br. 5/11 od
04.03.2011.g. na kaznu zatvora u trajanju od 7 mjeseci. Da mu je zbog toga
prestao radni odnos u Upravi za šume Pljevlja PJ Rožaje. Nakon prestanka
radnog odnosa reon je zadužio drugi lugar koji je odgovoran za bespravnu sječu
stabala nakon prijema reona. Da je u toku 2011.g. ponovo vršena kontrola u
istim odjeljenjima, kojoj on nije bio prisutan i tada je pronađena bespravna
sječa za koju on nemože biti odgovoran jer je izvršena nakon što mu je radni
odnos prestao. Predložio je da ga sud oslobodi od optužbe jer nije izvršio
djelo za koje je optužen.
Po ovoj krivičnopravnoj stvari sud je izveo dokaze: saslušao svjedoke R.D., Š.
Š., pročitao zapisnik o izvršenoj kontroli reona Kula Uprave za šume Pljevlja
PJ Rožaje br. 1314 od 25.11.2010.g.,dopunski zapisnik br. 1314 od
25.11.2010.g. o izvršenoj kontroli reona Kula, Uprave za šume Pljevlja PJ
Rožaje br. 475 od 16.06.2011.g.,nalaz i mišljenje vještaka šumarske struke D.
S. od 21.01.2011.g. i 18.06.2012.g., izvršio uvid u pravosnažnu presudu ovoga
suda K.br. 5/11 od 04.03.2011.g., izvršio uviđaj na lice mjesta u prisustvu
vještaka šumarske struke S. D. i neposredno saslušao na pretresu ovog vještaka
i uvid u izvod iz Kazne evidnecije na ime okrivljenog.
Cijeneći odbranu okrivljenog i sve izvedene dokaze kako pojedinačno tako i u
međusobnoj vezi u smislu čl. 370. st. 3. ZKP, a postupajući po primedbama iz
ukidnog rješenja Višeg suda u Bijelom Polju Kž.br. 281/12 od 29.03.2012.g.,
sud je našao da prema okrivljenom treba optužbu odbiti primjenom načela ne bis
in idem, jer je okrivljeni za isto krivično djelo već pravosnažno osuđen
presudom Osnovnog suda u Rožajama K.br. 5/11 od 04.03.2011.g..
Naime, iz iskaza svedoka R.D. i Š. Š. , utvrđeno je da rade u Upravi za šume -
PJ Rožaje, i to Rafet na radnom mjestu kontrolor za zaštitu šuma, a Šemso na
radno mjesto inžinjera za zaštitu šuma. Da je okrivljeni M.D. u toku 2010.g.
radio kao čuvar šuma - reonski lugar na reonu "Kula", Opština Rožaje. Pošto je
na ovom reonu bilo dosta bespravne sječe koju lugar nije opravdao formirana je
komisija čiji su članovi bili oni sa zadatkom da obiđu reon i utvrde kolika je
bespravna sječa na tom reonu. Da su kontrolu započeli u novembru mjesecu
2010.g. i radili sve dok su im vremenske prilike to dozvoljavale tj. do
25.11.2011.g.. Kontrolu su vršili u odjeljenjima GJ Balotske šume br.
27,28,29, 37, 38,39,40,41,42,43,50,51,52,53,54,55 i 56 i u odjeljenjima GJ
Crnja -Ibarac 8,9,10,11 i 14. Neka od ovih odjeljenja nijesu završili do
kraja, a ostala odjeljenja nijesu ni počeli, jer im vremenske prilike nijesu
dozvoljavale da nastave konstolu, pa su sačinili zapisnik o izvršenoj kontroli
br. 1314 od 25.11.2011.g. i planirali da nastave kontrolu iste godine.
Kontrolu su pokušali nastaviti 02.12.2010.g., ali nijesu uspjeli zbog
vremenskih neprilika pa su zapisnik dostavili nadležnom tužiocu. Kontrolu su
nastavili maja mjeseca 2011.g. u odjeljenjima 29, 43, 53, 54, 55, u GJ
"Balotićke šume" i odjeljenjima br. 4,6, 10 i 12 u GJ "Crnja Ibarac" i
sačinili zapisnik br. 475. od 16.06.2011.g. o nađenoj bespravnoj sječi koja je
datirala iz 2010.g.,a starost panjeva je bila identična kao i starost panjeva
ranije kontrole. Našli su da je bespravno oboreno četinara u kubnoj masi od
23,88 m3 i lišćara u kubnoj masi od 9,23 m3, za koju kubnu masu reonski lugar
nije imao nikakvo opravdanje.
Iz zapisnika o izvršenoj kontroli br. 1314/25 od 25.11.2010.g. i pravosnažne
presude ovoga suda K.br. 5/11 od 04.03.2011.g., utvrđuje se da je okrivljeni
na reonu "Kula" u odjeljenjima GJ Balotićke šume br. 27, 28, 29, 37, 38, 39,
40, 41, 42, 43, 51, 52, 53, 54, 55, 56, 57 i odjeljenjima GJ Crnja- Ibarac br.
8, 9, 10, 11 i 14 kao službeno lice, čuvar šuma, lugar Uprave za šume Pljevlja
- PJ Rožaje nevršenjem svoje službene dužnosti nanio štetu Upravi za šume i
dr., na način što nije čuvao, obilazio i kontrolisao šume, pregledao mjesto
sječe šuma na reonu za koji je bio zadužan, u koji su nepoznata lica bez
odobrenja u državnoj šumi oborila i odvukla u nepoznatom pravcu 228,66 m3
četinara i 45,61 m3 lišćara i u privatnim šumama U. D. 56,44 m3 četinara i P.
Lj. 18,58 m3 četinara, niti je sječu prijavio oštećenom preduzeću niti ju je
evidentirao u knjigama prijave i panjeve žigosao šumskim žigom kao šumsku
štetu, te da je pravosnažno osuđen zbog krivičnog djela zloupotreba službenog
položaja iz čl. 416. st. 2. u vezi st. 1. KZ i osuđen na kaznu zatvora u
trajanju od sedam mjeseci.
Iz dopune zapisnika br. 1314 od 25.11.2011.g. o izvršenoj kontroli reona
"Kula" br. 475 od 16.06.2011.g. utvrđuje se da je dana 02.12.2010.g., a zatim
24,25 i 30 maj. 2011.g. nastavljena kontrola reona "Kula" koju nijesu mogli
završiti u 2010.g., zbog vremenskih uslova tj. zbog snijega, te da je u
odjeljenjima br. 29,43,53, 54, 55 GJ Balotićke šume i odjeljenjima br.
4,6,10,12 GJ Crnja - Ibarac, nađena bespravna neopravdaa sječa četinara u
kubnoj masi 23,88 m3 i lišćara u kubnoj masi 9,23 m3, na reonu kojim je bio
zadužen lugar M. D.. Takođe je pronađena i bespravna sječa koju je lugar
opravdao u kubnoj masi i to četinara od 7,92 m3 i lišćara od 6,64 m3.
Iz nalaza i mišljenja vještaka šumarske struke S.D.utvrđeno je da je
neposrednim pregledom i premjerom panjeva na reonu "Kula" u odjeljenjima GJ
Balotićke šume br. 29, 43, 53, 54, 55 i odjeljenjima GJ Crnja Ibarac br. 4, 6,
10 i 12, našao da su u navedenim odjeljenjima GJ Balotićke šume izvršena sječa
stabala u kubnoj masi od 15,51 m3 četinara i 16,66 m3 lišćara, a u
odjeljenjima GJ Crnja - Ibarac 17,52 m3 četinara, tako da je ukupna kubna masa
u obje GJ iznosila 33,03 m3 četinara i 16,66 m3 lišćara. Pošto je lugar
opravdao sječu četinara od 7,92 m3 i sječu lišćara u kubnoj masi od 6,64 m3,
što se vidi i iz dopunskog zapisnika o izvršenoj kontroli od 16.06.2011.g., te
kada se od ukupne sječe odbije ova kubna masa za koju je lugar opravdao sječu
dobija se kubna masa neopravdane - bespravne sječe u količini od 25,11 m3,
četinara i 10,02 m3 lišćara . Vještak je istakao da je identifikaciju i
premjer panjeva izvršio na osnovu kazivanja kontrolnog lugar R. D. i dopunskog
zapisnika o izvršenoj kontroli od 16.06.2011.g.. , te da je utvrdio da je
sječa ovih stabala izvršena u periodu septembar-oktobar 2010.g. tj. da panjevi
iz dopunskog zapisnika potiču iz septembra - oktobra mjeseca 2010.g.. Istakao
je da je izvršio uvid i u panjeve od sječe konstatovane u osnovnom zapisniku
od 25.11.2011.g., te je utvrdio da i ovi panjevi potiču iz istog perioda tj.
da je sječa izvršena u periodu septembar-oktobar 2010.g., tako da je u oba
slučaja sječa izvršena u istom periodu. Da je vrijednost kubne mase četinara
od 25,11 m3 u vrijeme sječe iznosila 881,10 eura, a vrijednost kubne mase
lišćara 10,02 m3 je iznosila 68,16 eura, tako da je ukupna vrijednost obje
vrste drveta iznosila 949,26 eura koju vrijednost je utvrdio na osnovu važećeg
cenovnika Uprave za šume, koja predstavlja i tržišnu vrijednost građe na dan
septembar- oktobar 2010.g. Vještak je istakao da je razlika u kubnoj masi koju
je našla kontrola Uprave za šume i kubne mase koju je on utvrdio neposrednim
mjerenjem na licu mjesta moguća, jer se radi o maloj razlici, a svako mjerenje
može dati različitu kubnu masu u zavisnosti od toga kako se vrši ukrštanje tj.
mjerenje panjeva ukrštanjem, tako da su te razlike neznatne i moguće prilikom
svakog novog mjerenja.
Na osnovu iskaza svjedoka R. D., Š. Š. nalaza i mišljenja vještaka šumarske
struke S. D., koje je sud prihvatio kao jasne objektivne, uvjerljive, a nalaz
i mišljenje vještaka i kao stručan, te navoda iz zapisnika i dopunskog
zapisnika o izvršenoj kontroli, i spisa predmeta Osnovnog suda u Rožajama
K.br. 5/11, kojim se dopunjuju iskazi imenovanih svedoka i vještaka proizilazi
da je okrivljeni u toku 2010.g. obavljao dužnost čuvara šuma-lugara u Upravi
za šume Pljevlja - PJ Rožaje,na reonu "Kula" kojem pripadaju GJ Balotske šume
i Crnja-Ibarac, te da u tom periodu nije obilazio, kontrolisao šumu i
pregledao reon kojim je bio zadužen, kojom prilikom su nepoznata lica, bez
odobrenja u državnoj šumi oborila i odvukla u nepoznatom pravcu 252,54 m3
četinara i 63,84 m3 lišćara u odjeljenjima GJ Balotske šume br. 27,28, 29, 37,
38, 39, 40, 41, 42,43,50,51,52,53,54, 55, 56 i 57 i odjeljenjima GJ Crnja-
Ibarac br. 4,6,9,10, 11, 12 i 14 kao i iz privatne šume O. D., P. Lj. 75,02 m3
četinara niti je o takvoj sječi obavijestio PJ Rožaje i šumarskog inspektora,
niti je evidentirao ove panjeve i žigosao šumskim žigom. Utvrđeno je da su
stabla u navedenim odjeljenjima oborena i odvučena sa lica mjesta i da su
kontrolni lugari novembra mjeseca započeli kontrolu reona koju su završili do
25.11.2011.g. u odjeljenjima GJ Balotske šume br. 27,28,29, 37,38,39, 40,
41,42, 43, 50,51,52,53,54, 55, 56 i 57 i u odjeljenjima GJ Crnja Ibarac br.
8,9,10,11 i 14 i utvrdili da je po ovim odjeljenjima bespravno oboreno i
otjerano u nepoznatom pravcu u državnoj šumi 228,66 m3 četinara i 45,61 m3
lišćara i u privatnim šumama O. D. i P. D..75,02 m3 četinara, nakon čega su
ponijeli prijavu ODT-u u Rožajama za navedenu kubnu masu u navedenim
odjeljenjima, i da je po optužbi ODT-a okrivljeni oglašen krivim pravosnažnom
presudom Osnovnog suda u Rožajama K.br. 5/11 od 04.03.2011.g. zbog krivičnog
djela zloupotreba službenog položaja iz čl. 416. st. 2. u vezi st. 1. KZ i
osuđen na kaznu zatvora u trajanju od 7 mjeseci.
Utvrđeno je da su kontrolni lugari dana 02.12.2010.g. nastavili kontrolu radi
utvrđivanja bespravne sječe stabala u navedenim Gazdinskim jedinicama, a istu
su prekinuli zbog lošeg vremena a zatim je nastavili dana 24, 25 i
30.05.2011.g. i da su u odaljenjima GJ Balotske šume br. 29, kao i br.
43,53,54,55 koja su bila obuhvaćena ranijom konrolom i odjeljenjima GJ Crnja
Ibarac br. 4, 6, 12 kao i br. 10 koje je bilo obuhvaćeno ranijom kontrolom i
da su pronašli u državnoj šumi bespravnu neopravdanu sječu četinara u kubnoj
masi u 25,11 m3 i lišćara u kubnoj masi od 10,02 m3,čija je vrijednost
iznosila 949,26 eura, koja kubna masa i vrijednost su obuhvaćene novom
optužbom ODT-a Kt. br. 160/11 za koje mu se sada sudi. Takođe je utvrđeno da
je celokupna bespravna sječa stabala u svim odjeljenjima koja su obuhvaćena i
prvom i drugom kontrolom tj. i prvom i drugom optubom, izvršena u istom
periodu septembar-oktobar 2010.g. i na istom mjestu, što se nesumljivo
utvrđuje iz nalaza i mišljenja vještaka šumarske struke koji je potkrijepljen
i ostalim izvedenim dokazima, tako da je očigledno da se radi o istom
događaju, te da bi radnje za koje je okrivljeni optužen optužnim predlogom
Kt.br. 160/11, za koje mu se sada sudi, ušle u sastav produženog krivičnog
djela zloupotreba službenog položaja, za koje je ranije osuđen pravosnažnom
presudom ovoga suda K.br. 5/11 od 04.03.2011.g., tim prije što su navedenom
presudom obuhvaćena većina odjeljenja u kojima je izvršena bespravna sječa i
znatno veća kubna masa, od broja odjeljenja i kubne mase koja mu se sada
stavlja na teret optužnim aktom.
Nema uticaja na drugačiji zaključak to što je vještak šumarske struke našao
veću kubnu masu neopravdane sječe u odnosu na kubnu masu koja je konstatovana
u dopunskom zapisniku o izvršenoj kontroli, obzirom da se radi o neznatnoj
razlici koja je moguća prilikom svakog novog mjerenja u zavisnosti od toga
kako se vrši ukrštanje prilikom mjerenja panja, što se jasno utvrđuje i iz
nalaza i mišljenja vještaka šumarske struke.
Imajući u vidu utvrđeno činjenično stanje, sud je izmijenio činjenični opis
djela u pogledu vremena izvršenja djela, kao u dispozitivu ove presude i
prilagodio ga utvrđenom činjeničnom stanju, smatrajući da time nije povrijeđen
identitet optužbe i presude.
Sa navedenih razloga, sud je našao da se u konkretnom slučaju radi o
pravosnažno presuđenoj stvari, jer bi radnje koje se okrivljenom stavljaju na
teret optužbom Kt. br. 160/11, ušle u sastav produženog krivičnog djela za
koje je okrivljeni oglašen krivim pravosnažnom presudom ovog suda K.br. 5/11
od 04.03.2011.g. da su bile obuhvaćene optužbom u to vrijeme, tim prije što su
izvršene u isto vrijeme i na istom mjestu kao i radnje za koje je osuđen
navedenom presudom, pa je sa navedenih razloga prema okrivljenom optužba
odbijena primjenom čl. 372. stav. 1. tač. 2. ZKP.
Na osnovu čl. 230. ZKP, troškovi krivičnog postupka u iznosu od 287,50 eura,
koji se odnose na ime troškova za izlazak suda na lice mjesta i troškova za
vještačenje, padaju na teret budžetski sredstava.
U smislu čl. 239. st. 3. ZKP, oštećena Uprava za šume Pljevlja PJ Rožaje je
radi ostvarivanja odštetnog zahtjeva upućena na građansku parnicu.
Sa izloženog odlučeno je kao u dispozitivu ove presude.
OSNOVNI SUD U ROŽAJAMA, dana 25.06.2012.g.
Zapisničar, S U D I J A,
Aida Luboder s.r. Milosav Zekić s.r.
PRAVNA POUKA: Protiv ove presude može se izjaviti žalba u roku od 8 dana od
dana prijema iste i to Višem sudu u Bijelom Polju, a preko ovog suda.