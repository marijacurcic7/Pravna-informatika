OSNOVNI SUD U ROŽAJAMA
K.br. 53/12
U IME CRNE GORE
Sudija Osnovnog suda u Rožajama, Milosav Zekić uz učešće zapisničara Aide
Luboder, rješavajući po optužnom predlogu Osnovnog državnog tužilaštva iz
Rožaja Kt.br. 50/12 od 30.03.2012. godine podnijetog protiv okrivljenog E.P.a
iz Rožaja, zbog krivičnog djela napad na službeno lice u vršenju službene
dužnosti iz čl. 376. st.3. u vezi st. 1. i 2. Krivičnog zakonika, nakon
održavnog glavnog i javnog pretresa u prisustvu Zamjenika Osnovnog državnog
tužioca Aldina Kalača, okrivljenog E. P. i njegovog branioca, advokata A.Š. i
oštećenog R. Đ.dana 30.04.2012. godine, donio je i javno objavio
P R E S U D U
Okrivljeni E. P.JMBG . od oca S. i majke M. rodj. K. rodjen .g. u Rožajama, sa
prebivalištem u selu Grahovo, Opština Rožaje, državljanin Crne Gore, razumije
crnogorski jezik a njegov jezik je bosanski, pismen, završio pravni fakultet,
neoženjen, siromašnog imovnog stanja, neosuđivan,
K R I V J E
Što je :
dana 23.03.2012. godine, oko 23,10 h, na parkingu iza zgrade Uprave policije -
Ispostava Rožaje, napao službeno lice u vršenju poslova javne bezbjednosti
policajca Uprave policije – Ispostave Rožaje, R. Đ. koji je vršio službenu
radnju kontrolu i regulisanje saobraćaja, na način što je, kada mu je oštećeni
zatražio vozačku i saobraćajnu dozvolu i rekao mu da treba da izvrši
alkotestiranje, izašao iz svog putničkog motornog vozila marke „Toyota“ reg.
oznaka RO-AA-232, a zatim dva puta stisnutom pesnicom udario oštećenog u
predjelu lijevog oka i lijeve strane čela, nanoseći mu lake tjelesne povrede u
vidu krvnog podliva u predjelu lijeve strane čela veličine 3x3 cm, krvnog
podliva u predjelu lijevog oka veličine 5x5 cm, krvnog podliva lijevog oka,
hematoma- krvnog podliva sa oguljotinom u predjelu korijena nosa, veličine
0,5x0,5 cm, hematoma u istom predjelu veličine 2x2 cm, hematoma lijevog kapka
veličine 0,5x0,5 cm, krvnog podliva konjuktive lijevog oka ( sufuzija) i
nagnječenje očne jabučice,
-čime je izvršio krivično djelo napad na službeno lice u vršenju službene dužnosti iz čl. 376. st.3. u vezi st.1 i 2. Krivičnog zakonika,
pa ga sud primjenom pomenutog zakonskog propisa i čl. 4, 13, 15, 32, 36, 42,
45, 46 st.1. tač. 5. Krivičnog zakonika i čl. 374. Zakonika o krivičnom
postupku
O S U Đ U J E
Na kaznu zatvora u trajanju od 4 ( četiri) mjeseca.
Da plati ovome sudu na ime troškova krivičnog postupka 55,00 eura i na ime
paušala iznos od 30,00 eura, u roku od 15 dana po pravosnažnosti ove presude.
Oštećeni R. Đ. se radi ostvarivanja odštetnog zahtjeva upućuje na građansku
parnicu.
O b r a z l o ž e nj e
Osnovno državno tužilaštvo iz Rožaja podnijelo je ovom sudu Optužni predlog
Kt. br.50/12 od 30.03.2012. godine protiv okrivljenog E. P. iz Rožaja, zbog
krivičnog djela napad na službeno lice u vršenju službene dužnosti iz čl. 376.
st.3. u vezi st.1 i 2. Krivičnog zakonika (KZ).
Na glavnom pretresu Zamjenik Osnovnog državnog tužioca Aldin Kalač je ostao
pri podnijetom optužnom predlogu i predložio da sud istog oglasi krivim i
osudi ga na kaznu zatvora u trajanju od 6 mjeseci.
Oštećeni je u završnoj riječi istakao da se pridružuje krivičnom gonjenju
ODT-a u odnosu na okrivljenog, a odštetni zahtjev će ostvariti u građankoj
parnici.
Branilac okrivljenog, adv. Š. A. u završnoj riječi je istakao da sud njegovog
branjenika što blaže kazni, jer na njegovoj strani postoje brojne olakšavajuće
okolnosti.
Okrivljeni E. P. je na zapisniku Kt. br. 50/12 od 24.03.2012 godine, pred
Osnovnim državnim tužiocem u svojoj odbrani izjavio da je dana 23.03.2012.
godine u večernjim satima bio u kafiću „Central“ sa drugovima i da je nakon
nekog vremena izašao da uzme svoje putničko motorno vozilo marke „Toyota“ reg
oznaka RO-AA-232, koje je bilo parkirano ispred zgrade bifea Point-m. Isto je
uzeo i kada se kretao ulicom „Maršala Tita“ primijetio je policiju, te je
usporio ali nije zaustavio vozilo, jer je shvatio da ga nijesu zaustavljali pa
je nastavio kretanje i parkirao automobil iza zgrade policije na parkingu.
Nakon toga je došla policija za njim, te mu je prišao policajac R. Đ. koji je
otvario njegova vrata i istim se udario u predjelu glave. Da ga je nakon toga
R. isčupao iz automobila, ugasio vozilo i uzeo ključeve a zatim mu uputio niz
uvredljivih reči i udario ga stisnutom pesnicom u predjelu lijevog oka, nakon
čega je priveden u stanicu policije.
Na glavnom pretresu okrivljeni je djelimično izmijenio iskaz ističući da
kritične večeri R. nije otvorio vrata od njegovog vozila i nije se sam
povrijedio vratima od vozila, već je on otvorio vrata od vozila, izašao iz
istog i više ne zna šta se dešavalo jer je bio u pripitom stanju. Kasnije je
saznao da je udario R. pesnicom u predjelu glave i nanio mu povrede. Istakao
je da je u izviđaju kazao da se R. sam povrijedio, jer nije mogao da vjeruje
da ga on udario, te da je na taj način želeo da opravda njegovo povređivanje,
tako da je istina ovo što je rekao na pretresu a ne ono u izviđaju. Sa
oštećenim se izmirio i sada su u dobrim odnosima. Izrazio je duboko kajanje
zbog ovoga što je uradio i čvrsto obećao da ubuduće neće vršiti bilo kakva
krivična djela, pa je molio sud da ga što blaže kazni.
Po ovoj krivčno pravnoj stvari sud je izveo sledeće dokaze:
saslušao u svojsvu svjedoka-oštećenog Đ. R., svjedoka B. E.pročitao nalaz i
mišljenje vještaka medicinske struke dr. K. C., izvršio uvid u patrolni list
Uprave policije-Ispostave Rožaje, br. 1901 od 23.03.2012. godine, uvid u
izvještaj ljekara jedinice za HMP Rožaje, br. 2151/12 od 23.03.2012. godine i
uvid u izvod iz kaznene evidencije na ime okrivljenog.
Cijeneći iskaz okrivljenog i sve izvedene dokaze, kako pojedinačno tako i u
međusobnoj vezi, u smislu čl. 370. st. 2. Zakonika o krivičnom postupku (ZKP)
sud je nesumnjivo utvrdio činjenično stanje kao u izreci ove presude.
Utvrđeno činjenično stanje proizilazi kako iz priznanja okrivljenog na
pretresu, tako i iz dokaza izvedenih u postupku.
Naime, iz iskaza svjedoka-oštećenog R. Đ. proizilazi da radi u Upravi
policije- ispostava Rožaje i da je dana 23.03.2012. godine obavljao poslove
regulisanja i kontrole saobraćaja u ulici „Maršala Tita“ u Rožajama. Da je u
večernjim satima naišao okrivljeni vozilom marke „Toyota“ reg. oznaka RO-
AA-232 koje je zustavio kontrole i okrivljenom je tražio vozačku i saobraćajnu
dozvolu i rekao da izađe iz auta kako bi ga alkotestirali, na šta je
okrivljeni kazao da nema dokumenta i nastavio kretanje. Da su zatim on i
njegov kolega E.B. pošli za njim i sustigli ga iza zgrade policije na
parkingu, gdje je zaustvio vozilo. Prišao je do njega i zatražio mu vozačku i
saobraćajnu dozvolu i da izađe iz automobila, kako bi ga alkotestirali.
Okrivljeni je izašao iz vozila i bez ikakvog razloga ga udario stisnutom
pesnicom dva puta u predjelu glave i nanio mu povrede. Nakon toga su on i
kolega savladali okrivljenog i priveli ga u stanicu.
Iz iskaza svjedoka E. B. proizilazi da radi u Upravi policije- ispostava
Rožaje i da je kritične večeri sa kolegom R. obavljao poslove regulisanja i
kontrole saobraćajau ulici „Maršala Tita“ u Rožajama. Da je njegov kolega
Radivoje zaustavio vozilo marke „Toyota“ reg. oznaka RO-AA-232, kojim je
upravljao okrivljeni i tražio mu vozačku i saobraćajnu dozvolu i da izađe iz
vozila kako bi ga alkotestirao. Okrivljeni mu je odgovorio da nema dokumenta i
nastavio je kretanje vozilom, pa su pošli za njim službenim vozilom i sustigli
ga iza zgrade policije na parkingu, gdje je okrivljeni zaustvio svoj
automobil. Da je Radivoje prišao do njega i kazao mu da ugasi automobil i
tražio vozačku, saobraćajnu dozvolu i da izađe iz vozila kako bi ga
alkotestirao. Tada je okrivljeni izašao iz vozila i udario oštećenog pesnicom
u predjelu glave i nanio mu povrede, tako da se oštećeni nije sam povrijedio,
već mu je povrede nanio okrivljeni. Da su nakon toga okrivljenog priveli u
stanicu policije.
Iz nalaza i mišljenja vještaka medicinske struke dr. C. K. proizilazi da je
oštećeni kritičnog dana zadobio povrede i to: krvni podliv u predjelu lijeve
strane čela veličine 3x3, krvni podliv u predjelu lijevog oka veličine 5x5 cm,
krvni podliv lijevog oka, hematom- krvni podliv sa oguljotinom u predjelu
korijena nosa, veličine 0,5x0,5 cm, hematom u istom predjelu veličine 2x2 cm,
hematom lijevog kapka veličine 0,5x0,5 cm, krvnog podliva konjuktive lijevog
oka ( sufuzija) i nagnječenje očne jabučice. Sve navedene povrede kako
pojedinačno tako i zbirno kvalifikuju se kao laka tjelesna povreda i iste su
mogle nastati udarom tupo tvrde sile kao što je pesnica ili neki drugi tvrdi
predmet. Povrede neće ostaviti trajne posledice po zdravlje povrijeđenog.
Imajući u vidu nalaz i mišljenje ovog vještaka, koji je sud prihvatio kao
jasan objetivan, stručan i uvjerljiv a dovodeći isti u vezi sa iskazima
svjedoka R. Đ. i E. B. kojima je sud poklonio punu vjeru, jer je iste ocijenio
kao jasne, objektivne i međusobno saglasne i potvrđene u bitnom iskazom
okrivljenog datim na pretresu, zaista se utvrđuje da je oštećeni dana
23.03.2012. godine, kao službeno lice-policajac obavljao službenu dužnost
kontrolu i regulisanje saobraćaja u ulici Maršala Tita u Rožajama i da je da
zaustavio okrivljenog koji je upravljao putničkim motornim vozilom marke
Toyota reg. oznaka RO-AA-232, i tražio mu vozačku i saobraćajnu dozvolu, kao i
da izađe iz vozila kako bi ga alkotestirao. Da okrivljeni nije postupio po
nalogu već je pobjegao sa lica mjesta, pa su R. i njegov kolega E. pošli za
njim službenim vozilom i kada su ga sustigli na parkingu iza zgrade policije
R. mu je ponovno zatražio saobraćajnu i vozačku dozvolu i rakao da izađe iz
vozila kako bi ga alkotestirao, okrivljeni je izašao iz vozila i pesnicom dva
puta udario oštećenog u predjelu glave i nanio mu lake tjelesne povrede u vidu
krvnog podliva u predjelu lijeve strane čela veličine 3x3 cm, krvnog podliva u
predjelu lijevog oka veličine 5x5 cm, krvnog podliva lijevog oka, hematoma-
krvnog podliva sa oguljotinom u predjelu korijena nosa, veličine 0,5x0,5 cm,
hematoma u istom predjelu veličine 2x2 cm, hematoma lijevog kapka veličine
0,5x0,5 cm, krvnog podliva konjuktive lijevog oka ( sufuzija) i nagnječenje
očne jabučice.
Sud je cijenio iskaz okrivljenog pa je isti prihvatio u dijelu u kojem na
pretresu ne spori da je kritičnog dana udario pesnicom oštećenog i nanio mu
povrede obzirom da je njegov iskaz u ovom dijelu potvrđen dokazima izvedenim u
postupku, tako da nema sumnje u drugačije činjenično stanje. Međutim iskaz
okrivljenog dat u izviđaju u kojem navodi da oštećenog nije udario i nije mu
nanio povrede već se on sam povrijedio vratima od vozila kada ih je otvarao,
sud nije prihvatio, obzirom da je njegov iskaz u ovom dijelu neuvjerljiv,
neobjektivan i opovrgnut dokazima izvedenim u postupkui njegovim iskazom na
pretresu, tako da je očigledno da je okrivljeni sa ovim iskazom nastojao da
izbjegne svoju krivično pravnu odgovornost za učinjeno krivično djelo.
Nema uticaja na drugačiji zaključak to što okrivljeni na pretresu navodi da je
kritičnog dana bio u pripitom stanju, te da se ne sjeća šta se dešavalo kada
je izašao iz vozila i da je naknadno saznao da je udario oštećenog i nanio mu
povrede, tim prije što je njegov iskaz u ovom dijelu neobjektivan, nelogičan i
jedino usmjeren ka olakšanju sebi položaja u postupku.
Dakle, u postupku je utvrđeno da je okrivljeni dana 23.03.2012. godine, oko
23,10 h, na parkingu iza zgrade Uprave policije - Ispostava Rožaje, napao
službeno lice u vršenju poslova javne bezbjednosti policajca Uprave policije –
Ispostave Rožaje, R. Đ. koji je vršio službenu radnju kontrolu i regulisanje
saobraćaja, na način što je, kada mu je oštećeni zatražio vozačku i
saobraćajnu dozvolu i rekao mu da treba da izvrši alkotestiranje, izašao iz
svog putničkog motornog vozila marke „Toyota“ reg. oznaka RO-AA-232, a zatim
dva puta stisnutom pesnicom udario oštećenog u predjelu lijevog oka i lijeve
strane čela, nanoseći mu lake tjelesne povrede u vidu krvnog podliva u
predjelu lijeve strane čela veličine 3x3 cm, krvnog podliva u predjelu lijevog
oka veličine 5x5 cm, krvnog podliva lijevog oka, hematoma-krvnog podliva sa
oguljotinom u predjelu korijena nosa, veličine 0,5x0,5 cm, hematoma u istom
predjelu veličine 2x2 cm, hematoma lijevog kapka veličine 0,5x0,5 cm, krvnog
podliva konjuktive lijevog oka ( sufuzija) i nagnječenje očne jabučice.
Cijeneći psihički odnos okrivljenog prema izvršenom krivičnom djelu, sud je
našao da isti bio svjestan svog djela, tj. svjestan da na opisani način napada
službeno lice u vršenju službene dužnosti, i to je htio, pa je postupao sa
umišljajem.
Pravnom analizom utvrđenog činjeničnog stanja sud je našao da su u radnjama
okrivljenog sadržani svi bitni elementi krivičnog djela napad na službeno lice
u vršenju službene dužnosti iz čl. 376. st.3. u vezi st.1 i 2. KZ, za koje
djelo je sud istog oglasio krivim i osudio ga na kaznu zatvora u trajanju od
četiri mjeseca, kao ublaženu kaznu, na osnovu čl. 45, 46 st.1. tač. 5. KZ.
Prilikom izricanja ovakve vrste i visine kazne, sud je imao u vidu sve
okolnosti iz čl. 42 KZ, koje utiču da kazna bude veća ili manja, pa je
okrivljenom od olakšavajućih okolnosti cijenio njegovo uglavnom priznanje za
učinjeno djeo, iskreno kajanje i obećanje da ubuduće neće vršiti bilo kakva
krivična djela, raniju neosuđivanost i siromašno imovno stanje koje okolnosti
su u svojoj ukupnosti cijenjene kao naročito olakšavajuće okolnosti, dok
otežavajućih okolnosti na strani okrivljenog nije bilo.
Imajući u vidu navedene okolnosti, težinu izvršenja krivičnog djela, stepen
krivice okrivljenog, stepen nastupele posledice i okolnosti pod kojima je
djelo izvršeno, sud je našao da je imalo mjesta izricanju ovakve ublažene
vrste i visine kazne, ubijeđen da će izrečena kazna zatvorau naznačenom
trajanju u dovoljnoj mjeri uticati na okrivljenog da ubuduće ne vrši bilo
kakva krivična djela i da će vaspitno djelovati na druge da ne čine ista ili
slična djela.
Na osnovu čl. 229. u vezi čl. 226. st. 2. ZKP-a sud je obavezao okrivljenog da
plati ovome sudu na ime troškova krivičnog postupka iznos od 55,00 eura koji
se odnose na ime troškova za vještačenje.
Na osnovu čl. 229. u vezi čl. 226. st.2. tač.9. i st.3. ZKP-a sud je obavezao
okrivljenog da plati ovome sudu na ime paušala iznos od 30,00 eura, a ovo
imajući u vidu trajanje i složenost krivičnog postupka, kao i imovno stanje
okrivljenog.
Na osnovu čl. 239. st. 2. ZKP oštećeni R. Đ. se radi ostvarivanja odštetnog
zahtjeva upućuje na građansku parnicu.
Sa izloženog odlučeno je kao u izreci ove presude.
OSNOVNI SUD U ROŽAJAMA, dana 30.04.2012. godine.
Zapisničar, S U D I J A,
Aida Luboder s.r. Milosav Zekić s.r.
PRAVNA POUKA: Protiv ove presude može se izjaviti žalba u roku od 8 dana od
dana prijema iste i to Višem sudu u Bijelom Polju, a preko ovog suda.