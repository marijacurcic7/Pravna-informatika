 

Posl.br. K. 483/11/11 
U IME CRNE GORE! 
Osnovni sud u Kotoru, kao nadležni prvostepeni krivični sud, po sudiji Vesni
Pean uz učešće zapisničara Branke Spalević, u predmetu okr. G. D. iz CT. kome
se sudi u odsustvu po rješenju ovog suda Kv. br. 62/12/11 od 22.02.2012. g.,
koga po službenoj dužnosti brani adv. P. S. iz TV., zbog krivičnog djela teške
krađe iz čl.240. st. 1. tač.1.  Krivičnog zakonika, koji se vodi po optužnici
ODT Kotor, Kt. Br.543/11 od 13.10.2011. god., nakon održanog glavnog i javnog
pretresa u prisustvu zastupnika tužbe Živković Danke, zamjenice ODT Kotor, i
branioca okrivljenog, donio je i javno objavio dana   30.03.2012. godine
sledeću,  
P R E S U D U 
Okr. G. D. JMBG ...... od majke Lj., rođene G., rođenog .... godine u CT.,
stalno nastanjenog u CT., državljanini CG, sa završenom srednjom školom,
nezaposlen, neoženjen, bez djece, vojni rok služio 1998. g.,  vodi se u VE CT,
lošeg imovnog stanja, osuđivanog presudom Osnovnog suda Kotor K.169/04 od
22.06.2006.g., zbog krivičnog djela čl.240. st.1. tačka a1. u vezi čl.20.
KZRCG na 4 mjeseca I 26 dana zatvora; presudom istog suda K.496/08 od
18.02.2008.g., zbog krivičnog djela čl.240. st.1. KZ RCG na jednu godinu
zatvora; presudom Osnovnog suda Ulcinj K.232/06 od 27.07.2009.g., zbog
krivičnog djela iz čl.239 KZ na 3 mjeseca zatvora; presudom Osnovnog suda
Kotor K.422/09 od 28.08.2009.g., zbog krivičnog djela iz čl.240. KZ na 1
godinu zatvora; presudom Osnovnog suda Podgorica K.38/10 od 12.03.2010.g.,
zbog krivičnog djela iz čl.403. KZ na 3 mjeseca zatvora; presudom Osnovnog
suda H. Novi K.47/06 od 27.06.2008.g., zbog krivičnog djela iz čl.239. KZ na 5
mjeseci zatvora; presudom Osnovnog suda Bar K.152/10 od 01.09.2010.g., zbog
krivičnog djela iz čl.240. KZ na 1 godinu i 6 mjeseci zatvora, protiv kojeg se
vodi postupak za drugo krivično djelo  
  Na osnovu čl.373. tač.2. ZKP-a,  
OSLOBADJA SE OD OPTUŽBE
Da je 
dana 29.06.2011. god., u period između 09,00 I 14,30 časova u BD, u naselju
L., u namjeri da pribavljanjem tuđih pokretnih stvari za sebe pribavi
protivpravnu imovinsku korist, obijanjem dospio u unutrašnjost kuće ošt. D. Z.
iz UE., na način što je upotrebom podesnog sredstva pocijepao mrežu na prozoru
kupatila sa zadnje strane u prizemlju kuće, da bi kroz tako načinjen otvor
ušao u unutrašnjost, gdje je nakon izvršene prematičine, iz nesesera koji je
našao u dnevnoj sobi oduzeo novčanik vrijednosti 4 eura u kojem se nalazilo
450,00 eura I 40,00 dinara, vlasništvo oštećene, nakon čega je otključao
ulazna vrata sa unutrašnje strane, te kroz ista izišao iz kuće I napustio lice
mjesta,  
- te da bi time učinio krivično djelo teške krađe iz čl.240.st.1. tač.1.
Krivičnog zakonika 
Troškovi krivičnog postupka padaju na teret budžetskih sredstava ovog suda.  
O b r a z l o ž e nj e 
ODT iz Kotora podnjelo je ovom sudu optužnicu  protiv okr. G. D. stavljajući
mu na teret krivično djelo teške krađe iz čl. 240. st.1. tač.1. Krivičnog
zakonika.  
Zastupnik tužbe je do završetka glavnog pretresa ostala pri podnijetom
optužnom aktu smatrajući dokazanim da je okrivljeni izvršio krivično djelo
stavljeno mu na teret I krivicu za isto, te je predložila da ga sud oglasi
krivim I izrekne kaznu zatvora u granicama propisanim zakonom.  
Okrivljeni je od početka postupka bio nedostupan sudu i državnim organima,
zbog čega mu je rješenjem ovog suda određeno suđenje u odsustvu i postavljen
branilac po službenoj dužnosti, a povodom krivičnog djela koje mu se stavlja
na teret nije davao odbranu.  
U završnoj riječi, branilac okrivljenog je predložio da sud njegovog
branjenika oslobodi optužbe, jer nema dokaza da je učinio krivično djelo koje
mu je stavljeno na teret.  
U dokaznom postupku koji je proveden radi rasvetljenja činjeničnog stanja na
saglasan predlog stranaka pročitani su iskazi : ošt. D. Z., dat na zapisnik
Istražnom sudiji ovog suda dana 28.09.2011. godine i svjedoka R. I., dat na
zapisnik Istražnom sudiji ovog suda dana 28.09.2011. godine i pročitani su
pismeni dokazi : Zapisnik o prepoznavanju lica sa fotografije UP PJ BD
Ku.156/11 od 30.06.2011. godine sa fotoelaboratom, nalaz i mišljenje sudskog
vještaka trgovačke struke Ki.222/11 od 01.10.2011. godine, i Izvod iz KE za
okrivljenog Ispostave CT. od 10.10.2011.godine.  
U svojstvu svjedoka oštećena D.Z. je izjavila da je izvjesno vrijeme stanovala
kod R. I., te da je kritične prilike izašla iz stana oko 10,00, a da se
vratila oko 13,00 časova, te je prethodno stan uredno zaključala i zatvorila
prozore, dok je na malom prozoru u kupatilu stajala mrežica za komarce. Kada
se vratila, vidjela je da u kupatilu nema mrežice za komarce, shvatila je da
je “posjetio lopov”, pa je nakon pregleda utvrdila da joj iz nesesera koji je
bio u dnevnoj sobi, nedostaje plastični novčanik kineske proizvodnje, u kojem
je bilo 450 eura i 40 dinara, kao i lična dokumenta, te  pribor za nokte, koji
su takođe bili upakovani u futrole nalik na novčanik. Objasnila je da je njen
gazda prepoznao lopova na slici u policiji, jer ga je vidio kada je izlazio iz
dvorišta, da se stan nalazi na prizemlju, a da je prozor kroz koji je
provalnik ušao bio dimenzija 0,50x0,50 m. Oštećena se nije pridružila
krivičnom gonjenju, a postavljala je imovinsko pravni zahtjev.  
Svjedok R.I. je izjavio da je tokom ljeta u njegovom stanu na prizemlju bila
smještena D. Z., te je kritične prilike, negdje iza podneva čuo kako škripi
kapija ulaznih vrata u dvorište, i vidio  je nepoznatog muškarca, kojeg je
kasnije prepoznao u fotoelaboratu UP PJ BD pod rednim brojem 5. Tada na njega
nije obratio pažnju, jer tokom sezone nepoznati ljudi često ulaze u dvorište,
tražeći smještaj, ali kada je Z. kasnije prijavila krađu, sjetio se ovog
čovjeka, s obzirom na to da tog dana nije vidio nikog drugog sumnjivog.  
Iz zapisnika o prepoznavanju lica sa fotografije sačinjen u prostorijama UP PJ
BD, pred ovlašćenim policijskim službenikom, sud je utvrdio da je R. I. sa
sigurnošću izjavio da je lice na fotografiji pod rednim brojem 5, lice koje je
vidio kako kritičnog dana izlazi  iz kuće oštećene D. Z., dok se nalazio u
kuhinji i gledao kroz prozor prema dvorištu kuće oštećene. U prilogu zapisnika
nalaze se fotografije lica od broja 1 do broja 9, a medju njima i fotografija
lica pod brojem 5.  
U svom nalazu sudski vještak ekonomsko-finansijske struke je procjenio da je
vrijednost otudjenog ženskog novčanika sa pregradama, kineske proizvodnje, na
dan otuđenja iznosila ukupno 4 (četiri) eura.  
Iz izvoda iz kaznene evidencije za okrivljenog utvrđeno je da je ranije više
puta osuđivan zbog krivičnog djela krađe i teške krađe, kao I jednom zbog
krivičnog djela nedozvoljeno držanje oružja I eksplozivnih materija.  
Cijeneći sve provedene dokaze sud nije smatrao dokazanim da je okr. G. D.
učinio krivično djelo koje mu je stavljeno na teret, a što je proizilazilo iz
provedenih dokaza. Naime, oštećena D. je sudu objasnila način izvršenja
predmetnog krivičnog djela, ali nije imala niti jedan dokaz,  niti bilo kakvo
saznanje, pa ni posredno, o eventualnom izvršiocu, s obzirom na to da je u
stan došla nakon što je krađa već bila učinjena, te eventualnog počinioca nije
mogla vidjeti. Svjedok R. je sudu potvrdio da je kritičnog dana vidio
nepoznatog muškarca na kapiji ulaznih vrata u dvorište, što mu, kako je
istakao, tada nije bilo sumnjivo, jer ljeti veliki broj ljudi ulazi u dvorište
kako bi tražili smještaj i to lice je prepoznao na fotografiji u UP PJ  BD,
pod rednim brojem pet. Međutim, sud nije mogao zasnovati svoju odluku na
osnovu Zapisnika o prepoznavanju lica sa fotografije, obzirom na to da
prepoznavanje nije sprovedeno u skladu sa odredbama ZKP-a, koji predviđa da
svjedok  prepoznaje lice, koje je prethodno opisao, te da se prepoznavanje
obavlja u prisustvu državnog tužioca, što u konkretno nije bio slučaj, odnosno
iz zapisnika proizilazi da R. nije opisao okrivljenog prije prepoznavanja, a
postupak je sproveo OPS PJ  BD, bez prisustva ODT-a. Inače, zapisnik o
prepoznavanju su u prilogu pratile fotografije lica pod rednim brojevima od 1
do 9, a svjedok R. naveo da je prepoznao lice pod rednim brojem 5, medjutim,
sud na osnovu radnje prepoznavanja nije mogao da zaključi da li je pod brojem
5 identifikovan upravo G. D., jer ta konstatacija u zapisniku nigdje nije
navedena, a gledajući fotografiju pod rednim brojem 5, sud ne može zaključiti
da li je to fotografija G. D. S toga, zapisnik o prepoznavanju lica u
konkretnom, nije mogao biti dokaz na kome bi sud zasnovao osuđujuću presudu, a
imajući u vidu iskaz svjedoka R. koji je  na zapisnik pred sudom potvrdio da
je  na nepoznatu osobu obratio pažnju tek kada je čuo škripu kapije ulaznih
vrata dvorišta, a ne da isti izlazi iz stana oštećene, to sud sa sigurnošću
nije mogao da zaključi da je G. D. izvršio predmetno krivično djelo. Sud nije
imao dokaza da je djelo izvršeno na način kako je navedeno u optužnici,
odnosno da je upotrebom podesnog sredstva G. pocijepao mrežu na prozoru
kupatila sa zadnje strane u prizemlju kuće, jer je oštećena D. Z. navela da je
vidjela da te mrežice na prozoru nema, a u tom pogledu to nije bilo
potkrijepljeno niti eventualnim zapisnikom o uvidjaju ili fotoeleboratom, da
bi se sud uvjerio u bliži izgled lica mjesta, odnosno u način izvršenja djela.  
Dakle, na osnovu svih provedenih dokaza, sud nije mogao sa sigurnošću
zaključiti da je okrivljeni  G.D. učinio krivično djelo teške krađe na način
kako je to opisano u optužnici, pa kako  je sud ostao u sumnji, odlučeno je u
korist okrivljenog, shodno načelu " in dubio pro reo".  
Imajući u vidu naprijed navedeno sud nije smatrao dokazanim da je okrivljeni
G. D. učinio krivično djelo teške krađe iz čl.240. st.1. tač.1. Krivičnog
zakonika, pa je odlučeno da se shodno članu 373. tač. 2. ZKP, oslobodi od
optužbe.  
U pogledu troškova krivičnog postupka, odlučeno je da padaju na teret
budžetskih sredstava ovog suda, shodno čl. 230. ZKP CG.  
OSNOVNI SUD U KOTORU
Dana 30.03.2012. godine 
ZAPISNIČAR
S U D I J A,
Branka Spalević, s.r.
Vesna Pean, s.r. 
PRAVNA POUKA: Protiv ove presude ima se pravo žalbe u roku od 15 dana od
dana prijema iste, Višem sudu u Podgorici, a preko ovog Suda. 