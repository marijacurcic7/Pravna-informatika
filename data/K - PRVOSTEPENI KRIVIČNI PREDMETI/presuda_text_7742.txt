OSNOVNI SUD U BERANAMA
K. br. 8/10 
U IME NARODA
Osnovni sud u Beranama, kao prvostepeni krivični u vijeću sastavljenom od
Predsjednika suda Dragana Dašića, kao Predsjednika vijeća i sudija porotnika
S. K. i M. P., kao članova vijeća, uz sudjelovanje Mirjane Čukić, kao
zapisničara, u krivičnom predmetu protiv okrivljenog Z M, iz B, zbog
krivičnog djela teška tjelesna povreda iz čl. 151. st.1. Krivičnog zakonika
Crne Gore, po optužnici Osnovnog državnog tužilaštva u Beranama, Kt. br.
227/2009, od   17. decembra 2009. godine, nakon održanog usmenog, glavnog i
javnog pretresa u prisustvu Zamjenika Osnovnog državnog tužioca Popović
Dragoljuba, optuženog Z. M. i branioca optuženog adv. G. P., iz B., a u
odsustvu oštećenog T. D., donio je dana 03.12.2010 godine, a javno objavio
dana 07.12.2010. godine,  
P R E S U D U
      Okrivljeni: **Z. M.** , od oca S. i majke R., rođene V., rođen ... godine u B., sa prebivalištem u naselju D. L., Opština B., državljanina C. G., neoženjen, pismen, završio Srednju školu, srednjeg imovnog stanja, neosuđivan.

K r i v    j e :
           Što je : 
      U noći 26/27.06.2009. godine oko 00,20 časova , teško tjelesno povrijedio oštećenog T. D., na način što ga je više puta udario stisnutim pesnicama u predjelu glave, tačnije nosa i vilice i nanio mu povrede u vidu preloma nosnih kostiju sa dislokacijom, krvnog podliva u predjelu čela desno, nagnječenje oba jagodična predjela i prelom krunice prvog zuba sekutića u gornjoj vilici lijevo.

      \- Čime je izvršio krivično djelo teška tjelesna povreda iz čl. 151. st.1. Krivičnog zakonika Crne Gore.

      \- Pa mu sud za izvršeno krivično djelo na osnovu navedenog zakonskog propisa, te primjenom čl.  32, 36, 42, 52, 53 i 54.  KZ CG, kao i primjenom čl. 364. ZKP-a,

           -i z r i č e : 
USLOVNU   OSUDU
      Kojom mu utvrđuje kaznu zatvora u trajanju od 3 /tri/ mjeseca i istovremeno određuje da se ista neće izvršiti ako okrivljeni za vrijeme od 1 /jedne/ godine od dana pravosnažnosti presude ne učini novo krivično djelo.

      Okrivljeni se obavezuje da na ime troškova krivičnog postupka plati sudu iznos od 696,00 /šeststotinadevedesetšest/ eura, kao i da na ime paušala plati sudu iznos od 40,00 /četrdeset/ eura, a  sve u roku od 15 dana od dana pravosnažnosti presude pod prijetnjom prinudnog izvršenja.

      Imovinsko-pravnog zahtjeva za naknadu štete nije bilo.

O b r a z l o ž e nj e
      Osnovno državno tužilaštvo iz B., je optužnicom Kt. br. 227/2009. od 17. decembra 2009. godine, optužilo Z. M., iz naselja D. L., Opština B., da je izvršio krivično djelo teška tjelesna povreda iz čl. 151. st.1. Krivičnog zakonika Crne Gore. Na glavnom pretresu od 03.12.2010. godine, zastupnik javne optužbe-Zamjenik Osnovnog državnog tužioca Popović Dragoljub, u završnoj riječi izjavio je, da ostaje pri optužnici Osnovnog državnog tužilaštva u Beranama, Kt. br.  227/2009. od 17. decembra 2009. godine, protiv optuženog Z. M., s tim što je istu s obzirom na nalaz i mišljenje vještaka Prof. Dr D. Č., precizirao u pogledu činjeničnog opisa, dok je pravna kvalifikacija ostala ista. Naveo je, da takvo činjenično stanje proizilazi iz dokaza izvedenih na glavnom pretresu, da su oštećenom povrede nanešene tupinom mehaničkog oruđa kako je to istakla Dr D. Č.. Predložio je sudu da optuženog oglasi krivim za djelo stavljeno mu na teret.

      Oštećeni T. D., se nije pridružio krivičnom gonjenju protiv optuženog, niti je postavio imovinsko pravni zahtjev za naknadu štete.

      Izjašnjavajući se o navodima iz optužnice Osnovnog državnog tužilaštva iz Berana, okrivljeni **Z. M.** , je tokom postupka u svoju odbranu naveo:

      U istražnom postupku, na zapisniku od 02.12.2009. godine, da nije nanio teške tjelesne povrede oštećenom T. D. i da ga nije više puta udarao stisnutim pesnicama u predjelu glave, nosa i vilice, te da je on od tih udaraca pao na asfaltnu podlogu i da ga je nakon toga udarao rukama i nogama u predjelu glave i tijela i vukao po asfaltu. Da je tačno da su se sreli u noći 26/27 06.2009. godine i to u gdje su se izudarali međusobno rukama ali ne toliko jako, tako da  nijesu padali na zemlju, a razvadili su ih neki ljudi čija imena ne zna. Da bi nakon toga se razdvojili, kada su se se nakon toga poslije pola noći opet sreli ispred zgrade u kojoj žive ujak i baba T. D. kao i njegova baba, gdje su ponovo počeli da se udaraju, a da se nijesu jako udarali, već da su se gurali i vukli za rukave, a nakon čega je oštećeni otišao trčeći, put ulaza gdje stanuje njegova baba. Dok na glavnom pretresu, od 11.03.2010. godine je naveo na da nije počinio krivično djelo koje mu je stavljeno na teret, da se sa oštećenim T. D. poznaje duže vrijeme i prije tog događaja koji se desio 27.06.2009. godine, nisu imali nikakvih sukoba, a to veče  posvađali su se zbog neke djevojke, kada je oštećeni počeo da mu prijeti, nakon čega je došlo do guranja rukama u predjelu grudi. Naveo je, da ne može tačno da se izjasni ko je koga prvi gurnuo, a da od guranja nijesu pali niti on, niti oštećeni, a nijesu se udarali i da događaj nije trajao dugo, a inače to veče nijesu bili u društvu, već su bili neki ljudi čija imena ne zna i da se taj događaj desio oko 23,00 časa. Dalje je naveo, da je on iste večeri oko 00,30 časova krenuo kod njegove babe i da je bio sam, a da je u prolazu između dvije zgrade susreo oštećenog T. D.. Istakao je, da su tu počeli da se prepiru, ali se nisu udarali nego su se gurali rukama, na način što su jedan drugog uhvatili u predjelu ruku i to u predjelu nadlaktice. Sve to je trajalo kratko vrijeme, nakon toga oštećeni se otrgao  i otišao u pravcu svog ulaza, a on nakon što je oštećeni otišao on nije išao za njim, niti ga tjerao. Nije vidio šta se dalje dešavalo u ulazu već se okrenuo i otišao u suprotni pravac, jer u suprotnom ulazu stanuje njegova baba. U završnoj riječi je izjavio, da u potpunosti prihvata završnu riječ svog branioca.

      Branilac okrivljenog **adv. G. P.** , u završnoj riječi je naveo:

      Da na osnovu kratkog, površnog i za odbranu krajnje neobjektivnog nalaza vještaka Dr Č., koja je kazala da je ta povreda nanešena udarom pesnice, te da se ne može doći do zaključka da je njegov branjenik izvršio krivično djelo. Da su svoje nalaze dali i ljekari Dr D., Dr J. N., kao i stomatolog, koji nijesu isključili mogućnost da je teška tjelesna povreda nenesena padom o tvrdu, ravnu, glatku, oblu i klizavu podlogu. Da Dr Č. očigledno nije bila upoznata sa činjenicom da je kritične večeri dva puta dolazilo do fizičkog obračuna i tuče između okrivljenog i oštećenog, a imajući u vidu i druge povrede u predjelu glave, u predjelu čela i crvenilo u predjelu jagodice, je zaključila da su i povrede prelom nosne kosti sa dislokacijom i prelom zuba nanesene pesnicom. Tražio je da sud optuženog oslobodi od optužbe, kao i da troškovi krivičnog postupka padnu na teret budžetskih sredstava suda i da se odmjere po AT Crne Gore

      Radi pravilnog i zakonitog presuđenja ove krivično-pravne stvari sud je na glavnom pretresu u dokaznom postupku izveo sledeće dokaze:  
      saslušao oštećenog T. D., saslušao svjedoka J. R., pročitao izvještaj ljekara specijaliste JZU Opšte bolnice u B. broj protokola ..., od 02.07.2009. godine na ime T. D., pročitao otpusnu listu sa epikrizom Opšte bolnice u B. hirurško odjeljenje na ime T. D., izvršio uvid u izvod iz matične knjige rođenih na ime T. D. rođenog 17.11.1992. godine – postao punoljetan, pročitao nalaz i mišljenje vještaka Dr D. B. iz predmeta Ki.br.57/09 od 03.12.2009. godine, pročitao nalaz i mišljenje vještaka Dr M. Đ. iz predmeta Ki.br.57/09 od 15.12.2009. godine, pročitao nalaz i mišljenje vještaka Dr J. N., datog u predmetu Ki.br.57/09, od 05.12.2010. godine i saslušao istog vještaka na glavnom pretresu od 03.12.2010. godine, saslušao vještaka Prof. Dr D. Č. na glavnom pretresu 03.12.2010. godine, izvršio uvid u Istoriju bolesti na ime T. D., Opšte bolnice B., Hirurško odjeljenje, matični broj centralne knjige ... odelj. Knjige br. ..., od 27.06.2009. godine i izvršio uvid u izvod iz kaznene evidencije za optuženog.

      Nakon sprovedenog dokaznog postupka cijeneći navode optužbe odbranu okrivljenog te izvedene pobrojane dokaze cijeneći ih u smislu čl. 17. i 360. ZKP-a, a dovodeći ih u vezu jedne sa drugim, sud je stao na stanovištu da su činjenice iz činjeničnog opisa izreke presude u svemu dokazane i da je okrivljeni Z. M., izvršio krivično djelo teška tjelesna povreda iz čl. 151. st.1. Krivičnog zakonika Crne Gore,  pa ga je oglasio krivim i krivično-pravno odgovornim, jer nije bilo osnova koji bi isključivali postojanje krivičnog djela i krivično-pravne odgovornosti okrivljenog. Sud nije prihvatio odbranu okrivljenog koji je u potpunosti negirao izvršenje krivičnog djela stavljenog mu na teret, jer je ista nelogična, neuvjerljiva i sračunata na izbjegavanje krivične odgovornosti. Sud je uzeo u obzir činjenicu da je okrivljeni u istražnom postupku naveo, da se kritične prilike udarao sa oštećenim, dok na glavnom pretresu je to negirao, ističući pritom da nije došlo do udaranja, već samo do guranja, pa se zaključuje da okrivljeni ne shvatajući težinu svoje odbrane date u istražnom postupku, istu promijenio na glavnom pretresu, negirajući samo udaranje. A sama odbrana je negirana nalazom i mišljenjem vještaka sudske medicine Dr D. Č., u kojem je precizno opisala da su povrede koje je oštećeni zadobio kritične prilike nastale djelovanjem mehaničke sile tj. šake stisnute u pesnicu, kao i da te povrede oštećeni nije mogao zadobiti padom na tvrdu podlogu, jer bi pored istih morale postojati i povrede u predjelu koljena, laktova i sl.

      Svjedok oštećeni **T. D.** je u naveo u istražnom postupku, na zapisniku od 02.12.2009. godine, da je u noći  26/27.06.2009. godine, u B. sreo Z. M., kada su počeli da se međusobno udaraju, ali da nijesu bili povrijeđeni, jer su ih razvadili neki ljudi koji su tuda prolazili. Kada su se razišli, on je potom kasnije pošao, gdje mu žive baba i ujak, kada su se opet sreli, a misli da je to bilo oko pola noći, ponovo su počeli da se međusobno udaraju pesnicama, ali ne toliko jako da bi povrijedili jedan drugog. Dalje je naveo, da kada se okrenuo i počeo da trči uz stepenice ka stanu, u kojem mu žive baba i ujak, tada se spotakao, pao i udario glavom od stepenice, te da je ušao u stan kod ujaka i kazao mu da se potukao sa Z. M., ali tada ujaku nije kazao da je pao na stepenice, već mu je rekao da mu je okrivljeni nanio te povrede. Međutim oštećeni je na glavnom pretresu, na zapisniku od 18.11.2010. godine promijenio svoj iskaz, tako što je izjavio da su se on i okrivljeni kritične prilike udarali otvorenim šakama u predjelu tijela. Na kraju je istakao, da su se on i okrivljeni izmirili i da su sad drugovi.  
      Sud je prihvatio iskaz oštećenog u dijelu koji je u skladu sa ostalim dokazima koje je sud prihvatio kao nesporne, dok dio iskaza koji se odnosi na način zadobijanja povreda tj. da je iste zadobio padom na stepenice, sud nije mogao da prihvati, jer u tom slučaju oštećeni bi morao zadobiti još i povrede koje su karakteristične za pad, tj. povrede na koljenima i laktovima, kao i da povrede koje je oštećeni zadobio nijesu mogle nastati padom na tvrdu podlogu, što je utvrđeno nalazom i mišljenjem vještaka Dr D. Č.. Sud  je posebno cijenio okolnost da je oštećeni u iskazu datom u istrazi naveo, da se udarao sa okrivljenim pesnicama, dok na glavnom pretresu je isti promijenio istakavši da su se međusobno udarali otvorenim šakama, a sve to u namjeri da pomogne okrivljenom, jer su se oni u međuvremenu pomirili i postali prijatelji.

      Svjedok **J. R.** je naveo, da živi na drugom spratu u zgradi u B., a negdje oko 24 časa, dok se nalazio u stanu, čuo je glas njegovog sestrića maloljetnog T. D.Kada je izašao u prizemlje zgrade, vidio je oštećenog, koji je bio krvav u predjelu nosa i da mu je tada rekao da se potukao sa Z. M., da su se udarali pesnicama. Odmah nakon toga on ga je poveo u policiju, a kasnije i u bolnicu, da je imao vidljive povrede u predjelu nosa i u predjelu desnog oka. Dalje je naveo, da mu je on nakon   jednog ili dva dana nakon tog događaja rekao da se predmetne večeri okliznuo u hodniku zgrade i da je udario na stepenice, i da je na taj način zadobio povrede. Na glavnom pretresu od 03.12.2010. godine, je dodao pored gore navedenog da u hodniku zgrade postoje dvije stepenice, koje su izgrađene od betona, a preko kojih je postavljen mermer, da se radi o veoma klizavoj površini. Na kraju je istakao da poslije dolaska oštećenog kod njega on izašao u hodnik i u blizini dvije stepenice, tj.tačnije ispod njih, vidio kapljice krvi, mada nije detaljno obraćao pažnju, jer je u prvom trenutku povjerovao oštećenom da mu je Z. nanio povrede.

      Sud je prihvatio iskaz svjedoka u dijelu gdje navodi, da mu je oštećeni rekao da su se on i okrivljeni udarali pesnicama, kao i da je vidio povrede koje je oštećeni zadobio, dok u dijelu u kom navodi da mu je poslije nekoliko dana oštećeni rekao da je povrede zadobio padom na stepenice, sud nije mogao da prihvati, iz razloga jer sama činjenica da je to oštećeni rekao svjedoku J. R., poslije nekoliko dana, kada se on i pomirio sa okrivljenim, dovoljno govori za sebe. Sud je posebno imao u vidu da naprijed utvrđeno stanje proizilazi i iz nalaza i mišljenja vještaka Prof. Dr D. Č..

Iz pročitanog izvještaja ljekara specijaliste JZU Opšte bolnice u B. broj
protokola ..., od 02.07.2009. godine na ime T. D. se vidi da se radi o teškoj
tjelesnoj povredi.  
Iz pročitane otpusne liste sa epikrizom Opšte bolnice u B. hirurško odjeljenje
na ime T. D. se vidi da je oštećeni dana 27.06.2009. godine primljen zbog
povreda zadobijenih u tuči, da nije gubio svijest, da nije povraćao. Dalje se
vidi da je kod oštećenog bio vidan hematom na čelu desno veličine oko 2x2cm,
hiperemija i edem oba zigomatična predjela, otok piramide nosa., kao i prelom
prvog sekutića lijevo.  
Uvidom u Istoriju bolesti na ime T. D., Opšte bolnice B., Hirurško odjeljenje,
matični broj centralne knjige ... odelj. Knjige br. ..., od 27.06.2009.
godine, se vidi da je oštećenom pružena medicinska pomoć u Opštoj bolnici u B.
zbog povreda zadobijenih u tuči.  
Sud je prihvatio gore navedenu medicinsku dokumentaciju iz razloga, jer je
izdata od strane zdravstvene ustanove i snabdjevena pečetima i potpisima
ovlašćenih lica.  
Uvidom u izvod iz matične knjige rođenih na ime T. D. utvrđeno je, da je
rođen .... godine i da je postao punoljetan.  
Iz nalaza i mišljenja vještaka Dr D. B. iz predmeta Ki.br.57/09 od
03.12.2009. godine, se vidi da je T. D. navodno u tuči zadobio povrede i to: u
vidu preloma kostiju nosa sa dislokacijom, krvni podliv u predjelu čela desno,
crvenilo i otok oba zigomatična predjela, kao i prelom prvog zuba sekutića
lijevo. Da se povreda u vidu preloma kostiju nosa sa dislokacijom pri čemu je
urađena tamponada nosa i retrozicija se kvalifikuju kao teška tjelesna
povreda, a ostale povrede pojedinačno i ukupno se kvalifikuju kao lake
tjelesne povrede. Povrede su mogle biti nanešene tupom mehaničkom silom,
udarom u predjelu lica i nosa, ili pak padom u predjelu lica i nosa o tvrdu
podlogu.  
Iz nalaza i mišljenja vještaka Dr M. Đ., iz predmeta Ki.br.57/09 od
15.12.2009. godine, se vidi da se radi o lakoj tjelesnoj povredi, da je moguća
protetska nadoknada polomljene krunice zuba, a prelom krunice može se desiti
udarom pesnice ili šakom, a može i padom o tvrdu podlogu.  
Iz nalaza i mišljenja vještaka Dr J. N., datog u predmetu Ki.br.57/09, od
05.12.2010. godine, na osnovu medicinske dokumentacije vidi se da je
povrijeđeni T. D. primljen u hirurško odjeljenje Opšte bolnice, zbog sledećih
povreda: povreda-prelom nosnih kostiju sa dislokacijom, krvni podliv čeone
regije sa desne strane, nagnječenje lica u predjelu obje jabučne kosti, kao i
prelom krunice sa lijeve strane zuba br. ... Da su navedene povrede mogle biti
izazvane tupom mehaničkom silom, kao što je udarac pesnicom, koljenom, laktom,
bezbol palicom i kvalifikuju se kao teške tjelesne povrede. Navedene povrede
su mogle biti izazvane padom na neku tvrdu podlogu, kao što je ivica stepenica
ili neravna podloga mogla dati i rane koje se hiruški moraju tretirati, tj.
švati, te da je mišljenja da su povrede vjerovatno nastale udarom pesnice. Na
glavnom pretresu od 03.12.2010. godine pojasnio je, da izolovana povreda
nosnih kostiju sa dislokacijom može biti izazvana udarom tupe mehaničke sile,
npr. pesnicom, nogom i slično, ali nije isključio mogućnost da izolovana
povreda nosnih kostiju nije mogla biti izazvana padom na neku ravnu tvrdu
podlogu, kao što su stepenice, ali isključuje da taj pad na stepenice ne bude
na oštru ivicu ili na ivicu koja je neravna. Da bi pad trebao da bude na
glatku podlogu, kao što je podest stepenica. Dalje navodi, da ne može biti
apsolutno siguran o načinu nanošenja ovih povreda, te da su iste mogle nastati
udarom pesnice, noge, kao i padom na ravnu podlogu.  
Sud je prihvatio nalaze i mišljenja gore navedenih vještaka, a koji se odnose
na kvalifikaciju povreda, kao i to da su navedene povrede nastale  udarom
pesnice, a inače se radi o vještacima koji su kompetentni za davanje nalaza i
mišljenja.  
Iz nalaza i mišljenja vještaka Prof. Dr D. Č., datom na glavnom pretresu
03.12.2010. godine, utvrđeno je, da je T. D., liječen na odjeljenju jedan dan
27.06.2009. godine, po dijagnozama koje prevedeno znače: prelom nosnih kostiju
sa dislokacijom, krvni podliv u čeonom predjelu sa desne strane, nagnječenje u
oba jagodična predjela, u čeonom predjelu sa desne strane, nagnječenje u oba
jagodična predjela, prelom krunice prvog zuba u gornjoj vilici sa lijeve
strane. Da je urađena potrebna dijagnostika, ručno namješten prelom nosnih
kostiju i da je pacijent  otpušten na kućno liječenje uz zakazanu kontrolu za
tri dana. Na osnovu ustanovljenog nalaza dala je sledeći zaključak i
mišljenje: T. D. u predmetnom događaju (26/27.06.2009) godine, zadobio je
sljedeće povrede: prelom nosnih kostiju sa dislokacijom. Prelom nosnih kostiju
sa dislokacijom, koji sam za sebe predstavlja tešku tjelesnu povredu, dok
ostale ustanovljene povrede krvni podliv u čeonom predjelu sa desne strane,
nagnječenje u oba jagodična predjela, prelom krunice prvog zuba u gornjoj
vilici sa lijeve strane pojedinačno i zbirno kvalifikuju se kao lake tjelesne
povrede. Napomenula je, da prelom zuba nije opisan, tj. da se ne vidi da li je
povrijeđena srž zuba, ali je mišljenja da nije, jer bi vjerovatno u tom
slučaju bilo navedeno da pacijent ima jak bol u predjelu slomljene krunice i
bio bi upućen hitno stomatologu. Dalje je navela, da se na osnovu lokalizacije
i rasporeda povreda u predjelu lica, te nedostataka povreda u predjelu
koljena, laktova i sl. navedene povrede nijesu mogle nastati mehanizmom pada
na tvrdu podlogu.  Da povreda "otok piramide nosa" znači, da na nosu nije
postojala rana, a ista bi morala postojati da je oštećeni udario na ivicu
stepenice, kao i to da navedene povrede su nastale višekratnim djelovanjem
tupine zamahnutog mehaničkog oruđa gdje spada i šaka stisnuta u pesnicu.  
      Sud je u potpunosti prihvatio nalaz i mišljenje navedenog vještaka, jer se iz istog može jasno zaključiti kvalifikacija povreda, kao i to da je navedene povrede oštećeni zadobio udarcem šake stisnute u pesnicu, a ne kako oštećeni navodi padom od stepenice, jer bi u tom slučaju navedene povrede morale biti propraćene povredama koje su karakteristične za pad-povrede na laktovima, koljenima i sl. kao i to da bi na nosu morala postojati rana, da je oštećeni pao od ivicu stepenica. Posebno imajući u vidu da je nalaz i mišljenje u skladu sa iskazom oštećenog datog u istražnom postupku, u kojem navodi da se on sa okrivljenim udarao pesnicama, a što je rekao i svom ujaku-svjedoku R. J. vidjevši ga, neposredno poslije kritičnog događaja.

Pravnom analizom naprijed utvrđenog činjeničnog stanja, sud je našao da su se
u opisanim radnjama okrivljenog Z. M., stekla sva bitna obeležja bića
krivičnog djela, teška tjelesna povreda iz čl. 151. st. 1. Krivičnog zakonika
Crne Gore. Naime, kako je u toku krivičnog posutpka na nesumnjiv način
utvrđeno, da je okrivljeni Z. M. u noći 26/27.06.2009. godine oko 00,20 časova
u B., teško tjelesno povrijedio oštećenog T. D., na način što ga je više puta
udario stisnutim pesnicama u predjelu glave, tačnije nosa i vilice i nanio mu
povrede u vidu preloma nosnih kostiju sa dislokacijom, krvnog podliva u
predjelu čela desno, nagnječenje oba jagodična predjela i prelom krunice prvog
zuba sekutića u gornjoj vilici lijevo. Naime, sud je utvrdio da je okrivljeni
izvršio krivično djelo kritične noći, jer je između okrivljenog i oštećenog
prethodno došlo do verbalnog konflikta kada su se međusobno gurali i kada su
ih razvadili prolaznici, da bi nakon toga poslije od oko pola sata, došlo do
ponovnog susreta, koji je prerastao u fizički konflikt, kada je okrivljeni
udarcima pesnicama oštećenom nanio povrede, nakon čega je oštećeni pobjegao od
okrivljenog i ušao u zgradu gdje mu živi ujak, kojem je rekao da se potukao sa
okrivljenim i da su se udarali pesnicama. Takođe sud je utvrdio, da su povrede
koje je tom prilikom oštećeni zadobio nastale višekratnim djelovanjem šake
stisnute u pesnicu, a ne kako je oštećeni naveo u svom iskazu na glavnom
pretresu, da se okliznuo od stepenice u hodniku, te da je pao na iste, jer je
nalazom i mišljanjem vještaka sudske medicine Dr D. Č. utvrđeno, da na osnovu
lokalizacije i rasporeda povreda u predjelu lica sve povrede nijesu mogle
nastati padom na tvrdu podlogu, te da su tako nastale morale bi postojati
povrede karakteristične za pad-povrede na koljenima, laktovima, šakama i sl. U
prilog utvrđenom činjeničnom stanju stoji i činjenica, da je oštećeni zadobio
povredu "otok piramide nosa", što znači da na nosu nije postojala rana, koja
bi inače morala postojati da je povredu oštećeni zadobio padom na strepenica,
kako on, sa namjerom da pomogne okrivljenom, inače sad tvrdi. Iz svih
izvedenih dokaza kao i iz odbrane okrivljenog datoj u istrazi-da se udarao sa
oštećenim, iz iskaza oštećenog datog u istrazi-da se sa okrivljenim udarao
pesnicama kritične prilike, što je i rekao svom ujaku J. R., a na kraju je sve
to i potvrđeno nalazom i mišljenjem vještaka Dr D. Č.. Dakle kao nesporna
činjenica stoji, da su u predmetnom događaju ispunjena sva bitna obilježja
krivičnog djela teška tjelesna povreda, čime su se stekli uslovi za krivičnu
odgovornost okrivljenog. Djelujući na opisani način okrivljeni je postupao sa
umišljajem, jer je bio svjestan svojeg djela i htio njegovo izvršenje, a
pritom bio svjestan činjenice da svojim ponašanjem i preduzetom radnjom može
da  povrijedi oštećenog.  
Prilikom odlučivanja o izboru vrste i visine krivične sankcije koju u
konkretnom slučaju treba primijeniti prema okrivljenom Z. M., za naprijed
navedeno krivično djelo, sud je imao u vidu sve okolnosti u smislu čl. 42. KZ
CG. Tako je od olakšavajućih okolnosti na strani okrivljenog Z. M., sud
cijenio i uzeo u obzir da se radi o licu mlađeg životnog doba, da se oštećeni
nije pridružio krivičnom gonjenju, niti je postavio imovinsko-pravni zahtjev
za naknadu štete, kao i to da su se okrivljeni i oštećeni izmirili, te i to da
do sada nije osuđen kao počinilac krivičnog djela, dok otežavajućih okolnosti
na strani okrivljenog nije bilo. Sud je uvjerenja da je izrečena kazna
srazmjerna težini izvršenog krivičnog djela i stepenu krivično-pravne
odgovornosti okrivljenog, te da će se ovom vrstom i visinom kazne u okviru
opšte svrhe izricanja krivičnih sankcija propisanih čl. 4. st. 2. KZ CG,
postići svrha uslovne osude propisana čl. 52. istog Zakona, jer se osnovano
može očekivati da će se i uslovnom osudom, kao mjerom upozorenja uz prijetnju
kaznama, dovoljno uticati na okrivljenog Z. M., da u buduće ne vrši krivična
djela.  
Odluka o troškovima krivičnog postupka u iznosu od 696,00
/šeststotinadevedesetšest/  eura, zasnovana je na odredbi čl. 202. st.1.
ZKP-a, a  predstavlja izdatke koje je sud imao kao naknadu vještacima
medicinske struke za date nalaze i mišljenja, dok je paušalni iznos odmjeren s
obzirom na složenost i trajanje krivičnog postupka, te imovnog stanja
okrivljenog, shodno čl. 199. st. 9. ZKP-a.  
      Imovinsko pravnog zahtjeva za naknadu štete nije bilo.

      Sa iznijetih razloga odlučeno je kao u izreci presude.

OSNOVNI SUD U BERANAMA,
Dana, 07. 12. 2010. godine.
ZAPISNIČAR,                                              PREDSJEDNIK SUDA-
VIJEĆA,
Mirjana Čukić
Dragan Dašić           
PRAVNA POUKA:
Protiv ove presude nezadovoljna stranka
ima pravo žalbe u roku od 15 / petnaest /
dana od dana prijema iste presude i to Višem
sudu u Bijelom Polju, a preko ovog suda.  