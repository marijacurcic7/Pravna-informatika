OSNOVNI SUD U BERANAMA
K.br.18/10 
U IME NARODA
Osnovni sud u Beranama, kao prvostepeni krivični, u vijeću sastavljenom od
sudije Ane Kenjić, kao Predsjednika Vijeća i sudija porotnika Stajke Miletić i
Slobodana Lalevića, kao članova vijeća, uz sudjelovanje zapisničara Milanke
Radenović, u krivičnom predmetu protiv optuženih P. J., Š. J., V. J. I M.
J. , svi iz B., zbog krivičnih djela falsifikovanje isprave iz člana 412 st.
2 u vezi st. 1 KZ-a CG, po Optužnici Osnovnog državnog tužilaštva u Beranama
Kt.br.64/08 od 13.12.2008. godine,  nakon održanog glavnog i javnog pretresa,
u prisustvu Zamjenika ODT-a Berane Dragoljuba Popovića i optuženih,  donio je
dana 03.02.2010. godine, a javno objavio dana 05.02.2010. godine,  
P R E S U D U
Optuženi: 
1. P. J. , od oca V. i majke R., rođene T., rođen ...godine, u B., sa
prebivalištem u B., državljanin CG, nezaposlen, oženjen, otac jednog djeteta,
pismen, završio Srednju muzičku školu, vojsku služio 1974.godine, u R., vodi
se pri VO B., siromašnog imovnog stanja, osuđivan presudom Trećeg Opštinskog
suda u B. K.br.1601/73 od 25.03.1974.godine, zbog krivičnih djela iz člana 170
st. 1 i 142 st. 1 KZ SFRJ, na novčanu kaznu u iznosu od 150 dinara, osuda
brisana 25.03.1979. godine,  
2. Š. J. , od oca R. i majke Z., rođene S., rođena ... godine, u B., gdje
je i stalno nastanjena, u , državljanka CG, penzioner, udata, majka jednog
djeteta, pismena, završila SSS, po zanimanju KV kožar, siromašnog imovnog
stanja, neosuđivana.  
3. V. J. , od oca P. i majke Š., rođene K., rođen ...godine, u B.,
Opština Z., sa prebivalištem u B., u , državljanin C. G., nezaposlen, oženjen,
otac dvoje djece, pismen, završio treći stepen autoelektričarske škole,
siromašnog imovnog stanja, neosuđivan i  
4. M. J. , od oca M. i majke N., rođene K., rođena ...godine, u B. P., sa
prebivalištem u B., ., državljanka CG, po zanimanju medicinska sestra, udata,
majka dvoje djece, pismena, završila SSS, siromašnog imovnog stanja,
neosuđivana.  
I 
K r i v i    s u :
Što su : 
- Optuženi P. J. dana 18.04.2007. godine, u B., napravio lažne isprave,
na način što je u formulare – izjava žiranta, ovjera podataka za žiranta br.
... od 16.04.2007. godine izdata od Republičkog fonda penzijsko invalidskog
osiguranja PJ B. i administrativna zabrana br. ... od 16.04.2007. godine
izdata od Republičkog fonda penzijsko invalidskog osiguranja PJ B., unio
neistinite podatke i potpisao drugo lice – S. S. i ovakve lažne isprave, za
koje je znao da su lažne, upotrijebio kao prave istoga dana, kod „ A. M. „
banke, prilikom realizacije kredita po ugovoru br. ..., na iznos od 3.000,00
eura,  
- Optuženi P. J. dana 13.10.2006. godine, u B., u namjeri da se
upotrijebe kao prave, napravio lažne isprave, na način što je u formulare
izjava žiranta i administrativna zabrana br. ... od 12.10.2006. godine izdata
od Republičkog   fonda penzijsko invalidskog osiguranja PJ B., unio neistinite
podatke i potpisao drugo lice – I. R., a optužena Š. J. , ovakve lažne
isprave, za koje je znala da su lažne, a koje je prethodno pribavila od
okrivljenog P.J., upotrijebila kao prave istoga dana kod „O.“ Banke prilikom
realizacije kredita po ugovoru broj ... na iznos od 4.500,00 eura.  
- Optuženi P. J. dana 07.08.2007.godine, u B., u namjeri da se upotrijebi
kao prava napravio lažnu ispravu, na način što je u formularu izjava žiranta
unio neistinite podatke i potpisao drugo lice M. M., a optužena Š. J.
ovakvu ispravu, koju je prethodno pribavila od optuženog P. J. i za koju je
znala da je lažna, upotrijebila kao pravu istog dana kod VFI „A.I.“ B.
prilikom realizacije kredita po ugovoru broj ..., na iznos od 4.000,00 eura.  
- Čime su kao saizvršioci izvršili produženo krivično djelo falsifikovanje
isprave iz čl. 412 st. 1 Krivičnog Zakonika u vezi čl. 49 Krivičnog zakonika.  
II 
- Optuženi P. J.   dana 12.07.2007. godine, u B., u namjeri da se
upotrijebi kao prava, napravio lažnu ispravu, na način što je u formularu –
administrativna zabrana na penziju br. ... od 19.06.2007. godine izdata od
Republičkog  fonda penzijsko invalidskog osiguranja PJ B., unio neistinite
podatke i potpisao drugo lice – M. M., a optuženi V. J. ovakvu lažnu
ispravu, koju je prethodno pribavio od optuženog P. J.i za koju je znao da je
lažna, upotrijebio kao pravu istoga dana kod „O.“ banke prilikom realizacije
kredita po ugovoru o kreditu broj ... na iznos od 4.000,00 eura.  
- Čime su kao saizvršioci izvršili krivično djelo falsifikovanje isprave iz
čl. 412 st. 1 Krivičnog zakonika  
- Optuženom P. J. , za produženo krivično djelo falsifikovanje isprave iz
čl. 412 st. 1 Krivičnog zakonika sud utvrđuje kaznu zatvora u trajanju od
6 ( šest ) mjeseci, a za krivično djelo falsifikovanje isprave iz čl. 412 st.
1 Krivičnog zakonika utvrđuje kaznu zatvora u trajanju od 2 ( dva )
mjeseca, pa ih na osnovu navedenih zakonskih propisa, te primjenom člana 32,
36, 42 i 48 Krivičnog zakonika, kao i primjenom člana 364 ZKP-a  
O S U Đ U J E
- Optuženog P. J. na jedinstvenu kaznu zatvora u trajanju od 7 (sedam)
mjeseci.  
- Optuženu Š. J. na kaznu zatvora u trajanju od 3 (tri) mjeseca.  
- A optuženom V. J., još i na osnovu čl. 52, 53 i 54 KZ-a,  
I z r i č e 
U S L O V N U    O S U D U
Kojom joj utvrđuje kaznu zatvora u trajanju od 2 ( dva ) mjeseca i istovremeno
određuje da se ista neće izvršiti, ako osuđena za vrijeme od 1 (jedne) godine,
od dana pravosnažnosti presude, ne učini novo krivično.  
Optuženi se obavezuju, da solidarno plate sudu troškove krivičnog postupka u
iznosu od 95,00 (devedesetipet) eura, kao i paušal u iznosu od po 30,00 (
trideset ) eura, u roku od 15 dana, po pravosnažnosti presude, pod prijetnjom
prinudnog izvršenja.  
III 
Optuženi P. J. i M. J. ,  
OSLOBAĐAJU SE OD OPTUŽBE
Da su:  
- Optuženi P. J., dana 28.06.2007.godine, u B., u namjeri da se upotrijebe
kao prave, napravio lažne isprave, na način što je u formulare-izjava žiranta,
ovjera podataka za žiranta i administrativna zabrana za žiranta, unio
neistinite podatke i potpisao drugo lice-S. S., a optužena M. J. ovakve lažne
isprave, koje je prethodno pribavila od optuženog P. J. i za koje je znala da
su lažne, upotrijebila kao prave, istog dana kod „A.M.“ Banke, prilikom
realizacije kredita, po ugovoru o kreditu broj 135362707, na iznos od 2.000,00
eura,  
- čime bi izvršili krivično djelo falsifikovanje isprave iz čl. 412 st. 1
Krivičnog Zakonika,  
- POŠTO nije dokazano, da su izvršili krivično djelo, koje im se optužbom
stavlja na teret, na osnovu člana 363 tač.3 ZKP-a.  
O b r a z l o ž e nj e
Osnovno državno tužilaštvo B. podnijelo je optužnicu Kt.br.64/08 od 13.12.
2008.godine, protiv P. J., Š. J., V. J. i M. J., svi iz B., zbog krivičnih
djela falsifikovanje isprave iz čl. 412 st. 2 u vezi st. 1 KZ. Zamjenik ODT-a
Berane Dragoljub Popović,  u završnoj riječi, precizirao je optužnicu u
činjeničnom opisu i u pogledu pravne kvalifikacije, tako da glasi što su:
Okrivljeni J. P., dana 13. 10. 2006. godine u B., u namjeri da se upotrijebe
kao prave napravio lažne isprave, na način što je u formularu izjava žiranta i
administrativna zabrana, unio neistinite podatke i potpisao drugo lice I. R.,
a okrivljena J. Š., ovako lažne isprave za koje je znala da su lažne, a koje
je prethodno pribavila od okrivljenog J. P., upotrijebila kao prave istoga
dana kod O. banke prilikom realizacije kredita po ugovoru br. ...na iznos od
4.500,00 eura,  
- Čime su izvršili krivično djelo falsifikovanje isprave iz čl. 412 st. 1 KZ.  
Okrivljeni J. P., dana 18. 04. 2007. godine u B., napravio lažne isprave na
način što je u formularu izjava žiranta, ovjera podataka za žiranta i
administrativna zabrana unio neistinite podatke i potpisao drugo lice S. S. i
ovako lažne isprave za koje je znao da su lažne upotrijebio kao prave istoga
dana kod A.M. Banke, prilikom realizacije kredita po ugovoru br... na iznos od
3.000,00 eura,  
- Čime je izvršio krivično djelo falsifikovanje isprave iz čl. 412 st 1 KZ.  
Okrivljeni J.P., dana 28. 06. 2007. godine u B., u namjeri da se upotrijebe
kao prave napravio lažne isprave,  na način što je u formulare izjava žiranta,
ovjera podataka za žiranta i administrativna zabrana za žiranta unio
neistinite podatke i potpisao drugo lice S. S., a okrivljena J. M., ovakve
lažne isprave, koje je prethodno pribavila od okrivljenog J. P. i za koje je
znala da su lažne, upotrijebila kao prave kod A.M. Banke, istoga dana prilikom
realizacije kredita po ugovoru o kreditu br. ..., na iznos od 2.000,00 eura,  
- Čime su izvršili krivično djelo falsifikovanje isprave iz čl. 412 st. 1 KZ.  
Okrivljeni J. P., 12. 07. 2007. godine, u B., u namjeri da se upotrijebe kao
prave, napravio lažne isprave, na način što je u formularu administrativna
zabrana na penziju unio neistinite podatke i potpisao drugo lice M. M., a
okrivljeni J.V., ovakve lažne isprave koje je prethodno pribavio od
okrivljenog J.P., a za koje je znao da su lažne, upotrijebio kao prave istoga
dana kod „O.“ Banke prilikom realizacije kredita po ugovoru o kreditu br. ...
na iznos od 4.000,00 eura,  
- Čime su izvršili krivično djelo falsifikovanje isprave iz čl 412 st. 1 KZ.  
Optuženi J. P., dana 07. 08. 2007. godine u B., u namjeri da se upotrijebe kao
prave napravio lažne isprave na način što je u formularu izjava žiranta unio
neistinite podatke i potpisao drugo lice M. M., a okrivljena J. Š., ovakve
isprave, koje je prethodno pribavila od okrivljenog J. P., za koje je znala da
su lažne upotrijebila kao prave istoga dana kod VFI A. B. prilikom realizacije
kredita po ugovoru br. ... na iznos od 4.000,00 eura,  
- Čime su izvršili krivično djelo falsifikovanje isprave iz čl 412 st. 1 KZ.  
Ostao je pri preciziranoj optužnici u pogledu činjeničnog opisa i pravne
kvalifikacije, te je predložio sudu, da optužene oglasi krivim i osudi na
kazne po Zakonu.  
Optuženi P. J. u svojoj odbrani, datoj tokom krivičnog postupka, priznao
je da je izvršio krivično djelo falsifikovanje isprave, u odnosu na S. S., na
način što je falsifikovao njegov potpis, kao žiranta, kod „A. M.“ Banke.
Takođe je priznao, da je izvršio falsifikovanje potpisa I. R., čiji je potpis
više puta falsifikovao i podizao kredite kod raznih Banaka. U jednom navratu
je falsifikovao potpis žiranta M. M., da bi podigao kredit, ali ne zna ime
Banke. Naveo je da je M. J. njegova snaha i nosilac kredita i nije učestvovala
u radnjama falsifikovanja, kao ni njegova supruga Š., ni sin V.. Oni su bez
razloga osumnjičeni, jer nikome nije govorio da vrši falsifikate, sve do
pristizanja prve prijave protiv njega. Na falsifikate se odlučio, jer je
zapadao u finansijske krize i mislio je da će podizanjem novih kredita
spriječiti pristizanje rata koje treba da se odbiju od žiranata. Na pretresu
je dodao, da je potpis S.S. falsifikovao u dva navrata za kredite u iznosu od
3.000 i 2.000 eura. U jednom navratu je falsifikovao potpis M. M., ali u
koliko se tokom postupka utvrdi, da je to učinio u dva navrata, prihvata
odgovornost, jer mu je memorija slaba, tako da je moguće da je to učinio.
Naveo je da se kaje, da je to preduzeo zbog problema sa sinom, da želi da
ispoštuje žirante i ljude čije je povjerenje izigrao, tako da se trudi, da
vraća sve rate od kredita. Istakao je da M. M., do sada nije platila ni jednu
ratu kredita, već on to sa porodicom čini. Naveo je da je u glavnom problem
bio, da ne može da obezbijedi jednog od žiranata, pa je iz tog razloga
falsifikovao potpise, a da to njegova porodica nije znala, jer mu sigurno to
ne bi dozvolila da uradi. Članovi njegove porodice, supruga Š., sin V. i snaha
M. su bili nosioci kredita, a on je kompletnu dokumentaciju pripremao, tako da
oni nijesu znali, da je izjave žiranata i administrativne zabrane
falsifikovao. To bi obično završavao, na način što bi sjeo u jedan kafić,
popio kafu i ispunio formulare, a kasnije nosio članovima porodice, koji bi
podizali kredit. Prihvata svu odgovornost za izvršena krivična djela. U
završnoj riječi je istakao, da priznaje da je izvršio krivična djela, ali da
njegova porodica s tim nije upoznata i da traži da je oslobodi od optužbe.  
Optužena Š. J. , u svojoj odbrani tokom postupka istakla je da je
04.10.2006.godine, saznala, da je njen suprug falsifikovao potpis žiranta S.
S. i R. I., na ime A. I., koja je njihova prijateljica i koja je kod A. M.
Banke podigla kredit u vrijednosti od 2.000 eura i taj novac donijela njima
kući. Poznato joj je da je njen suprug falsifikovao potpis žiranta M. M., da
bi ona na svoje ime podigla kredit kod „Agro Invest“ Banke, u vrijednosti od
4.000 eura i od tog novca, otplatila kredit, na ime sina V., supruga P. i njen
postojeći, koji je imala u istoj Banci. Dodala je da je njen suprug
falsifikovao ove potpise, jer su zapali u finansijsku krizu i zbog porodičnih
problema, odnosno pokušaja samoubistva njihovog sina. Na pretresu je dodala,
da je podigla kao nosilac kredita, kod „O.“ Banke, kredit u iznosu od 4.500,00
eura, a formulare je obezbijedio njen suprug, radilo se o grupnom kreditu, sa
kojim je bio saglasan R. I., čiju ličnu kartu je obezbijedila F. Š., koja je
od tog kredita uzela 1.300,00 eura, a ostatak je uzela optužena. Navela je da
joj nije poznato, da je njen suprug falsifikovao potpis R. I.. Za kredit gdje
je žirant bila M. M., na iznos od 4.000 eura, papiri su bili kompletno predati
i isti je bio odobren, njihov sin se nalazio toga momenta u Bolnici i
neposredno prije nego što je podigla kredit, suprug joj je priznao, da je
falsifikovao potpis M. M., ali su bili u situaciji, da moraju podići kredit,
te iako je znala, da je potpis falsifikovan, otišla je i podigla novac. Što se
tiče potpisa R. I., saznala je da je isti falsifikovan, kada su počele da
stižu zabrane. U završnoj riječi je navela, da nije znala šta je njen muž
radio i da će nastojati da vrati svaki dinar.  
Optuženi V. J. , u svojoj odbrani tokom postupka, istakao je da je  u julu
mjesecu 2007.godine, po savjetu roditelja potpisao ugovor o kreditu u „O.“
Banci u B., u iznosu od 4.000 eura, gdje je podigao 2.000 eura, dok je
preostali iznos iskorišten za pokrivanje duga od prethodnog kredita. Žiranti
po ovom kreditu bili su V. G., M. M. i S. C., koje lično poznaje i smatra, da
su svojevoljno i svojeručno potpisali administrativne zabrane. Na pretresu je
dodao, da nije izvršio krivično djelo, da mu je otac kazao, da je pripremio
kompletne formulare, pa je pošao da podigne kredit, a ostao je pri tvrdnji, da
potpisi nisu falsifikovani. Istakao je da je M. M. dolazila kod njih kući, jer
je trebalo da podigne ovaj kredit i da smatra, da je ona potpisala
administrativnu zabranu na penziju, ali ako bi se utvrdilo, da potpis nije
autentičan, istakao je da on nije znao to. Dodao je da je u to vrijeme živio
sa roditeljima u porodičnom domaćinstvu, mada je povremeno boravio kod babe u
kući koja je udaljena od njihove 50 m. Njegova supruga M. došla je da živi kod
njih u februaru 2007.godine i bila je sa njima u domaćinstvu nekih tri
mjeseca, razišli su se na pola godine i 07.01.2008.godine, opet su počeli da
žive zajedno. U vrijeme kada je podignut kredit kod A.M.banke na ime njegove
supruge, ona je živjela sa njima u domaćinsvu. Poznato mu je bilo da je njegov
otac često uzimao kredite i novac koristio za izgradnju kuće i kupovinu robe.
Takođe su u to vrijeme kupili i lokal. Prvi put je saznao za falsifikovanje
potpisa, kada je kod njih u kuću došao S. S. i kada mu je otac priznao šta je
uradio. U završnoj riječi istakao je da nije kriv i nije izvršio krivično
djelo koje mu se stavlja na teret.  
Optužena M. J. u svojoj odbrani, datoj tokom postupka, istakla je, da su
je juna mjeseca 2007.godine, svekar i svekrva, .P. i Š. J., zamolili da bude
nosilac kredita, u iznosu od 2.000 eura, u „A.M.“ Banci, na šta je pristala,
potpisala ugovor, gdje se kao žiranti pojavljuju S. S. i N.R. i dobila ček na
traženi iznos od 2.000 eura, koji je odmah unovčila i novac umanjen za
proviziju, lično predala svekrvi i svekru. Istakla je da odgovorno tvrdi, da
nije znala, da je potpis žiranta S. S. falsifikovan, a to je saznala tek
januara mjeseca 2008.godine, kada joj je to saopštio njen suprug V. J., kada
su se pomirili, a bili su razdvojeni oko pet mjeseci. Na pretresu je navela,
da je tek nakon pomirenja sa suprugom saznala, šta se sve u međuvremenu
dešavalo i da su stizale zabrane i da je njen svekar falsifikovao potpise.
Takođe je dodala, da je kredit u međuvremenu u cjelosti otplaćen, na način što
je njen suprug V., uplatio još 331,20 eura, koliko je bilo preostalo od duga i
da je predat zahtjev za zatvaranje kredita. Takođe je njena svekrva, S. S.
nosila rate kredita lično na ruke, jer je njemu odbijano od penzije, ali mu je
sve nadoknađeno, odnosno odnešeno mu je lično na ruke 1.480,00 eura. U vrijeme
izvršenja krivičnog djela, koje joj se stavlja na teret, živjela je u
vanbračnoj zajednici sa V. J. u njegovoj kući, zajedno sa njegovim
roditeljima, optuženim P. i Š.U njihovu kuću došla je u martu 2007.godine i
bila upoznata sa kreditom na njeno ime, a za ostale kredite nije znala. P. je
pitao, da li želi da bude nosilac kredita i ona je pristala. Iz Banke su ih
vratili, jer na kopiji lične karte S. S. nije stajao njegov potpis, tako da je
njen svekar odnio to njemu naknadno da potpiše i on je napisao i svoj broj
telefona, a nakon toga je ona realizovala kredit u iznosu od 2.000,00 eura i
novac dala svekru, a isti im je trebao za robu u butiku. Svekar joj je kazao
da ide kod S., da mu on potpiše dokumenta, tako da je pretpostavila, da je on
to i učinio. U završnoj riječi istakla je da nije izvršila krivično djelo i
moli sud, da je oslobodi od optužbe.  
Radi pravilnog i zakonitog presuđenja ove krivično pravne stvari, sud je na
glavnom pretresu, u dokaznom postupku, izveo sledeće dokaze: saslušao svjedoke
R. I., S. S., M. M. i H.Š., pročitao ugovor O. banke br. ... od 13. 10. 2006.
godine, administrativnu zabranu na penziju O. banke ... od 12. 10. 2006.
godine, ugovor A.M. Banke ... od 18. 4. 2007. godine, izjavu žiranta A.M.
Banke na ime S. S., ovjera podataka za žiranta A.M. Banke ... od 16. 04. 2007.
godine na ime S. S., administrativnu zabranu A.M. Banke ... od 16. 4. 2007.
godine na ime S. S., ugovor A.M. Banke ... od 28. 06. 2007. godine, izjavu
žiranta A.M. Banke na ime S. S., ovjeru podataka za žiranta A.M. Banke, br....
od 27. 06. 2007. godine na ime S. S., administrativnu zabranu A.M. Banke br.
... od 27. 06. 2007. godine na ime S. S., ugovor O. banke br. ... od 12. 07.
2007. godine, administrativnu zabranu za O. banku br. ... od 19. 06. 2007.
godine na ime M. M., izjavu žiranta A. banke br. ... od 11. 07. 2007. godine,
ugovor VFI A.  banke br. ... od 07. 08. 2007. godine, administrativnu zabranu
za žiranta A. banke br. 01-5227 od 11. 07. 2007. godine na ime M. M.,  nalaz i
mišljenje grafologa dipl. ing. S. S. iz P. br. ... od 22.11. 2008. godine i
izvode iz kaznene evidencije za optužene P. J., Š. J., V. J. i M. J..  
Nakon sprovedenog dokaznog postupka, cijeneći navode optužbe, odbrane
optuženih, te izvedene pobrojane dokaze, u smislu člana 17 i 360 ZKP-a,
dovodeći ih u vezu jedne sa drugim, sud je stao na stanovište, da su
činjenice, iz činjeničnog opisa izreke presude pod stavom I i II u svemu
dokazane, te da su optuženi P. J. i Š. J., kao saizvršioci izvršili produženo
krivično djelo falsifikovanje isprave iz čl. 412 st. 1 KZ u vezi čl. 49 KZ i
da su optuženi P. J. i V. J. kao saizvršioci izvršili krivično djelo
falsifikovanje isprave iz člana 412 st. 1 KZ. Pri tome sud je mišljenja da na
strani optuženih P. i Š. J. postoji produženo krivično djelo, obzirom na
vremenski i prostorni kontinuitet, te istovrsnost krivičnih djela, kao i da su
P. i Š. J., pod stavom I izreke presude i P. i V.J., pod stavom II izreke
presude, izvršili krivična djela kao saizvršioci, te je upodobio izreku
presude, ne dirajući pri tom u identitet presude i optužbe. Optuženi P.J.
priznao je izvršenje krivičnih djela, što je sud prihvatio. Š. J. je priznala
samo u odnosu na žiranta M. M.objašnjavajući da je to saznala tek kada je
kredit odobren, što sud nije prihvatio, kao ni to da nije znala da je potpis
Sl. S.lažan. Sud nije prihvatio odbranu optuženog V. J., da nije izvršio
krivično djelo koje mu je stavljeno na teret, već je mišljenja da je isti
obzirom da je živio u istoj porodičnoj zajednici-kući sa optuženim P. i Š.,
znao da su isprave falsifikovane, te je takva njegova odbrana sračunata na
izbjegavanje krivice. Takođe je stao na stanovište da činjenice, iz
činjeničnog opisa izreke presude pod stavom III, u odnosu na optužene P.J. i
M. J., nijesu dokazane, obzirom da je tokom postupka utvrđeno, da kod
realizacije ugovora o kreditu broj ..., kod „A.M.“ banke, na iznos od 2.000,00
eura, potpisi S.S., na izjavi žiranta, ovjeri podataka za žiranta i
administrativnoj zabrani za žiranta nijesu falsifikovani, te je optužene P. J.
i M.J. oslobodio od optužbe, na osnovu člana 363 tač. 1 ZKP-a.  
Tako je na osnovu izjave svjedoka R. I. utvrđeno, da ga je maja mjeseca
2006.godine, zamolila poznanica F. Š., da joj bude žirant, za kredit koji je
namjeravala da podigne u „O.“ Banci, u iznosu od 1.000,00 eura. Nakon nekoliko
dana, dao joj je svoju ličnu kartu i ispunio formulare. Početkom oktobra
2007.godine, došlo mu je više opomena od strane „O.“ i „A.M.“ Banke, u kojima
je stajalo, da su L. Š., Š. J. i A. I., kod pomenutih Banaka uzimali kredite,
gdje se njegovo ime nalazi u svojstvu jednog od žiranata. Š. L. ne poznaje,
kao ni Az. I. i njima nije potpisivao nikakva dokumenta, dok Š. J. poznaje,
ali ni za nju nije potpisivao dokumenta, već je samo F. Š. bio žirant. Nakon
što je dobio obavještenje i opomene od pomenutih banaka, zainteresovao se,
pošao u Zavod za penzijsko osiguranje i dobio obavještenje, da je bio žirant
različitim licima u više banaka i to najčešće P., Š., M. i V. J.. P. J. mu je
priznao, da je iskoristio njegovu ličnu kartu i falsifikovao njegov potpis i
da je to učinio u više navrata, oko 5-6 puta. Na pretresu je dodao, da nikada
nije P. J. žirirao, niti je to ikada isti od njega tražio i nije mu bilo
poznato, da je Š. J. podigla kredit, a optuženi P. J. mu je lično priznao, da
je njegov potpis falsifikovao. Istakao je da mu se od penzije odbija 80,00
eura, te je molio sud da mu taj dio penzije oslobodi.  
Svjedok M. M. , tokom postupka je istakla, da je 2-3 mjeseca ranije, kod
nje došla komšinica Š. J. i pitala, da li pristaje da joj bude žirant, za
kredit u iznosu od 500,00 eura, s rokom otplate na godinu dana. U početku nije
pristala, jer joj je bila žirant tri puta i to 2002., 2003. i 2004. godine.
Kako je ona insistirala i obećala, da će uredno izmirivati obaveze,
svjedokinja je pristala i dala joj njenu staru ličnu kartu, a da li je tada
nešto potpisivala, nije mogla da se sjeti. Dodala je da ne bi pristala da joj
bude žirant, da je znala da se radi o većem iznosu kredita. Kasnije je čula,
da su mnogi građani oštećeni od strane J., koji su podigli veći broj kredita,
falsifikujući tuđe potpise. Pošla je u „O.“ Banku i saznala, da je žirant na
kredit u iznosu od 10.000 eura, gdje su joj dali fotokopije administrativnih
zabrana, gdje treba da stoji svojeručan potpis M. M., kao žiranta. Istakla je
da to nije njen rukopis, već da je isti falsifikovan. Pošla je kod J. i Š. joj
je kazala, da ju je prevarila i dovela u zabludu i umjesto 500,00 eura,
podigla 10.000 eura. Na pretresu je dodala, da nije potpisala formulare
administrativne zabrane i izjave žiranta za kredite, koje su V. J. kod „O.“
Banke i Š. J., kod „A.“ Banke, podigli u iznosu od po 4.000 eura. Potpisi na
ovim obrascima nijesu autentični, a tačno je da je u više navrata žirirala Š.
J. i to na po 500,00 eura, ali ne i na ova dva kredita od po 4.000 eura.  
Svjedok H. Š. je u svojoj izjavi istakla, da je sa majkom F. Š. došla na
ideju, da sa P.J.podigne gotovinski kredit, u iznosu od 3.000 eura, da one
uzmu 2.000, a P. 1.000 eura, one da obezbijede dva žiranta, a P. jednog, a da
kredit glasi na njeno ime i da joj P. daje trećinu anuiteta. Aprila mjeseca
2007.godine, predala je i popunila cjelokupnu dokumentaciju i izjave žiranata,
ovjerene podatke za žirante i administrativne zabrane za njene žirante N. i B.
Š., dok je P. J. dostavio administrativnu zabranu i izjavu za njegovog žiranta
S. S., koju dokumentaciju je predala i 18.04.2007.godine, u istoj Banci
potpisala ugovor i dobila ček na 3.000 eura. Redovno je izmirivala obaveze, a
P. i Š. J. su davali dogovorenu trećinu rate, u iznosu od 70,00 eura, do
oktobra mjeseca, nakon čega su one nastavile da redovno uplaćuju rate kredita,
a ona je uplaćivala i veće iznose od mjesečnih anuiteta, u cilju brže otplate
kredita. Istakla je da nije znala, da su formulari za žiranta S. S.
falsifikovani, odnosno njegov potpis, jer joj je P. dao ovjerene
administrativne zabrane, a tada nije sumnjala u njega, tako da smatra, da je i
ona na neki način prevarena.  
Sud je iskaze svjedoka R. I., M. M. i H. Š. cijenio kao iskrene i jasne, te ih
je kao takve u potpunosti prihvatio, a isti su potkrijepljeni ostalim
izvedenim dokazima.  
Na osnovu ugovora „O. Banke“ br. ... od 13.10.2006.godine i administrativne
zabrane broj ... od 12.10.2006.godine, utvrđeno je da je Š. J. navedenog
datuma kod ove Banke realizovala kredit u iznosu od 4.500,00 eura, kojom
prilikom joj je žirant bio R. I.  
Na osnovu ugovora „A.M.“ Banke, br. ... od 18.04.2007.godine, izjave žiranta,
ovjere podataka broj ... od 16.04.2007.godine i administrativne zabrane broj
... od 16.04.2007.godine, na ime S. S. utvrđeno je da je H. Š. kod navedene
banke podigla kredit u iznosu od 3.000 eura, kojom prilikom joj je žirant bio
S.S..  
Na osnovu ugovora „A.M.“ Banke broj ... od 28.06.2007.godine,  izjave žiranta
na ime S. S., ovjere podataka za žiranta broj ... od 27.06.2007. godine i
administrativne zabrane broj ... od istog datuma, obje na ime S. S., utvrđeno
je da je kod navedene Banke M. V. podigla kredit u iznosu od 2.000 eura, kojom
prilikom joj je žirant bio S.S.  
Na osnovu ugovora „O. Banke“ broj ... od 12.07.2007.godine i administrativne
zabrane na penziju iste banke broj ... od 19.06.2007.godine, na ime M. M.,
utvrđeno je da je V.J. kod navedene banke realizovao kredit u iznosu od 4.000
eura, kojom prilikom mu je žirant bila M. M..  
Na osnovu ugovora  „A.“ Banke br. ... od 07.08.2007.godine,  izjave žiranta
broj ... od 11.07.2007.godine i administrativne zabrane istog broja i od istog
datuma, a na ime M. M., utvrđeno je da je Š. J. kod navedene Banke realizovala
kredit u iznosu od 4.000 eura, kojom prilikom joj je žirant bila M. M..  
Sud je prihvatio prednje dokaze, na osnovu kojih je utvrđeno, da je kod „A.“
Banke dana 18.04.2007.godine, realizovan kredit u iznosu od 3.000,00 eura,
gdje je žirant bio S. S., a nosilac kredita H. Š., dana 13.10.2006.godine,
realizovan kod „O. Banke“, kredit u iznosu od 4.500,00 eura, gdje je žirant
bio R. I., a nosilac kredita Š. J., da je kod „A.“ Banke dana
07.08.2007.godine, realizovan kredit u iznosu od 4.000,00 eura, kojom prilikom
je žirant bila M. M., a nosilac kreditta Š. J., da je dana 12.07.2007.godine,
kod „O.“ Banke realizovan kredit, u iznosu od 4.000 eura, gdje je žirant bila
M. M., a nosilac kredita V. J. i da je dana 28.06.2007.godine, kod „A.M.“
banke, realizovan kredit u iznosu od 2.000 eura, kojom prilikom je žirant bio
S. S., a nosilac kredita M.J..  
Na osnovu nalaza i mišljenja vještaka grafologa, utvrđeno je da je sporne
potpise „I. R.“ i „S. S.“, prilikom realizacije kredita kod „A.M.“ Banke,
napisao P. J.Sporni potpisi „M. M.“, nijesu autentični potpisi M. M. i
značajno upućuju da je iste napisao P. J.Vještak se u svom nalazu i mišljenju
izjasnio, da je jedino potpis na ugovoru kod A.M. Banke na ime M. V., „S. S.“
autentičan i da ga je napisao upravo S.S..  
Sud je prihvatio nalaz i mišljenje vještaka, na osnovu kojeg je utvrđeno, da
svi sporni potpisi, sem kod ugovora o kreditu kod „A.M.“ Banke, na ime M. V.,
gdje stoji na izjavi žiranta, ovjeri podatka za žiranta i administrativnoj
zabrani ime „S.S.“, nijesu autentični, odnosno da je iste napisao P. J.  
Svjedok S.S. je u svojoj izjavi datoj tokom postupka, istakao da je
oktobra mjeseca 2007.godine, od „A.“ Banke, u B. dobio opomenu, kojom su ga
obavijestili, da treba da izmiri svoju mjesečnu obavezu, pošto korisnik
kredita A. I., nije blagovremeno uplatila ratu za podignuti novčani kredit, u
iznosu od 2.000 eura. Kako istu ne poznaje, otišao je u Banku, gdje je saznao,
da se njegovo ime pojavljuje još za četiri kredita i to pomenutoj A. I., u
iznosu od 2.000,00 eura, Š. J. na iznos od 3.500,00 eura, H. Š. na iznos od
3.000,00 eura i M. V. na iznos od 2.000,00 eura. Obišao je i druge Banke i
saznao u „O.“ banci da se pojavljuje kao žirant A. I., na novčani iznos od
5.000 eura i M. V.za kredit u iznosu od 2.000 eura, a u „A.“ Banci I. H., za
kredit u iznosu od 1.500 eura. Dodao je da nikog od ovih lica ne poznaje, sem
I.H. i nije nikome potpisivao obrasce za kredit, a H. mu je kazao, da je on
napravio uslugu Š.J., podigao kredit na svoje ime i njoj novac predao. Dodao
je da je tokom prošle godine, fotokopiju stare lične karte dao P. J.ili
njegovoj supruzi, nije mogao da se tačno sjeti kome, a koju su oni
najvjerovatnije iskoristili za dobijanje pomenutih kredita. Tom prilikom je
potpisao obrasce za kredit Š.J. i to neformalno, a ostali krediti su podignuti
bez njegovog znanja. Na pretresu je dodao, da kredit kod „A.M.“ Banke po
ugovoru broj 135354707, na iznos od 3.000,00 eura, a koji glasi na ime H. Š.,
nije popunio formulare i saznao je da je istoj žirant, tek nakon što su počele
da mu stižu opomene. Pošao je kod njene tetke i kada je H. saznala, kredit je
sama otplatila. Dodao je da što se tiče drugog kredita kod „A.M.“ Banke, po
ugovoru broj ..., na iznos od 2.000 eura,   na ime M. V., da istoj nije bio
žirant i da potpisi nijesu autentični. Kredit je zajedno sa N. R. otplatio i
ostala je samo jedna rata. Š. J. je žirirao samo jednom za penzionerski
kredit, sa starom ličnom kartom kojoj je istekao rok važnosti sedam godina.  
Iskaz prednjeg svjedoka sud je prihvatio u svemu, osim u dijelu da je njegov
potpis na ugovoru kod „A.M.“ Banke, gdje je korisnik kredita M. V., sada J.,
falsifikovan, obzirom da je vještačenjem utvrđeno, da je taj sporni potpis
autentičan.  
Pravnom analizom naprijed utvrđenog činjeničnog stanja, sud je našao, da su
optuženi P. J. i Š. J. kao saizvršioci izvršili produženo krivično djelo
falsifikovanje isprave iz čl. 412 st. 1 KZ u vezi čl. 49 KZ, dok su  optuženi
P. J. i V.J., kao saizvršioci izvršili krivično djelo falsifikovanje isprave
iz čl. 412 st. 1 KZ. Naime, optuženi P. J.je priznao, da je izvršio krivična
djela koja mu se optužbom stavljaju na teret, odnosno da je dana
18.04.2007.godine, napravio lažne isprave, na način što je u formulare: izjava
žiranta, ovjera podataka za žiranta i administrativna zabrana, unio neistinite
podatke i potpisao drugo lice S. S., te takve lažne isprave, za koje je znao
da su lažne upotrijebio kao prave, prilikom realizacije kredita kod „A.M.“
Banke, kojom prilikom je podigao iznos od 3.000,00 eura, da je dana
13.10.2006. godine, u namjeri da se upotrijebe kao prave, napravio lažne
isprave i to formulare izjava žiranta i administrativna zabrana, u koje je
unio neistinite podatke i potpisao drugo lice R. I., da je dana
07.08.2007.godine, u namjeri da se upotrijebi kao prava, napravio lažnu
ispravu, na način što je u formular izjava žiranta, unio neistinite podatke i
potpisao drugo lice M. M. i da je dana 12.07.2007.godine, u namjeri da se
upotrijebi kao prava, napravio lažnu ispravu, na način što je u formular
administrativna zabrana na penziju, unio neistinite podatke i potpisao drugo
lice M. M.. Takođe je optužena Š. J. priznala da je znala, da je njen suprug
falsifikovao potpis u izjavi žiranta i potpisao M. M., pa je ona  ovakvu
ispravu, koju je prethodno pribavila od optuženog P. i za koju je znala da je
lažna, upotrijebila kao pravu, prilikom realizacije kredita kod „A.“ Banke, u
B., u iznosu od 4.000 eura. Ista je negirala da je znala da je optuženi P. J.
falsifikovao potpis I.R. i istakla da je za to saznala, tek kada su počele da
stižu zabrane na ime žiranta, što sud nije prihvatio. Naime, takva njena
odbrana je nelogična i neprihvatljiva, naročito zbog toga što je kredit uzet
upravo na ime optužene i obzirom da je ista živjela u porodičnoj zajednici sa
svojim suprugom, po mišljenju suda nije moguće da ista nije znala da su
formulari i to izjava  žiranta i administrativna zabrana, lažni. Optuženi V.
J. je negirao da je izvršio krivično djelo koje mu se stavlja na teret i
istakao, da nije znao, da je potpis na  administrativnoj zabrani na ime I.R.
lažan, a povodom kredita čiji je nosilac bio upravo on, što sud nije mogao
prihvatiti, već je mišljenja da je i njegova odbrana sračunata na izbjegavanje
krivice. Svjedoci R. I., S.S. i M. M.su potvrdili, da nijesu znali za ove
kredite, da nijesu žirirali imenovanima, te da su za iste saznali, tek pošto
su im stigle opomene. Uvidom u sporna dokumenta i vještačenjem putem vještaka
grafologa, potvrđeno je su potpisi I. R., S. S. i M.M. falsifikovani, te da je
sporne potpise napisao P. .J. U konkretnom slučaju radi se o lažnim ispravama
i to izjavama žiranta, ovjeri podataka za žiranta i administrativnim
zabranama, koje se ne smatraju javnim ispravama, pa je sud prihvatio pravnu
kvalifikaciju precizirane optužnice ODT-a Berane. Kako između izvršenih
krivičnih djela na strani optuženih P. J. i Š. J. postoji vremenska i
prostorna povezanost, radi se o istovrsnim djelima, izvršenim na istovjetan
način i postoji jedinstvo umišljaja, to je sud prihvatio da se u konkretnom
slučaju radi o produženom krivičnom djelu, izvršenom u saizvršilaštvu. Takođe
ovaj oblik saučesništva postoji i kod optuženih P. J. i njegovog sina
optuženog V. J..  
Djelujući na opisani način, optuženi P.J.i Š. J. su postupali sa umišljajem,
jer je optuženi P. J. bio svjestan da unošenjem neistinitih podataka u
isprave, formulare - izjava žiranta, ovjera podataka za žiranta i
administrativna zabrana na penziju, vrši krivično djelo, pa je i pored takve
svijesti, u navedene obrasce unio neistinite podatke i potpisao .I. R., M. M.
i S. S., čime je manifestovao htenje za nastupanje zabranjene posledice, dok
je optužena Š. J. bila svjesna da upotrebom lažnih isprava izjava žiranta i
administrativne zabrane, za koje je znala da su lažne,  vrši krivično djelo,
pa je i pored takve svijesti, isprave koje su glasile na ime R. I. i M. M.,
upotrijebila kao prave prilikom realizacije kredita na svoje ime kod „O.
banke“ i „ A.„ banke, dok je P. J. lažne isprave, koje glase na ime S. S.,
upotrijebio kao prave, prilikom realizacije kredita kod „A.M.“ banke. Dakle,
između njih je postojao dogovor i svijest o zajedničkom djelovanju, kao i
namjera da zajednički izvrše krivično djelo, što znači da je svako od njih
htio ostvarenje djela i kao svoje i kao zajedničko, te je samim tim, među
njima postojala zajednička odluka, da lažne isprave koje je napravio P., Š.
upotrijebi kao prave, što je subjektivni elemenat saizvršilaštva, dok je
zajedničko izvršenje objektivni elemenat saizvršilaštva.  
Takođe je optuženi P. J., zajedno sa optuženim V. J. izvršio krivično djelo
bliže opisano pod stavom II izreke presude, obzirom da je isti bio svjestan da
unošenjem neistinitih podataka u administrativnu zabranu na penziju, vrši
krivično djelo, pa je i pored takve svijesti, u navedeni obrazac unio
neistinite podatke i potpisao M. M., čime je manifestovao htenje za nastupanje
zabranjene posledice, dok je optuženi V.  J. bio svjestan da upotrebom lažne
isprave administrativne zabrane, za koju je znao da je lažna, vrši krivično
djelo, pa je i pored takve svijesti, ovu ispravu koja je glasila na ime M. M.,
upotrijebio kao pravu prilikom realizacije kredita na svoje ime kod „O.
banke“. I između njih je postojao dogovor i svijest o zajedničkom djelovanju,
kao i namjera da zajednički izvrše krivično djelo, što znači da je svako od
njih htio ostvarenje djela i kao svoje i kao zajedničko, te je samim tim, među
njima postojala zajednička odluka, da lažnu ispravu koju je napravio P. V.
upotrijebi kao pravu, što je subjektivni elemenat saizvršilaštva, dok je
zajedničko izvršenje objektivni elemenat saizvršilaštva.  
Prilikom odlučivanja o vrsti i visini krivične sankcije, koju u konkretnom
slučaju treba primijeniti prema optuženima, za navedena krivična djela, sud je
imao u vidu sve okolnosti iz čl. 42 KZ. Tako je od olakšavajućih okolnosti,
sud cijenio i uzeo u obzir, da je P. J. nezaposlen, porodičan čovjek,
siromašnog imovnog stanja, kao i da je priznao izvršenje krivičnih djela i
izrazio iskreno žaljenje i kajanje, dok je kao otežavajuću okolnost cijenio da
je osuđivan 1974. godine. Optuženoj Š. J., kao olakšavajuće okolnosti, sud je
cijenio, da je penzionerka, porodična žena, siromašnog imovnog stanja, do sada
neosuđivana. Takođe je optuženom V. J. kao olakšavajuće okolnosti cijenio da
je porodičan čovjek, otac dvoje maloljetne djece, siromašnog imovnog stanja,
do sada neosuđivan. Cijeneći navedene okolnosti sud je optuženom P. J. kao
saizvršiocu za produženo krivično djelo falsifikovanje isprave iz čl. 412 st.
1 KZ u vezi čl. 49 KZ utvrdio kaznu zatvora u trajanju od  6 ( šest ) mjeseci
i kao saizvršiocu za krivično djelo falsifikovanje isprave iz čl. 412 st. 1 KZ
kaznu zatvora u trajanju od 2 ( dva ) mjeseca, pa ga je primjenom odredbi
člana 48 KZ-a, osudio na jedinstvenu kaznu zatvora, u trajanju od 7 ( sedam )
mjeseci. Sud je optuženu Š. J., kao saizvršioca produženog krivičnog djela
falsifikovanje isprave iz čl. 412 st. 1 KZ osudio na kaznu zatvora u trajanju
od 3 mjeseca. U odnosu na optuženog V. J., sud je mišljenja, da u konkretnom
slučaju ima uslova, da se prema učiniocu koji je kriv, ne primijeni kazna,
smatrajući da to nije nužno, već da se može očekivati, da će upozorenje, uz
prijetnju kaznom, dovoljno uticati na optuženog, da više ne vrši krivična
djela. Zbog toga mu je na osnovu člana 53 i 54 KZ-a, utvrdio kaznu zatvora u
trajanju od 2 mjeseca i istovremeno odredio, da se ista neće izvršiti, ako
osuđeni za vrijeme od jedne godine, od dana pravosnažnosti presude, ne izvrši
novo krivično djelo.  
Sud je uvjerenja, da su navedene krivične sankcije, srazmjerne težini
izvršenih krivičnih djela i stepenu krivice optuženih P. J., Š. J.i V. J. i
predstavljaju one mjere, koje su nužno neophodne, za postizanje, u okviru
opšte svrhe krivičnih sankcija propisane članom 4 st. 2 KZ-a, svrhe
kažnjavanja propisane članom 32 istog Zakona i svrhe uslovne osude propisane
čl. 52 KZ. Osnovano se može očekivati da će izrečene kazne zatvora, u odnosu
na optuženog P. J. i .Š. J., kao i uslovna osuda u odnosu na optuženog V. J.,
pozitivno djelovati na njihovo prevaspitanje, te da će iste u buduće uticati
na njih, da više ne vrše krivična djela.  
Odluka o troškovima krivičnog postupka u iznosu od 95,00 eura, zasnovana je na
odredbi čl. 202 st. 1 ZKP-a i predstavlja izdatke koje je sud imao kao nagradu
i naknadu za vještačenje putem vještaka grafologa, dok je paušalni iznos
odmjeren, s obzirom na trajanje i složenost krivičnog postupka, te imovno
stanje optuženih, shodno članu 199 st. 3 ZKP-a.  

Na osnovu izvedenih dokaza tokom postupka, sud je stao na stanovište, da nije
dokazano, da su optuženi P. J. i M. J., izvršili krivično djelo falsifikovanje
isprave iz čl. 412 st. 1 KZ, bliže opisano pod stavom III izreke presude.
Naime, tokom postupka, vještačenjem putem vještaka grafologa, utvrđeno je da
je sporni potpis S.S. autentičan, odnosno da je isti na ispravama i to izjavi
žiranta, ovjeri podataka za žiranta i administrativnoj zabrani za žiranta
potpisao upravo S. S.. Dakle, u konkretnom slučaju, ne radi se o lažnim
ispravama. Kako teza optužbe u odnosu na optužene P. i M. J., nije dokazana,
to je sud imenovane, zbog nedostatka dokaza, oslobodio od optužbe, na osnovu
člana 363 tač. 3 ZKP-a.  
Sa izloženog odlučeno je kao u izreci presude.  
OSNOVNI SUD U BERANAMA
Dana 05.02.2010.godine.
Zapisničar,                                                  PREDSJEDNIK
VIJEĆA-SUDIJA,
Milanka Radenović                                                       Ana
Kenjić 
PRAVNA POUKA:
Protiv ove presude, dozvoljena je žalba,
u roku do 15   ( petnaest ) dana, od dana prijema iste,
Višem sudu u B. Polju, a preko ovog suda.  