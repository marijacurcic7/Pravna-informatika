OSNOVNI SUD U BERANAMA
K. br. 26/2010 
U IME NARODA
      Osnovni sud u Beranama, kao prvostepeni krivični, po sudiji Milovanu Spasoviću, kao sudiji pojedincu, uz sudjelovanje zapisničara Momirke Fatić, u krivičnom predmetu protiv okrivljenog **B. M.** , iz A., zbog krivičnog djela skidanje i povreda službenog pečata i znaka iz čl. 381. st.1. KZ CG,  po optužnom predlogu ODT-a u Beranama Kt. br. 355/2009 od 29.12.2009. godine, nakon održanog usmenog, glavnog i javnog pretresa u prisustvu stručnog saradnika ODT-a u Beranama dipl. pravnika Magdelinić Miladina, okrivljenog, njegovog branioca adv. Z.R., i predstavnika oštećene Elektrodistribucije B. dip. pravnika Z. M., donio je i javno objavio  dana 27.05.2010. godine.

P R E S U D U
      Okrivljeni **B. M.** , JMBG ..., od oca B. i majke M., rođene M., rođenog ... godine, u A., sa prebivalištem u mjestu Most B., Opština A., penzionera, oženjen-otac petoro djece, pismen, završio SSS, siromašnog imovnog stanja, neosuđivan.

K r i v    j e :
           Što je: 
      Neutvrđenog dana, septembra mjeseca 2009. godine, u pomoćnom objektu, koji se nalazi u neposrednoj blizini njegove porodične kuće u mjestu Most B., Opština A., povrijedio službeni znak, na način što je na električnom brojilu marke "Iskra" br. ..., oštetio državnu plombu, postavljenu od strane službenih lica Baždarske stanice P. radi osiguranja ispravnosti i tačnosti mjerenja utrošene električne energije.

      -Čime je izvršio krivično djelo skidanje i povreda službenog pečata i znaka  iz čl. 381. st. 1. KZ CG.

      -Pa mu sud na osnovu navedenog zakonskog propisa, te primjenom čl. 32. 36. 42. 52. 53. i 54. KZ CG, kao i primjenom čl. 364. ZKP-a,

I z r i č e : 
U S L O V N U    O S U D U 
      Kojom mu utvrđuje kaznu zatvora u trajanju od 60 (šezdeset) dana i istovremeno određuje da se ista neće izvršiti ako okrivljeni za vrijeme od 1 (jedne) godine, od dana pravosnažnosti presude ne učini novo krivično djelo.

       Okrivljeni se obavezuje da na ime troškova krivičnog postupka plati sudu iznos od 88,00 (osamdeset osam) eura, a da na ime paušala plati sudu iznos od 10,00 (deset) eura, u roku od 15 dana  od dana pravosnažnosti presude pod prijetnjom prinudnog izvršenja.

      Imovinsko-pravnog zahtjeva za naknadu štete nije bilo.

O b r a z l o ž e n j e
      Osnovno državno tužilaštvo iz B. je optužnim predlogom  Kt. br. 355/2009 od 29.12.2009. godine, optužilo B. M., iz A., zbog krivičnog djela skidanje i povreda službenog pečata i znaka iz čl. 381. st. 1. KZ CG.

      Na glavnom pretresu od 27.05.2010. godine stručni saradnik ODT-a u B. M.M., u završnoj riječi je izjavio da na osnovu izvedenih dokaza i utvrđenog činjeničnog stanja, te mišljenja i nalaza vještaka elektro struke inžinjera R.A., jasno proizilazi da je okrivljeni izvršio krivično djelo na način što je na distributivnom brojilu prekinuo jednu državnu plombu, pa su se samim tim stekli svi elementi bića krivičnog djela, pa teza optužbe da je okrivljeni B. M. izvršio krivično djelo skidanje i povreda službenog pečata i znaka iz čl.381. st.1. KZ CG je dokazana, te predlaže da sud okrivljenog oglasi krivim i osudi na kaznu po Zakonu.

      Predstavnik oštećene Elektrodistribucije B. dip. pravnik Z. M. u završnoj riječi je izjavio da se pridružuje krivičnom gonjenju protiv okrivljenog, a ne postavlja imovinsko pravni zahtjev za naknadu štete.

      Izjašnjavajući se o navodima iz optužnog predloga ODT-a u Beranama, okrivljeni **B. M.,** je tokom postupka u svoju odbranu naveo: da su u septembru mjesecu 2009. godine kod njega kući došli radnici Elektrodistribucije B.-Poslovnica A., kako bi izvršili kontrolu električnog brojila. Nakon izvršene kontrole, isti su mu kazali da brojilo moraju zamijeniti, iako je brojilo bilo ispravno. Zatim su pošli do pomoćnog objekta koji se nalazi u blizini njegove kuće, na nekoliko metara, i nakon pregleda brojila marke „Iskra“ saopštili su mu da na brojilu nema jedne državne plombe, nakon čega su sačinili zapisnik koji je on potpisao. Dalje je istakao, da plombu nije skinuo, niti zna ko je to uradio, a da su kod njega prije 20. godina stanovali neki stanari u tom objektu, a da li su to oni uradili ili ne ne nije mu poznato. Navodi da su radnici Elektrodistribucije B.-Poslovnica A. svake godine i mjeseca očitavali brojno stanje na tom strujomjeru, a za to distributivno brojilo je dobijao račune koje je redovno plaćao. Distributivna brojila su mu zamijenjena i postavljena su nova. Istakao je da se u pomoćnom objektu, gdje nije bilo državne plombe na distributivnom brojilu, nalaze dvije prostorije koje mu služe za ostavu. U završnoj riječi je izjavio da nije izvršio krivično djelo koje mu je stavljeno na teret, moli sud da ga oslobodi krivične odgovornosti i prihvata završnu riječ svog branioca adv. Z. R.

      Branilac okrivljenog **adv. Z. R.** je u završnoj riječi izjavio da teza optužbe nije dokazana nijednim izvedenim dokazom   tokom glavnog pretresa, pa predlaže da sud okrivljenog oslobodi od odgovornosti, jer je posebno nalazom i mišljenjem vještaka R. A. nedvosmisleno utvđeno da na očitavanje, odnosno na potrošnju električne energije ne postojanje državne plombe nije imalo uticaja. Strujomjer je postavljen prije više od 30 godina, te je najvjerovatnije da je plomba nestala i ranije prije podnošenja prijave. Troškove postupka je tražio po AT.

       Radi pravilnog i zakonitog presuđenja ove krivično pravne stvari, sud je u dokaznom postupku na glavnom pretresu izveo sledeće dokaze: saslušao svjedoke L. V., K. B., B. M., izvršio uvid u zapisnik o kontroli mjernog mjesta Elektroprivrede C. G. AD N. Elektrodistribucije B. br... od 18.09.2009. godine, izvršio uvid u finansijsku karticu na ime B. M. br.... od 14.01.2010. godine, izvršio uvid u nalaz i mišljenje vještaka R. A. od 11.05.2010. godine, i izvršio  uvid  u izvod iz kaznene evidencije za okrivljenog.

Nakon sprovedenog dokaznog postupka, cijeneći navode optužbe, odbranu
okrivljenog, te izvedene pobrojane dokaze, cijeneći ih u smislu čl. 17. i 360.
ZKP-a, a dovodeći ih u vezu jedne s drugim, sud je stao na stanovište da su
činjenice iz činjeničnog opisa izreke presude u svemu dokazane da je
okrivljeni B. M. izvršio krivično djelo koje mu je optužnim predlogom
stavljeno na teret, pa ga je oglasio krivim jer nije bilo osnova koji bi
isključivali postojanje krivičnog djela i krivice  okrivljenog.  
       Iz iskaza svjedoka **L. V.** je utvrđeno da je kao radnik Elektrodistribucije B. sa kolegom K. B. mijenjao distributivna brojila kod B. M., u pomoćnom objektu, kom prilikom su zatekli da je povrijeđena državna plomba na distributivnom brojilu sa lijeve strane, a da kod potrošača nijesu zatekli neovlašćenu potrošnju električne energije. O tome su odmah obavijestili potrošača B. M. i sačinili zapisnik koji je on potpisao, a koji su nakon toga predali Elektrodistribuciji B.-Poslovnica A., i to šefu poslovnice B. M.. Oštećenje državne plombe se sastojalo u tome što je bila prekinuta žica, a da sigurno radnici Elektrodistribucije nijesu oštetili tu državnu plombu. Strujomjer koji je zamijenjen kod optuženog B. M. je postavljen prije 30-40 godina, a takođe mu je poznato da je u tom objektu okrivljeni imao i stanare ranijih godina.

      Iz iskaza svjedoka **K. B.** je utvrđeno da je kao radnik Elektrodistribucije B.-Poslovnica A., sa kolegom L. V., mijenjao stara distributivna brojila novim digitalnim, i da su u pomoćnom objektu optuženog B. M. zatekli da je na distributivnom brojilu prekinuta žica od državne plombe, o čemu su sačinili zapisnik i predali ga nadležnoj službi Poslovnice A.. Istakao je da drugih oštećenja na tom distributivnom brojilu nije bilo.

      Iz iskaza svjedoka **B. M.** je utvrđeno da je on vršilac dužnosti šefa Elektrodistribucije B.-Poslovnica A., i da mu je u zapisnik o kontroli mjernog mjesta predao M. F. koji je u to vrijeme bio šef poslovnice u A., ali i da je upoznat sa tim šta je pisalo u tom zapisniku   od strane radnika koji su vršili kontrolu tog distributivnog brojila. Istakao je da je potrošač električne energije B. M. jedan od najurednijih platiša, te da ne zna kako je došlo do skidanja distributivne plombe, a da je brojilo postavljeno prije 20-30 godina.

      Sud je u potpunosti prihvatio iskaze ovih svjedoka jer su isti jasni i uvjerljivi i u skladu su sa ostalim izvednim dokazima tokom postupka.

      Uvidom u zapisnik o kontroli mjernog mjesta Elektroprivrede C. G. AD N.Elektrodistribucije B. br... od 18.09.2009. godine, koji je sačinjen od strane ovlašćenih službenih lica Elektrodistribucije B. L. V. i K. B., a potpisan od strane B. M., je utvrđeno da je kod kupca B. M. povrijeđena državna plomba na električnom brojilu marke "Iskra" br.....

      Uvidom u finansijsku karticu na ime B. M. br.... od 14.01.2010. godine, se može utvrditi da je kod potrošača B. Mi. na brojilu br...., stanje uredno očitavano od strane Operatora distribucije u poslednje tri godine.

      Iz nalaza i mišljenja vještaka elektro struke R. A. od 11.05.2010. godine, utvrđeno je da državna plomba na distributivnom brojilu optuženog B.M. br.... se ni u kom slučaju nije mogla oštetiti i otpasti sama zbog starosti brojila. Uredno očitavanja ovog brojila od strane ovlašćenih radnika Elektrodistribucije obavezivalo ih je da utvrde osnovno stanje, odnosno da utvrde li je brojilo uredno plombirano, iz čega proizilazi da su prilikom zadnjeg očitavanja prije mjesec dana postojale sve plombe. U domaćinstvu B.M., preko brojila br...., zadnje tri godine je registrovana ujednačena potrošnja električne energije, i brojila su uredno očitavana od strane Operatora distribucije, dostavljani su računi koji su uredno plaćani od strane kupca.

      Sud je u potpunosti prihvatio nalaz i mišljenje pomenutog vještaka, jer je isti dat stručno i savjesno i u skladu je sa ostalim izvedenim dokazima.

      Pravnom analizom naprijed utvrđenog činjeničnog stanja, sud je našao da su se u opisanim radnjama okrivljenog B. M., stekla sva bitna obiležja bića krivičnog djela skidanje i povreda službenog pečata i znaka iz čl. 381. st. 1. KZ CG. Naime, kako je tokom postupka nesumnjivo utvrđeno, okrivljeni je neutvrđenog dana, septembra mjeseca 2009. godine, u pomoćnom objektu, koji se nalazi u neposrednoj blizini njegove porodične kuće u mjestu Most B., Opština A., povrijedio službeni znak, na način što je na električnom brojilu marke "Iskra" br. .., oštetio državnu plombu, postavljenu od strane službenih lica Baždarske stanice P. radi osiguranja ispravnosti i tačnosti mjerenja utrošene električne energije, a što je utvrđeno uvidom u zapisnik o kontroli mjernog mjesta Elektroprivrede C. G. AD N. Elektrodistribucije B. br.... od 18.09.2009. godine, kao i iz nalaza i mišljenja vještaka vještaka elektro struke R. A. od 11.05.2010. godine. Pri tome sud nije prihvatio odbranu okrivljenog da plombu nije skinuo niti zna ko je to uradio, te da su kod njega prije 20.godina stanovali neki stanari, te da li su to uradili ili ne nije mu poznato, a iz razloga jer je uvidom u energetsku karticu Elektrodistribucije B.br....  od 14.01.2010.godine utvrđeno da je kod okrivljenog B. M. brojilo marke "Iskra" br.10029982 uredno očitavano ood stane operatora Distribucije zadnje 3.godine. Djelujući na opisani način okrivljeni je postupao sa umišljajem, svjestan da na opisani način skida pečat ili znak koji su postavila ovlašćena lica baždarske službe P., pa je htio postizanje zabranjene posledice, a sve u cilju  da sebi pribavi  protiv-pravnu imovinsku korist.

      Prilikom izbora vrste i visine krivične sankcije koju u konkretnom slučaju treba primijeniti prema okrivljenom za naprijed navedeno krivično djelo,  sud je imao u vidu sve okolnosti u smislu čl. 42 KZ CG. Tako je od olakšavajućih okolnosti sud okrivljenom cijenio i uzeo u obzir da je penzioner, otac petoro djece, te da do sada nije kažnjavan, a što je utvrđeno na osnovu izvoda iz kaznene evidencije. Otežavajućih okolnosti  na strani okrivljenog nije bilo, pa mu je sud na osnovu te primjenom čl. 32. 36. 42. 52. 53. i 54. KZ CG, utvrdio kaznu zatvora u trajanju od 60 dana i istovremeno odredio da se ista neće izvršiti ako okrivljeni za vrijeme od 1 godine od dana pravosnažnosti presude ne učini novo krivično djelo. Sud je uvjerenja da je izrečena kazna srazmjerna težini izvršenog krivičnog djela i stepenu krivične odgovornosti okrivljenog, te da će se ovom vrstom i visinom kazne  u okviru opšte svrhe izricanja krivičnih sankcija predviđenih čl. 4. st. 2. KZ CG, postići svrha kažnjavanja propisana čl. 32. istog Zakona. Osnovano se može očekivati da će izrečena kazna  pozitivno djelovati na prevaspitavanje okrivljenog, te da će ista ubuduće na njega uticati da više ne vrši krivična djela.

       Okrivljeni se obavezuje da na ime troškova krivičnog postupka plati sudu iznos od 88,00 eura, a da na ime paušala plati sudu iznos od 10,00 eura, u roku od 15 dana  od dana pravosnažnosti presude pod prijetnjom prinudnog izvršenja.

      Imovinsko-pravnog zahtjeva za naknadu štete nije bilo.

      Iz iznijetih razloga odlučeno je kao u izreci presude.

OSNOVNI SUD U BERANAMA
Dana 27.05.2010. godine 
    Zapisničar,                                                          S U
D I J A
Momirka Fatić                                           MILOVAN SPASOVIĆ  
PRAVNA POUKA:
Protiv ove presude nezadovoljna stranka ima
pravo žalbe u roku od   8 dana od dana prijema
iste preko ovog suda, Višem sudu u B.Polju.  