OSNOVNI SUD U BERANAMA
K.br.40 / 10 
U    IME   NARODA
  Osnovni sud u Beranama, kao prvostepeni, krivični, po sudiji pojedincu Dubravki Popović, uz sudjelovanje zapisničara Slavice Janković, u krivičnom predmetu protiv okrivljenog F.M., iz C., Opština A., zbog krivičnog djela samovlašće iz čl.384.st.1.KZCG, po privatnoj tužbi privatnog tužioca L.V.- V., iz C., Opština A., od 31.12.2009 godine, nakon održanog, usmenog, glavnog i javnog pretresa u prisustvu privatnog tužioca L.V.i okrivljenog F.M.a u odsustvu uredno pozvanog punomoćnika privatnog tužioca, adv.S.M., donio je dana 24.12.2010 godine a javno objavio dana 27.12.2010 godine,

                                                 P R E S U D U 
  Okrivljeni F.M.od oca V.i majke. M., rodjene Š., rodjen ...godine, u C., Opština A., penzioner, neosudjivan.

                             OSLOBADJA SE OD OPTUŽBE 
    Da  je :

    Dana 04.12.2009 godine, bez znanja i odobrenja privatnog tužioca L.V., samovlasno pribavio sebi pravo za koje smatra da mu pripada, tako što je na seoskom putu C.- O., postavio drveni stub za struju i nekoliko sadnica jorgovana, iako je znao da na tom putnom pravcu privatni tužilac L.V.ima nesmetano pravo prolaza, na osnovu pravosnažnog rešenja Opštinskog suda u Ivangradu P.br.485/ 83 od 28.09.1983 godine.

   Čime bi izvršio krivično djelo samovlašće iz čl.384.st.1.KZCG.

POŠTO djelo za koje je optužen po zakonu nije krivično djelo,
čl.363.st.1.t.1.ZKP-a.  
  O troškovima privatnog tužioca L.V.i okrivljenog F.M., sud će odlučiti posebnim rešenjem, čl.200 ZKP-a.

                                       O b r a z l o ž e nj e 
Privatni tužilac L.V., V., iz C., Opština A., dana 31.12.2009 godine, podnio
je Osnovnom sudu u B.privatnu krivičnu tužbu, protiv okrivljenog F.M., iz
istog mjesta, zbog krivičnog djela samovlašća iz čl.384.st.1.KZCG.  
Na glavni pretres od 24.12.2010 godine, nije pristupio punomoćnik privatnog
tužioca, adv.S.M., iako uredno pozvan, a privatni tužilac L.V., saglasio se da
se glavni pretres održi bez njegovog prisustva.  U završnoj riječi privatni
tužilac  je izjavio : da ostaje u cjelosti pri navodima privatne tužbe, jer je
dokazano da je okrivljeni izvršio krivično djelo samovlašća i predložio sudu
da ga oglasi krivim i osudi na kaznu po zakonu, zatraživši troškove kako mu
pripadaju po zakonu.  
   Izjašnjavajući se o navodima iz privatne tužbe, privatnog tužioca L.V., okrivljeni F.M.je tokom postupka u svoju odbranu naveo sledeće : da nije počinio krivično djelo za koje je optužen, niti je tačno da je 4.12.2009 godine, kako to stoji u privatnoj tužbi, na seoskom putu C.- O., postavio drveni stub za struju i nekoliko sadnica jorgovana, niti je samovlasno pribavio sebi bilo kakvo pravo, iako je tačno da je postavljen stub za struju, ali ne na seoskom putu C.- O., kako je navedeno privatnom tužbom, već je u decembru prošle godine Elektrodistribucija promijenila dva stuba za struju, jer je jedan bio polomljen a drugi dotrajao.Naveo je, da je službenik Elektrodistribucije kazao mu prethodnog dana, da on iskopa rupu, jer je stub postavljen na njegovom imanju tj. na jazu a drugi stub na imanju pok.L.D., pa su službenici Elektrodistribucije sjutradan postavili stub i priključili električnu energiju a to su radila 3 čovjeka iz poslovnice A., jedan od njih se zvao D.M.a drugoj dvojici ne zna ime, te da sve to i dalje stoji i to se sve može vidjeti golim okom, pa se začudio zašto je optužen za krivično djelo samovlašće.U završnoj riječi je izjavio, da nema nikakvih dokaza, niti je priznao da je izvršio krivično djelo za koje je optužen, te zatražio da sud odbije privatnu tužbu kao neosnovanu i da ga oslobodi od optužbe, kao i troškove prevoza koje je imao za dnevnice i prevoz, jer je dva puta došao iz P.i jedanput iz sela.

 Radi pravilnog i zakonitog presudjenja ove krivično pravne stvari, sud je na glavnom pretresu u dokaznom postupku izveo sledeće dokaze: u svojstvu svjedoka saslušao privatnog tužioca L.V.- V., te svjedoke Dj.M.i B.M., pročitao zapisnik o uvidjaju suda sa lica mjesta od 29.10.2010 godine, pročitao nalaz i mišljenje vještaka geometra D.Č.od 05.11.2010 godine, izveo dokaz pojašnjenjem osnovnog nalaza i mišljenja posredstvom istog vještaka na glavnom pretresu od 24.12.2010 godine, izvršio uvid u rešenje P.br.485/83 od 28.09.1983 godine, pročitao službenu zabjelešku Uprave policije PJ A.od 10.12.2009 godine,izvršio uvid u dvije fotografije koje je priložio privatni tužilac i izvršio uvid u izvod iz KE za okrivljenog.

 Nakon sprovedenog dokaznog postupka, cijeneći navode optužbe, odbranu okrivljenog, te izvedene pobrojane dokaze, cijeneći ih u smislu čl.17. i 360.ZKP-a, a dovodeći ih u vezu jedne sa drugim, sud je stao na stanovištu da djelo za koje je optužen F.M., po zakonu nije krivično djelo, pa je istog shodno čl.363.st.1.t.1.ZKP-a, oslobodio od optužbe. Izvedenim dokazima, utvrdjeno je kao nesporno, da je okrivljeni F.M., nedaleko od svoje kuće, na oko 15-20 metara, zbog oštećenja i dotrajalosti starog elektrodistributivnog stuba, uz konsultaciju sa službenicima Elektrodistribucije, prvo obezbijedio stub, jer ih Elektrodistribucija nije imala , zatim iskopao rupu za stub, na svega par santimetara od postojećeg, nakon čega su službenici Elektrodistribucije priključili stub na električnu mrežu.Pri tome, utvrdjeno je takodje, da stub nije postavljen na seoskom putu, koji  okrivljeni koristi za prilaz svojoj kući, kao i privatni tužilac, već se radi o prolazu naspram kuće okrivljenog koji se pruža pored jaza za navodnjavanje dužinom oko 150 metara,  prosječne širine oko 2 m.Pri tome, sud je prihvatio odbranu okrivljenog F.M.koji negira izvršenje krivičnog djela, jer ista nije osporena dokazima izvedenim na glavnom pretresu.

  Navode privatne tužbe nije potvrdio ni svjedok **B.M.** iz čijeg iskaza je utvrdjeno: da je šef poslovnice Elektrodistribucije u A., te da se sjeća da je prošle godine u decembru 2009 godine F.M.se obratio njihovoj poslovnici da zamijeni dotrajali električni stub- drveni stub za struju, jer je on o svom trošku obezbijedio novi.Naveo je, da je F.to učinio usmeno, te obzirom da je sam obezbijedio stub, to je poslao kolegu Dj.i još dvojicu ljudi, ali nije išao sa njima.Dalje je naveo, da je išao kasnije, kada je reagovao L.V.i vidio da je novi stub postavljen tik uz mjesto gdje je bio stari stub tj. samo je pomjeren za debljinu stabla, jer se stari stub ne može porušiti dok se prethodno ne poruši mreža na njemu, pa je lično vidio da taj stub nije postavljen na putu, već prolazu koji je bio obrastao travom a naspram kuće F.M.i vjerije da je stari stub koji je uklonjen bio na tom mjestu više od 10 godina.Dodao je, odgovarajući na pitanje privatnog tužioca, da njegovi službenici ne bi postavili stub za struju na putu i da to po njemu nije put, već prolaz.

Iz iskaza svjedoka Dj.M., utvrdjeno je: da se ne sjeća datuma, zbog
proteka vremena a sjeća se da je na poziv F.M., da je oštećen
elektrodistributivni stub, negdje u zimu obavijestio svoga šefa da treba
promijeniti stub tj. dva stuba, tačnije F.je telefonom kazao da su oštećena
dva stuba a stubove je obezbijedio on, pa je šef poslao njega kao grupovodju
sa još dvojicom kolega, te su odradili taj posao i priklučili na mrežu, te i
dalje pored novih postavljenih stubova postoje panjevi od starih stubova koji
su bili dotrajali i oštećeni a ta dva nova stuba postavljena su na vrlo malom
rastojanju od straih stubova dotadašnjih a inače nijesu postavljena na seoskom
putu, već je u pitanju jaz -  zaravan , a put je sa druge strane.Dodao je , da
se nakon postavljanja stuba za struju, može proći sa konjem pored stuba, jer
je zaravan velika a stub je od ograde otprilike 10-15 cm.  
 Iskaze pomenutih svjedoka sud je prihvatio, kao objektivne , jasne i uvjerljive kako iz razloga medjusobne usaglašenosti, tako i činjenice da se radi o nepristrasnim svjedocima -  službenicima Elektrodistribucije koji su na zahtjev okrivljenog kao i svakog drugog potrošača, preduzeli radnje iz okvira svojih ovlašćenja. Njihovi iskazi potpuno su negirali tezu privatne tužbe .

     Iz zapisnika o uvidjaju suda sa lica mjesta od 29.10.2010 godine i
nalaza i mišljenja vještaka geometra D.Č. od 05.11.2010 godine,
proizilazi : da u selu C., Opština A., naspram kuće okrivljenog F.M., nedaleko
od žičane ograde kojom je ogradjeno njegovo imanje postoji drveni stub za
struju koji je priključen na električnu mrežu .Sama žičana ograda razdvaja
imanje okrivljenog od  staze širine oko 2m , za koju je nesporno da
predstavlja prolaz u dužini oko 150 m koji cijelom tom dužinom vodi  pored
jaza za navodnjavanje, dok se pored stuba koji je priključen na elektromrežu
nalazi ostatak starog stuba.Neposrednim opažanjem, uočeno je da se do kuće
okrivljenog i privatnog tužioca dolazi seoskim putem, iako je kuća privatnog
tužioca sa suprotne strane od kuće okrivljenog . Staza koja vodi od seoskog
puta  pored jaza za navodnjavanje u dužini oko 100 m, širine oko 2 m omogućava
prolaz pored imanja okrivljenog, ali je izvan žičane ograde kojom je njegovo
imanje ogradjeno i upravo na dijelu te staze , naspram kuće okrivljenog,
nalazi se i sporni stub.  Iz nalaza i mišljenja vještaka Č.proizilazi da se na
predmetnom lokalitetu nalazi službenost puta, u korist privatnog tužioca L.V.,
za prolaz pješke, progona stoke i provodjenja konja sa tovarom tokom čitave
godine, po osnovu pravosnažnog rešenja P.br.484/ 83 od 28.09.1983 godine, te
obzirom da je prosječna širina tog poslužja na licu mjesta/ bez širine jaza za
navodnjavanje od 0,50/ iznosi 2 metra, teško bi sada mogao biti korišten za
prolaz i provod konja sa natovarenim sijenom, ali ne i sa tovarom manjeg
obima, dok je u katastru zemljišta u KO C., u posjedovnom listu br.104
registrovan put pod br.parcele 15/11- javno dobro put C.- O.a takva
registracija je izvršena popisom zemljišta 1953 godine i odnosi se na put iz
tog vremena koji se kretao od C.za O..  
 Iz dopunskog nalaza i mišljenja istog vještaka sa glavnog pretresa od 24.12.2010 godine, proizilazi da sporni dio prilaza tj. mjesto na kome se nalazi sporni  stub za struju ne predstavlja nekategorisani put, već poslužje, zato što ima širinu oko 2 m, negdje manje ili više od toga a nekategorisani put koji je pomenuo u osnovnom nalazu, jeste seoski put kojim se došlo i na dan uvidjaja suda do nekih 90metara udaljenosti od kuće F..Dodao je, da u dijelu prolaza na rastojanju od stuba, u pravcu jugozapada oko 40 m postoji nekoliko samoniklih izdanaka jorgovana, ali oni ne predstavljaju smetnju da prodje konj sa sijenom.

Ni nalaz i mišljenje  pomenutog vještaka, koji je za sud prihvatljiv jer je dat stručno i savjesno, nije potvrdio tezu privatne tužbe. Kada se nalaz vještaka dovede u vezu sa iskazima saslušanih svjedoka B.i Dj., zaključuje se da je na zahtjev okrivljenog, stari, dotrajali stub za struju koji se nalazio na istom mjestu duži niz godina i sa koga se njegovo domaćinstvo napaja električnom energijom, zamijenjen i postavljen novi.

Iz iskaza privatnog tužioca L.V.- V. saslušanog u svojstvu svjedoka,
proizilazi: da je 4 decembra 2009 godine, postavljen stub za struju na seoskom
putu C.– O., te iako on nije vidio da ga je postavio okrivljeni F.M.a
postavljeno je i nekoliko sadnica jorgovana za koje takodje nije vidio da ih
je on zasadio, već ih je potkresivao a taj stub i sadnice ometaju mu prolaz
prema svojoj kući i kući njegove braće, te smatra da nije imao pravo da to
učini, jer je njemu i njegovoj familiji dosudjen put tj. taj put na kome je
postavljen stub rešenjem iz 1983 godine.  
Iz rešenja Opštinskog suda Ivangrad P.br.4485/83 od 28.09.1983 godine, proizilazi da je istim utvrdjeno da su tuženi F.V.i F.M.omeli tužioca L.V.u mirnom i faktičkom posjedu službenosti puta koji vodi preko parcele tuženih zv.O.u C., u dužini od 150 metara, prosječne širine 3 metra a od kuće tužioca, pa preko sela C.u pravcu A., koje se poslužje sastojalo u pravu tužioca da se tim putem koristi radi prolaza pješke, progona stoke i provodjenja konja sa tovarom tokom čitave godine, na način što su dana 16 jula 1983 godine pod prijetnjom upotrebe sile onemogućili tužiocu korišćenje prava poslužja u opisanom obimu, te se tuženima nalaže da odmah dopuste tužiocu i članovima njegove porodice da se označenim poslužjem koriste na način kako su to činili do dana učinjenog smetanja, u istom obimu i sadržini, te da se ubuduće klone ovakvog i sličnog smetanja.

  Predmetno rešenje, za sud je od značaja što se radi o pravosnažnoj sudskoj odluci iz koje se zaključuje da privatnom tužiocu L.V.po osnovu iste odluke pripada pravo službenosti puta. Uprkos tome, radnja koju je preduzeo okrivljeni u pogledu zamjene dotrajalog stuba za struju , koji se nalazio na istom mjestu više godina , nema po mišljenju suda obilježja bilo kakvog oblika samovlašća.

 Iz službene zabjeleške Uprave policije od 09.12.2009 godine, vidi se da je ista sačinjena u Ispostavi A.po pismenoj prijavi L.V.- V.da je njegov komšija F.M.postavio stub za struju dana 04.12.2009 godine tako da ometa korišćenje seoskog puta C.- O. Službena zabjelleška sačinjena je od strane policajaca M.M.i S.J..

Iz fotografija – dvije fotografije koje su prezentirane sudu od strane
privatnog tužioca L.V., vidi se stub pored ograde, a pored njega vidi se
takodje i jedan drveni trupac.  
Navedena službena zabjeleška za sud je neprihvatljiva, jer se radi o internom
aktu policije, a fotografije priložene od strane okrivljenog irelevantne, tim
prije što je od strane suda izvršen uvidjaj kako bi se utvrdilo pravo
činjenično stanje.  
  Na osnovu rezultata dokaznog postupka i utvrdjenog činjeničnog stanja, sud je stao na stanovištu da djelo za koje je optužen F.M., po zakonu nije krivično djelo, pa je shodno čl.363.st.1.t.1.ZKP-a, istog oslobodio od optužbe. Privatnom tužbom okrivljenom se stavlja na teret da je izvršio krivično djelo samovlašće iz čl.384.st.1. KZCG . U  toku krivičnog postupka, izvedenim dokazima utvrdjeno je da se okrivljeni F.M.u decembru mjesecu 2009 godine, zbog oštećenja i dotrajalosti električnog stuba koji se nalazi nedaleko od njegove kuće i sa koga se njegova kuća napaja električnom energijom, obratio službi Elektrodistibucije – poslovnici u A., da zamijeni dotrajali električni stub- drveni , jer je obezbijedio novi, pa je uz konsultaciju službenika Elektrodistribucije, iskopao rupu, na svega par santimetara od oštećenog stuba, nakon čega je isti priključen na elekromrežu, od strane ovlašćenih službenika.Iz zapisnika o uvidjaju suda sa lica mjesta i nalaza i mišljenja vještaka geometra D.Č., utvrdjeno je da sporni dio prolaza tj. mjesto na kome se nalazi sporni stub za struju ne predstavlja nekategorisani put, već poslužje zato što ima širinu oko 2 m a nekategorisani put je seoski put kojim se dolazi do kuća privatnog tužioca i okrivljenog, udaljen od kuće okrivljenog oko 90 m.Iz rešenja Opštinskog suda Ivangrad P.br.485/83 od 28.09.1983 godine, zaključuje se da privatni tužilac ima pravo službenosti puta koji vodi preko parcele F.M.i F.V.u dužini od 150 m, prosječne širine 3m  i da su  isti onemogućili L.V.u korišćenju prava poslužja , zbog čega im je rešenjem i naloženo da odmah dopuste tužiocu i članovima njegove porodice da se predmetnim poslužjem koriste.Dovodeći u vezu predmetno rešenje sa nalazom i mišljenjem vještaka geometra D.Č., te zapisnikom o uvidjaju suda na licu mjesta, zaključuje se da  prolaz ima širinu oko 2 m, a širina od jednog metra je zapravo širina jaza za navodnjavanje koji se pruža uz prolaz. Ni jedan od brojnih dokaza nije potvrdio  tezu privatne tužbe, da je okrivljeni na seoskom putu postavio drveni stub za struju i nekoliko sadnica jorgovana i tako sebi samovlasno pribavio bilo kakvo pravo, već je dotrajali električni  stub koji se nalazio više godina na istom mjestu, u dijelu prolaza gdje privatni tužilac ima pravo službenosti, zamijenjen novim i priključen na mrežu od strane ovlašćenih službenika Elektrodistribucije.Pri ovako utvrdenom činjeničnom stanju, sud je na osnovu čl.363.st.1.t.1.ZKP-a, okrivljenog F.M., oslobodio od optužbe za krivično djelo samovlašće iz navedenog člana i stava, pošto djelo za koje je optužen po zakonu nije krivično djelo.

 O troškovima privatnog tužioca L.V.i okrivljenog F.M., sud će odlučiti posebnim rešenjem čl.200.ZKP-a.

Sud nije prihvatio predlog privatnog tužioca da se u cilju dopune dokaznog
postupka saslušaju svjedoci- policajci M.M.i J.S.na okolnosti šta su zatekli
kad su izašli na lice mjesta, gdje je postavljen stub za struju, jer bi to
vodilo nepotrebnom odugovlačenju i troškovima krivičnog postupka a ne bi bilo
od uticaja na utvrdjeno činjenično stanje.  
Sa iznijetih razloga odlučeno je kao u izreci presude.

                       **OSNOVNI SUD U BERANAMA**

                                     Dana 27.12.2010 godine 
ZAPISNIČAR                                                              S U
D I J A
Slavica Janković                                                      Dubravka
Popović  
PRAVNA POUKA
Protiv ove presude nezadovoljna
Stranka ima pravo žalbe u roku od
8 dana od dana prijema iste Višem
Sudu u B.Polju a preko ovog suda.  