OSNOVNI SUD U ROŽAJAMA
K.br.49/12.
U IME CRNE GORE
OSNOVNI SUD U ROŽAJAMA i to Predsjednik suda Camić Zahit, kao sudija
pojedinac, sa zapisničarem Burdžović Adisom, odlučujući po optužnom predlogu
Kt.br.35/12. od 23. marta 2012. godine Osnovnog Državnog Tužilaštva iz Rožaja,
protiv okrivljenog K. N. iz s. Kalače, opština Rožaje, zbog krivičnog djela
laka tjelesna povreda iz čl. 152.st.2. u vezi st. 1. Krivičnog Zakonika, nakon
održanog javnog i glavnog pretresa u prisustvu Zamjenika Osnovnog Državnog
Tužioca iz Rožaja Selmanović Armina, advokata Velije Murića punomoćnika
oštećenog, oštećenog K. S. i okrivljenog, dana 16.4.2012.godine, donio je i
javno objavio
P R E S U D U
Okrivljeni K. N., JMBG ., od oca Mete i majke S., rodj. H., rodjen .. godine,
u s. Kalače, opština Rožaje, gdje i živi, drž. CG, razumije Crnogorski jezik,
koji mu je i maternji, pismen , završio osnovnu školu, nezapošljen, oženjen,
otac troje djece, siromašnog imovnog stanja, neosudjivan.
K R I V J E
Što je:
Dana 08.3.2012.godine, oko 18 h, na putu u s. Kalače opština Rožaje, lako
tjelesno povrijedio S. K., na način što ga je leskovim drvetom debljine oko 2
cm, i dužine oko 1,10 cm, sredstvom podobnim da tijelo teško povrijedi i
zdravlje teško naruši, udario više puta po tijelu, na noseći mu tom prilikom
lake tjelesne povrede u vidu četiri oguljotine u predjelu trbuha, sa lijeve
strane, od kojih je najveća dužine 15 cm, kontuziono nagnječnu ranu u predjelu
slabinske lože desno veličine 1,5 x 1,5 cm, i dvije nagnječno kuntuzne rane na
lijevoj podlaktici veličine 2 x 3 i 2 x 4 cm, uz otok u istom predjelu,
-čime je izvršio krivično djelo laka tjelesna povreda iz čl. 152.st.2. u vezi st. 1. Krivičnog Zakonika.
Pa mu sud na osnovu pomenutog zakonskog propisa, primjenom čl. 4.13.15. 32.36.
52.53.54 Krivičnog Zakonika i čl. 226.229.239.st.2. i čl. 374. Zakonika o
Krivičnom Postupku i z r i č e
USLOVNU OSUDU
Kojom mu utvrdjuje kaznu zatvora u trajanju od 45 (četrdesetpet) dana zatvora
i istovremeno odredjuje da se ista neće izvršiti ukoliko osudjeni u roku od
jedne godine dana ne izvrši novo krivično djelo.
Da plati ovom sudu na ime troškova krivičnog postupka iznos od 55 eura, i na
ime paušala iznos od 40 eura.
Da plati oštećenom na ime troškova krivičnog postupka iznos od 225 eura.
Sve ovo u roku od 15 dana po pravnosnažnosti ove presude.
Oštećeni radi ostvarivanja imovinsko pravnog zahtjeva upućuje se na gradjansku
parnicu.
O b r a z l o ž e n j e
ODT iz Rožaja podnio je optužni predlog Kt.br.35/12. od 23. marta 2012.
godine, protiv okrivljenog K. N. iz s. Kalače, opština Rožaje, zbog krivičnog
djela laka tjelesna povreda iz čl. 152.st.2. u vezi st. 1. KZ.
Na glavnom pretresu Zamjenik ODT-a iz Rožaja, istakao je da je izvedenim
dokazima utvrdjeno da je okrivljeni izvršio krivično djelo koje mu se optužbom
stavlja na teret. Predložio je da sud istog oglasi krivim i osudi ga na
novčanu kaznu u iznosu od 1.200 eura.
Punomoćnik oštećenog advokat Velija Murić izjavio je da se oštećeni pridružuje
krivičnom gonjenju ODT-a u odnosu na okrivljenog. Da traži troškove koje je
oštećeni imao angažovanjem njega kao punomoćnika radi prisustva saslušanju
okrivljenog i oštećenog u predkrivičnom postupku, za sastav krivične prijave i
prisustvovanje na glavnom pretresu, a po AT CG. Da će imovinsko pravni zahtjev
tražiti u posebnom postupku.
Okrivljeni K. N. na glavnom pretresu je izjavio da ne priznaje izvršenje
krivčnog djela ni krivicu za krivično djelo koje mu se optužbom stavlja na
teret.
U svojoj odbrani ponovio je iskaz koji je dao na zapisniku Kt.br.35/12. od
20.3.2012.godine, pred ODT-om u Rožajama. Istakao je: da je sa oštećenim
bližnji susjed u s. Kalače i od ranije nijesu u dobrim odnosima. Isti ga
stalno napada zbog čega ga je prijavljivao u policiji. Dana 08.3. ove godine
oko 18 h, vraćao se od kuće K.E.. Prolazeći pored kuće oštećenog vidio je
istog kada mu je prišao i stisnutom pesnicom udario ga po ledjima. Od udarca
se poklizao i pao na putu koji je bio pokriven snijegom. Oštećeni je nastavio
da ga udara nogama i pesnicom po ledjima. Vidio je da u desnoj ruci drži nož
čiju dužinu sječiva ne zna, jer je bio sumrak. Dok ga je udarao psovao mu je
majku govoreći mu „sad ću sjekiru da uzmem, ima da te isječem“. Pošao je do
kuće koja je od tog mjesta udaljena oko desetak metara, nakon toga se vratio
bez sjekire držeći i dalje nož i nastavio je da ga psuje. U tom momentu naišli
su K. R. i A.. A. je zaustavio vozilo pored njega i istom je kazao da ga je
oštećeni napao. Isti nijesu mogli da vide prethodni dogadjaj, već su došli u
momentu kada ga je oštećeni psovao. Ušao je u A. vozilo i pošao do kuće, a
nakon toga u policiju, gdje je slučaj prijavio. Kada ga je oštećeni napao na
tom mjestu niko drugi nije bio prisutan. Nije išao kod ljekara jer nije imao
vidljivih povreda. Oštećeni ga svakodnevno napada i nije mu poznato zbog čega
to radi. Nije mu poznato da li je oštećeni od nečega bolestan i da li se
liječi. Kada su se sreli na putu vidio je da oštećeni u rukama ima nož koji je
držao u desnoj ruci i kada mu je prišao desnom rukom ga je udario sa pesnicom
u predjelu ledja. On u rukama nije imao nikakav predmet, jer sa oštećenim nije
očekivao susret. Oštećeni je poznat kao arogantna ličnost u njegovom selu.
Isti ga je i ranije napadao zbog čega je i krivično odgovarao. Sa oštećenim se
zbog ranijih svadja bio pomirio, ali isti to izmirenje nije poštovao. Ne zna
kako više da se ponaša prema oštećenom obzirom na njegovo ponašanje prema
njemu i njegovoj porodici.
Na glavnom pretresu po ovoj krivičnopravnoj stvari, sud je izveo dokaze
saslušanjem u svojstvu svjedoka –a oštećenog K. S., u svojstvu svjedoka K. A.,
pročitao izvještaj ljekara HMP Rožaje br.1608/12. od 08.3.2012.godine, po
saglasnosti stranaka pročitao nalaz i mišljenje sudskog vještaka medicinske
struke dr. Cene Kajevića dat na zapisniku Kt.br.35/12. od 21.3.2012.godine
pred ODT-om u Rožajama, pročitao izvod iz kaznene evidencije na ime
okrivljenog, dok nije izveo dokaz neposrednim saslušanjem ovog vještaka, kao
ni saslušanjem u svojstvu svjedoka K. R., jer se izvodjenje ovih dokaza
pokazalo suvišnim u odnosu na izvedene dokaze.
Svjedok – oštećeni K. S. ponovio je iskaz koji je dat na zapisniku
Kt.br.35/12. od 20.3.2012.godine, pred ODT-om u Rožajama i istakao: da je sa
okrivljenim bližnji susjed u s. Kalače i od ranije nijesu u dobrim odnosima.
Dana 08.3. ove godine oko 18 h, izašao je iz kuće da šeta kroz selo po
preporuci doktora zbog bolesti. Na putu je sreo okrivljenog koji mu je prišao
i zamahnuo rukom u namjeri da ga udari govoreći mu „ako te udarim“. Istom tada
ništa nije odgovorio već je produžio kretanje. Okrivljeni je pošao i kada se
udaljio oko 50 metara od njega vratio se. Vidio je da isti u rukama ima drvo
debljine oko 2 cm, dužine oko 1,10 cm i istim ga udario četiri puta po lijevoj
podlaktici i ledjima. Vidio je kada je ispustio drvo iz ruku i iz džepa
izvadio nož na rasklapanje čija je dužina sječiva oko 5 cm, i sa istim ga
udario četiri puta po stomaku, nanoseći mu više posjekotina. Tom prilikom mu
je pocijapao garderobu koju je imao na sebi. Nije pružio nikakav otpor, jer je
bolestan. Odmah se udaljio sa tog mjesta i telefonom obavijestio policiju.
Pošao je u bolnicu u Rožajama, gdje je pregledan od strane ljekara. Kada je
okrivljeni prestao da ga napada, na tom mjestu došao je K. A. vozilom, sa
kojim takodje nije u dobrim odnosima zbog ranije svadje. Kada se ovaj dogadjaj
završio čuo je okrivljenog da govori K. E. „hvala ti ono što si me naučio da
kažem policiji i da ja njemu naturim da je on imao nož u ruci“. Ovo je
okrivljeni kazao kada se vratio iz policije i to je lično čuo. U rukama nije
imao nikakav predmet, kao ni nož. Sa okrivljenim nije uspostavio dobre odnose,
jer su od ranije u lošim odnosima, obzirom da ga isti svakodnevno napada. Da
se pridružuje krivičnom gonjenju ODT-a u odnosu na istog.
Svjedok K. A. ponovio je iskaz koji je dao na zapisniku Kt.br.35/12. od
20.3.2012.godine pred ODT-om u Rožajama i istakao: da je dana 08.3. ove godine
vraćao se vozilom iz grada. Idući seoskim putem oko 18 h, na putu je
primijetio okrivljenog i K. R. od kojih je oko 8 - 10 metara bio udaljen i
oštećeni. Zaustavio je vozilo i pitao okrivljenog na kojem je primijetio
snijeg na odjeći, šta se dogodilo. Okrivljeni mu je odgovorio „ne da mi ova
džukela da prodjem“. Čuo je da oštećeni okrivljenom upućuje psovke, ali riječi
nije zapamtio, jer je bila galama. Okrivljeni mu je kazao „ču li ga psuje mi
majku“. Okrivljeni je ušao u njegovo vozilo i istog je odvezao do kuće, kako
bi spriječio dalju svadju. Nije vidio da li je neko od njih nekoga udario,
niti je primijetio da oštećeni i okrivljeni imaju neki predmet u rukama. Nije
bio prisutan na mjestu od početka svadje, tako da ne zna šta se prije njegovog
dolaska dogadjalo izmedju okrivljenog i oštećenog. Nije obraćao pažnju na tom
mjestu da li ima neki predmet, jer je bila noć.
Sudski vještak medicinske struke dr. Cena Kajević, istakao je: da je u
medicinskoj dokumentaciji izdata od HMP u Rožajama dana 08.3.2012.godine na
ime oštećenog konstatovano da je isti prilikom pregleda imao povrede u
predjelu trbuha sa lijeve strane četiri oguljotine, najveća dužine 15 cm, dok
za druge oguljotine nijesu date mjere, osim da su iste medjusobno paralelne i
da se pružaju od pupka prema lijevom kuku. U predjelu slabinske lože desno
kontuziono nagnječna rana veličine 1,5 x 1,5 cm, i na lijevoj podlaktici dvije
kontuzione nagnječne povrede veličine 2 x 3 i 2 x 4 cm, sa otokom u istom
predjelu bez opisa o veličini i boji. Da se povrede pojedinačno i zbirno
kvalifikuju kao laka tjelesna povreda i da su oguljotine u predjelu trbuha
nanijete udarom tupo tvrde sile (štap, letva i sl.), a da se isključuje
mogućnost da su iste nastale udarom oštrim predmetom. Da su ostale povrede
nastale udarom tupo tvrdog predmeta ili udarom o tupo tvrdi predmet.
Sud je cijeneći iskaz okrivljenog i izvedene dokaze pojedinačno i u vezi sa
ostalim izvedenim dokazima, te je na osnovu takve ocjene utvrdio činjenično
stanje opisano u izreci presude.
Iz iskaza okrivljenog se vidi da je pomenutog dana izmedju njega i oštećenog
došlo do susreta na seoskom putu u s. Kalače u blizini kuće oštećenog. Da je
izmedju njih nastala svadja i da je došlo do fizičkog obračuna. Da na tom
mjestu tada nije bio niko prisutan, a da su u medjuvremenu došli A. i R.. A.
je bio sa vozilom i isto zaustavio pored njega i čuo je da ga oštećeni psuje.
Ušao je u vozilo i pošao do kuće. Sa oštećenim od ranije nije u dobrim
odnosima. Njegov iskaz u ovom dijelu sud je prihvatio jer je saglasan ostalim
izvedenim dokazima i isti je u ovom dijelu uzeo kao dokaz. Medjutim, iskaz
okrivljenog u preostalom dijelu sud nije mogao prihvatiti, jer je usmjeren ka
izbjegavanju krivično pravne odgovornosti i kao takav nije potvrdjen nijednim
izvedenim dokazom.
Iskaz svjedoka – oštećenog Sejdije sud je prihvatio u dijelu koji se odnosi da
je pomenutog dana na seoskom putu u Kalače imao susret sa okrivljenim sa kojim
od ranije nije u dobrim odnosima. Da je tom prilikom izmedju njih došlo do
svadje i da je nakon što se udaljio od okrivljenog koji mu je prijetio da će
da ga udari, vidio okrivljenog kada je išao za njim da u rukama ima drvo
debljine oko 2 cm, dužine oko 1,10 cm. Kada mu je prišao sa tim drvetom ga je
udario četiri puta po lijevoj podlaktici i ledjima. Da na tom mjestu nije niko
bio prisutan osim njih.Da je nakon toga na tom mjestu vozilom došao A. sa
kojim od ranije nije u dobrim odnosima. Kada se udaljio od okrivljenog
telefonom je pozvao policiju i obavijestio šta se dogodilo. Pošao je kod
ljekara gdje je pregledan. Njegov iskaz u ovom dijelu sud je u svemu prihvatio
kao tačan, objektivan i kao takav saglasan sa medicinskom dokumentacijom koja
se odnosi na povrede koje su kod istog konstatovane prilikom pregleda istog
dana od strane ljekara u HMP Rožaje, nalazom i mišljenjem sudskog vještaka
medicinske struke, te i iskazom svjedoka A., kao i sa iskazom okrivljenog u
onom dijelu gdje je njegov iskaz prihvaćen. Medjutim, njegov iskaz u dijelu
koji se odnosi da ga je okrivljeni u predjelu stomaka udario četiri puta sa
nožem koji je imao u rukama, da mu je od tog udarca pocijepana garderoba koju
je imao na sebi, a što ničim nije potvrdjeno, sud nije mogao prihvatiti, jer
je isti u ovom dijelu suprotan nalazu i mišljenju vještaka medicinske struke,
koji se u vezi povreda koje su konstatovane kod oštećenog u predjelu stomaka
izjasnio da iste nijesu mogle biti nanijete oštrim predmetom već tupo tvrdim
predmetom (štap, letva i sl.).
Iskaz svjedoka Avdije sud je prihvatio u svemu, jer se isti izjasnio u pogledu
onih činjenica koje su mu poznate u vezi predmetnog dogadjaja, obzirom da nije
bio prisutan od početka svadje izmedju okrivljenog i oštećenog, već je na
mjestu gdje ih je zatekao došao kasnije. Njegovom iskazu nijesu prigovorili ni
oštećeni ni okrivljeni. Iz njegovog iskaza se vidi da je čuo galamu izmedju
okrivljenog i oštećenog kada ih je zatekao na seoskom putu i da je nakon toga
vozilom odvezao okrivljenog do kuće.
Nalaz i mišljenje vještaka medicinske struke sud je prihvatio kao objektivan,
stručan, jer je isti dat na osnovu medicinske dokumentacije u kojoj su
konstatovane povrede za oštećenog prilikom pregleda. Iz ovog nalaza se vidi da
su povrede koje su konstatovane kod oštećenog mogle biti nanijete udarom tupo
tvrdog predmeta (štap, letva i sl.), a da povrede koje su konstatovane u
predjelu stomaka kod oštećenog nijesu mogle biti nanijete udarom oštrog
predmeta jer se radilo o oguljotinama, već su i one mogle biti nanijete udarom
tupotvrdog predmeta (štap, letva i sl.). Da se ove povrede pojedinačno i
zbirno kvalifikuju kao laka tjelesna povreda.
Pravnom ocjenom utvrdjenog činjeničnog stanja, sud je našao da su u radnjama
okrivljenog sadržani svi bitni elementi krivičnog djela laka tjelesna povreda
iz čl. 152.st.2. u vezi st .1. KZ. Naime, okrivljeni je pomenutog dana lako
tjelesno povrijedio oštećenog na način što ga je drvetom debljine oko 2 cm
dužine oko 1,10 m, kao sredstvom koje je podobno da tijelo teško povrijedi i
zdravlje teško naruši udario više puta po tijelu nanoseći mu tom prilikom lake
tjelesne povrede opisane u izreci presude. Ove povrede se i pravno kvalifikuju
kao laka tjelesna povreda.
Cijeneći psihički odnos okrivljenog prema izvršenom krivičnom djelu sud je
našao da je okrivljeni bio svjestan da djelujući na opisani način prema
oštećenom istom može nanijeti povrede, te je na to pristao, a koje su u
konkretnom slučaju i nastupile, tako da je isti postupao sa direktnim
umišljajem.
Za izvršeno krivično djelo sud je našao da je okrivljeni i krivičnopravno
odgovoran, te ga je za isto i oglasio krivim, pošto je našao da nema elemenata
koji bi isključivali krivično pravnu odgovornost i izrekao mu uslovnu osudu
utvrdjujući mu pri tom kaznu zatvora u trajanju od 45 dana i istovremeno
odredjujući da se ista neće izvršiti ukoliko isti u roku od jedne godine dana
ne izvrši novo krivično djelo.
Prilikom izricanja uslovne osude,okrivljenom, kao krivične sankcije sud je
imao u vidu ličnost izvršioca ovog krivičnog djela, njegovo dosadašnje
vladanje, što potvrdjuje i njegova neosudjivanost, njegove lične i porodične
prilike, njegovo imovno stanje, da nije u radnom odnosu, okolnosti pod kojima
je izvršio ovo krivično djelo, pa je sud istom u tom smislu vodeći računa o
svrsi uslovne osude u okviru opšte svrhe krivičnih sankcija, izrekao uslovnu
osudu ubijedjen da će se upozorenjem uz prijetnju kaznom – uslovnom osudom
dovoljno uticati da više ne vrši krivična djela.
U smislu čl. 226. i 229. ZKP, sud je obavezao okrivljenog da plati na ime
troškova krivičnog postupka iznos od 55 eura, a koji troškovi se odnose na ime
naknade za vještačenje od strane vještaka medicinske struke, kao i da plati na
ime paušala iznos od 40 eura, a ovo imajući u vidu složenost i trajanje
krivičnog postupka.
Okrivljeni je obavezan da plati oštećenom na ime trokova postupka iznos od 225
eura, koje je imao angažovanjem advokata kao punomoćnika koji je pisao
krivičnu prijavu protiv okrivljenog, prisustvo saslušanju okrivljenog i
svjedoka - oštećenog u pred krivičnom postupku, te i prisustvo na glavnom
pretresu, a koji troškovi su odredjeni po AT CG.
U smislu čl. 239.st.2. ZKP, oštećeni je radi ostvarivanja imovinsko pravnog
zahtjeva upućen na gradjansku parnicu, jer na glavnom pretresu nije postavio
imovinsko pravni zahtjev, tako da sud o istom nije ni odlučivao.
OSNOVNI SUD U ROŽAJAMA, dana 16.4.2012.godine.
ZAPISNIČAR PREDSJEDNIK SUDA
Burdžović Adisa s.r. Zahit Camić s.r.
PRAVNA POUKA: protiv ove presude može se
izjaviti žalba u roku od 8 dana od dana prijema
iste i to Višem sudu u Bijelom Polju, a preko ovog suda.