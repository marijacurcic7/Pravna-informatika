Posl.br.K. 2/12
U I M E C R N E G O R E
OSNOVNI SUD U CETINJU, kao prvostepeni, po sudiji pojedincu Mariji Ćupić, uz
sudjelovanje namještenika suda Olge Lipovine, kao zapisničara, u krivičnom
predmetu okr. A. I. i A.M.kao saizvršilaca, zbog krivičnog djela nasilje u
porodici ili u porodičnoj zajednici iz čl.220.st.1.KZ-a u vezi sa čl.23.st.2.
KZ-a, po Optužnom predlogu Osnovnog Državnog Tužilaštva u Cetinju,
Kt.br.232/11-2 od 27.12.2012.godine, nakon održanog glavnog i javnog pretresa
u prisustvu savjetnika ODT-a A. A., okr. A.M.i A. I., njihovog branioca B.
S.adv. iz Cetinja,ošt.A. I. donio je dana 19.04.2012.godine,a dana 23.04.2012.
godine i javno objavio, ovu
P R E S U D U
Okrivljeni A. I., JMBG ............, od oca M. i majke S., rođene R., rođen
...........godine u Cetinju, gdje i prebiva, naselje "L. I." P. br.1.,
državljanin Crne Gore, nezaposlen, neoženjen, pismen, sa završenim Fakultetom
za pomorstvo, srednjeg imovnog stanja, osuđivan Presudom Osnovnog suda u
Cetinju posl.br. K.4/02 od 31.01.2002.godine zbog krivičnog djela iz čl.
157.st.1. KZ RCG u vezi čl.19. KZ SRJ na kaznu zatvora u trajanju od 1 mjeseca
(kaznu izdržao), (presudom Osnovnog suda u Kotoru K.br.428/06 od
11.06.2008.godine zbog krivičnog djela iz čl.377.st.1.KZ-a istom je bila
izrečena kazna zatvora u trajanju od 3 mjeseca zatvora,uslovno na jednu godinu
,koja osuda je brisana)
Okrivljeni A. M. JMBG ............., od oca M. i majke S., rođene R., rođen
........godine u Cetinju, gdje i prebiva, naselje "L. I." P. br.1.,
državljanin Crne Gore,zaposlen, neoženjen, pismen, sa završenim Ekonomskim
fakultetom, srednjeg imovnog stanja, (isti je presudom Osnovnog suda u Cetinju
posl.br.K 4/02 od 31.01.2002.godine ,zbog krivičnog djela iznuda u pokušaju iz
čl.157.st.1. KZ RCG,u vezi čl.19. KZ SRJ osuđivan na kaznu zatvora u trajanju
od jednog mjeseca koju je izdržao i koja osuda je brisana,dok mu je presudom
Osnovnog suda u Kotoru K.br.428/06 od 11.06.2008.godine zbog krivičnog djela
iz čl.377.st.1.KZ-a bila izrečena kazna zatvora u trajanju od 3 mjeseca
zatvora,uslovno na jednu godinu koja osuda je takođe brisana) .
K r i v i s u
Što su:
Dana 14.11.2011.godine, oko 12,00 časova, u zgradi JP "V. i k." u Cetinju,
primjenom grubog nasilja, narušili tjelesni i duševni integritet člana svoje
porodične zajednice, svog brata od strica - oštećenog A. I. iz Cetinja, na
način što je, bez ikakvog povoda, okrivljeni A. I., oštećenom uputio riječi:
"što gledaš smradu", a potom mu obojica okrivljenih zadali više udaraca
stisnutim pesnicama u predjelu glave, kojom prilikom je oštećeni zadobio lake
tjelesne povrede u vidu nagnječenja glave i krvnih podliva u predjelu obije
jagodice, nakon kontuzije,
-čime su kao saizvršioci, izvršili krivično djelo nasilje u porodici ili u porodičnoj zajednici iz čl.220. st.1 KZ-a, u vezi čl.23.st.2. KZ-a
- pa im Sud primjenom citiranih zakonskih propisa i primjenom čl. 4, 5, 13,
15, 42, 52, 53, 54, Krivičnog zakonika i čl. 226 – 229,239 i 374 ZKP-a izriče
USLOVNU OSUDU
Kojom okrivljenom A. I. utvrdjuje kaznu zatvora u trajanju od 60 dana,a
okrivljenom A.M. kaznu zatvora u trajanju od 30 dana i istovremeno odredjuje
da se navedene kazne neće izvršiti ukoliko okrivljeni u vremenskom periodu od
jedne godine, od dana pravosnažnosti presude ne počine novo krivično djelo.
Okrivljeni su dužni da na ime troškova krivičnog postupka uplate iznos od po
19,25 eura eura, te na ime paušala iznos od po 30,00 eura u roku od 15 dana od
dana pravosnažnosti presude pod prijetnjom prinudnog izvršenja.
Oštećeni A. I. se radi ostvarenja svog imovinskopravnog zahtjeva upućuje na
redovnu parnicu.
O b r a z l o ž e nj e
Osnovno Državno Tužilaštvo u Cetinju, podnijelo je Sudu Optužni predlog
Kt.br.232/11-2 od 27.12.2012.godine protiv okr. A. I. i A. M.,kao saizvršilaca
zbog krivičnog djela nasilje u porodici ili u porodičnoj zajednici iz čl.220.
st.1 KZ-a, u vezi čl.23. KZ-a .U završnoj riječi na glavnom pretresu
zastupnica optužbe je izmijenila pravnu kvalifikaciju krivičnog djela na način
što je istim stavila na teret da su kao saizvršioci počinili krivično djelo
nasilje u porodici ili u porodičnoj zajednici iz čl.220. st.1 KZ-a, u vezi
čl.23.st.2. KZ-a. Ostala je pri podnijetom optužnom predlogu i predložila sudu
da okrivljene oglasi krivim za predmetno krivično djelo i osudi po zakonu.
Okrivljeni A. I., u svojoj odbrani je istakao da je kritične prilike, zajedno
sa bratomM. došao u Upravnu zgradu JP "V. i K." Cetinje, kako bi provjerili
račune za vodu. Ušli su u kancelarriju službenika R. D., i sa njim su postigli
dogovor o zamjeni vodomjera i storniranju računa za vodu, gdje su se zadržali
nekih 15 minuta. U jednom momentu, ušao je A. I., inače njihov brat od strica,
sa kojim su duže vrijeme u lošim odnosima. On i brat su stajali okrenuti
leđima i razgovarali sa R. D., a I. je ušao i stao između njega i M., i pri
tom ih gurao ramenima. A.C., koja je tu bila, rekla mu je da izađe iz
kancelarije, da joj ne prepada klijente,što je ovaj i uradio. U kancelariji su
se zadržali još neko vrijeme, a I. se udaljio ka stolu i nastavio sa
gestikuliranjem u njihovom pravcu. Kako je D. R. tražio od njih da donesu neke
račune od kuće, oni su to i uradili i vratili se nakon 10 minuta, kada je na
ulaznim vratima stajao I.. Kada su prišli na nekih metar i po, isti se
pomjerio s vrata i ljutito im rekao "ulazi". Oni su ušli, a on je išao za
njima, sve do kancelarije D. R.a, gdje su se zadržali nekoliko minuta, a kada
su izašli, on je bio ispred kancelarije, i počeo je da ih vrijeđe riječima:
"majmune, džukelo". Nastavili su da idu ka ulaznim vratima, pri čemu je ovaj
nastavio da ih vrijeđa i prati, da bi u jednom momentu pljunuo M., koji mu je
na isti način uzvratio. Njega je uhvatio za revere jakne i za vrat i u tom
trenutku je počela tuča između njih.M.je učestvovao u tuči, a razdvojila ih je
B. V.. Cijeli tok događaja, osim nje, mogla je vidjeti i Tanja Šoć. Istakao je
da je tom prilikom branio sebe i brata od I., ne sporeći da je I. udarao
pesnicama po glavi, a i sam je zadobio povrede kritične prilike. Decidno je
istakao da I.u nije uputio riječi: "što me gledaš smradu".
U završnoj riječi, preko svog branioca, istakao je da je kritične prilike, bio
napadnut od strane I. A., te da je u cilju zaštite svog tjelesnog integriteta
bio prinuđen da pruži otpor. Istakao je kontradiktornosti izjava saslušanih
svjedoka, te oštećenog A.a, uz napomenu da su svi svjedoci bili pristrasni,
obzirom da su kolege oštećenog. Konačno je predložio sudu da ga oslobodi
optužbe.
Okrivljeni A. M. u svojoj odbrani je istakao da njegova porodica nije u dobrim
odnosima sa porodicom I. A.a već 30 godina. Sukobi sa njima su intezivirani u
posljednjih 10 godina. Uvijek je nastojao da izbjegne sukob sa njim, jer mu je
brat od strica. Kritične prilike, otišao je sa bratom u JP "V. i K.", kako bi
reklamirali račun za vodu. Dok su se nalazili u kancelariji kod D. R., sa
vrata kancelarije, njima iza leđa, prišao je I. A., koji je prošao između njih
dvojice, zakačivši ih ramenima. A. C. je tada rekla I.u da izađe iz
kancelarije, da ne prepada klijente, a što je on i uradio. Kako su se sa R..
dogovorili da od kuće donesu plaćene račune, oni su to i uradili i nakon 10
minuta, ponovo su se vratili u V.. Na ulaznim vratima su zatekli I. A., koji
im je rekao drsko "ulazite" i cijelim hodnikom ih je pratio i vrijeđao do
kancelarije R. Oni nijesu reagovali. Kratko su se zadržali u kancelariji,
nakon čega su izašli, kada ih je na hodniku ponovo čekao I. A. i pratio ih do
izlaznih vrata, pri tom ih vrijeđejući. U jednom momentu, ovaj ga je pljunuo,
a on mu je uzvratio na isti način. Nakon toga, I. je uhvatio I. za revere i za
vrat, a on mu je onda uzvratio istom mjerom. Nastalo je međusobno cimanje i
razmjena udaraca. Tuča se odvijala u hodniku, a on ga je na kraju odgurnuo u
njegovu kancelariju. Cijeli događaj su mogle vidjeti B. V., A. C. i T. Š. Nije
se mogao sjetiti ko je koga prvi udario, ali da ga je I. prvi pljunuo, što mu
je i uzvratio.
U završnoj riječi, preko svog branioca, istakao je da je kritične prilike bio
napadnut od strane I. A., te da je u cilju zaštite svog i bratovog tjelesnog
integriteta bio prinuđen da pruži otpor. Istakao je kontradiktornosti izjava
saslušanih svjedoka, te oštećenog A., uz napomenu da su svi svjedoci bili
pristrasni.Konačno je predložio sudu da ga oslobodi optužbe.
Radi razjašnjenja ove krivično-pravne stvari, Sud je u dokaznom postupku na
glavnom pretresu proveo dokaze: saslušao oštećenog A. I.,svjedoke B. V., Š.T,
P. I. , P. L. i R. D., pročitao nalaz i mišljenje sudskog vještaka medicinske
struke R. dr.S. ,dat na zapisniku pred Zamjenikom Osnovnog Državnog tužioca u
Cetinju, dana 20.12.2011.godine sa pratećom medicinskom dokumentacijom u
spisima predmeta o vrsti i težini zadobijenih tjelesnih povreda za oštećenog
A. I., te izvještaje UP Ispostave Cetinje iz kaznene evidencije br.02-245-4321
za okrivljenog A. I. i br.02-245-4320 za okr.A. M..
Ošt. A. I. u svom iskazu je naveo da se dana 14.11.2011. godine oko 12,10
časova nalazio na svom radnom mjestu portira u Javnom preduzeću "V. i k.
Cetinje". Tom prilikom su došla njegova braća od strica A.M. I., zbog nekih
računa za vodu i zadržali se kod R. D. neko vrijeme, a zatim su izašli i
poslije dvadeset minuta se ponovo vratili, a on se tada nalazio ispred zgrade
V. na ulaznim vratima, pa kada je vidio da oni ponovo dolaze ušao je u svoju
kancelariju.M. I. su ušli u kancelariju D. R.a, gdje su se zadržali kratko
vrijeme, a kad su izašli u hodnik, on je bio okrenut leđima, kada je čuo da
M.viče i upućuje mu riječi: "koga ti mrkatiš, platit ćeš mi sve", a zatim je
ušao u njegovu kancelariju.Uspio je samo da se okrene u njegovom pravcu, ali
ga je M. počeo udarati pesnicma u predjelu glave i glavom u njegovu glavu.
Priskočio je I. sa druge strane i počeo i on da ga udara stisnutim pesnicama u
predjelu glave. Rukama je zaštitio glavu,a pri tom nije uspio da se brani jer
je bio na radnom mjestu. Razdvojio ih je P. L. koji je bio najbliži, a njihov
napad na njega mogli su vidjeti R. D., P.L. a kasnije sa sprata je došao P.
I., za kojeg misli da nije mogao da vidi sam početak svadje i tuče. Te prilike
nije ni jednu prijetnju uputio A.M.i I., niti ih je pljuvao, a tuča se
odvijala u njegovoj kancelariji koja se bukvalno nalazi na hodniku.Pojasnio je
da je bio u šoku zbog ponašanja okrivljenih,da zna da je dobijao udarce od
jednog i drugog, da je zbog zdravstvenog stanja ,tj.učestalih glavobolja zbog
ovog dogadjaja,moguće da je pogriješio prilikom navođenja lica od kojeg je
prvo zadobio udarac. Pridružio se krivičnom gonjenju protiv okrivljenih i
postavio je imovinsko-pravni zahtjev.
Svjedok B. V. u svom iskazu je istakla da se dana 14.11.2011.godine nalazila
na svom radnom mjestu u JP V. i k.“ Cetinje. U hodniku zgrade, odnosno
prizemlju susrela je A. I. i M., koji su dolazili zbog reklamacije nekog
računa za vodu. Negdje na sredini hodnika zatekli su se sva trojica A. I. i
M.sa jedne strane , i A. I. sa druge strane, tu je bila i ona. Nije čula da je
bilo neke verbalne prepirke prethodno, ali u jednom momentu su nasrnuli jedni
na druge .Nije se mogla izjasniti ko je prvi na koga nasrnuo, a ona je stajala
izmedju njih pokušavajući da spriječi dalji sukob. Nije se mogla sjetiti ni
koje su riječi razmijenili, ali zna da nije bilo nikakvih većih uvreda. U tom
momentu su došle i druge kolege sa sprata i svi su ih razdvojili. Bila je u
hodniku u momentu kada su tu bili I. i M.A. i govorila je „ne stakla poklaćete
se“.Tuča je počela u hodniku. Istakla je da je bila prisutna od samog momenta
započinjanja dogadjaja izmedju oštećenog i okrivljenih,ali da nije vidjela da
su okrivljeni udarali oštećenog i da oštećeni ima povrede,odn. tek kada je
došao iz bolnice vidjela je da ima neki nalaz,tj. imao je neke povrede.Kod
A.M.i I. nije primjetila povrede .
Svjedok Š. T., u svom iskazu je istakla da se dana 14.11.2011.godine nalazila
na svom radnom mjestu u JP V. i K.“ Cetinje. A. I. i A.M. poznaje iz razloga
što su imenovani u zadnje vrijeme više puta dolazili zbog prenosa prava
vlasništava na mjernom uredjaju kao i zbog reklamacije računa za vodu. Vidjela
je da su A. I. i M. bili u kancelariji kolege R. D., u koju je ona samo
svratila ,a zatim otišla u svoju kancelariju. Nakon desetak minuta čula je
neku viku i galamu i koleginicu B V , koja je nekoga molila da ne dodje do
sukoba, odnosno da se ne svadjaju u službenim prostorijama. Izašla je odmah iz
svoje kancelarije i vidjela neku gužvu, i čula riječi: ne M. ne I“. Iz straha
da ne dođe do većeg sukoba, a u namjeri da isti spriječi, izašla je
stepenicama na gornji sprat i pozvala kolege iz tehničke službe da pokušaju
spriječiti sukob. Oni su se spustili na donji sprat, a ona je otišla u svoju
kancelariju. Sve to nije dugo trajalo, a završilo se na način što su I. i
M.otišli u kancelariju jednog njihovog kolege, a I. je otišao sa direktoricom
na sprat. Dio tuče koji je ona vidjela odvijao se u hodniku.
Svjedok P. I. u svom iskazu je istakao da se dana 14.11.2011.godine nalazio na
svom radnom mjestu u JP V. i k.“ Cetinje, gdje je sa A. I.  i još nekim
kolegama unosio garderobu, odnosno radne uniforme, koje su ostavili na drugom
spratu u navedenoj ustanovi. U jednom momentu A. I. se udaljio iz te
kancelarije i nije ga bilo nekih desetak minuta, kada je čuo da ga neki ženski
glas ili više njih doziva po imenu, sa donjeg sprata. Spustio se dolje i
vidio, odnosno prepoznao je A. I. i M., kao i A. I., a tu su bili i P L. i R.
D.. Svi su bili na samom ulazu u zgradu, i izmedju A.M.i A. I. sa jedne strane
i A. I. sa druge strane tekla je verbalna rasprava, odnosno jedni drugima su
nešto dobacivali. Tačnije njih dvojica su pitali I. što ih gleda, pri čemu ih
je R. D. smirivao, a I. odgovarao da ih nije gledao. On je pozvao I. M.da
podju sa njim u njegovu kancelariju, za koje vrijeme je I. otišao u gornju
kancelariju. Na taj način je pokušao da smiri sukob izmedju njih. Razgovarali
su pet minuta i oni su otišli. I. je vidio poslije par sati, kada je bio vidno
uzbudjen, bio je crven u licu i žalio se na povrede koje je zadobio. I. je bio
vidno rumen, ali neke značajnije povrede nije primijetio. Definitvno nije
primijetio povrede na okrivljenog. Čuo je da je direktorica silazila dolje
zbog galame i buke, ali je on nije vidio.
Svjedok P L. je istako da je dana 14.novembra oko 12,00 časova sa svojim
kolegom A. I.  stajao na ulaznim vratima preduzeća "V. i K.",kada su pored
njih prošla dva mladića, A.M.i A. I.. A.M.se obratio A. I.u riječima "što me
gledaš smradu". A. I. ga je tada pitao „da li sam ih ja gledao“ a on je samo
slegnuo ramenima, i nije ništa odgovorio. Ta dva momka su ušla u zgradu V. , a
on je otišao u svoju kancelariju, dok je I. otišao u svoju dežuranu. Dok je
išao u svoju kancelariju, primijetio je da ovi momci stoje na vratima
kancelarije R. D., obzirom da njegovu i D. kancelariju dijeli samo jedna
prostorija. Začuo je neku galamu, ali se nije mogao sjetiti koje su rijči bile
u pitanju,pa je izašao iz svoje kancelarije i vidio je da su ta dva momka ušla
u dežuranu kod A. I. i da su fizički nasrnuli na njega, i to tako što mu je
prvo A. I. zadao udarac pesnicama u predjelu glave, a onda A.M. koji mu je
takodje zadavao udarce pesnicama u predjelu glave,a potom je pojasnio da su
obojica zadavali udarce ,pa je jednog uhvatio preko leđa, A. I. je samo
podigao ruke i njima pokušavao da zaštiti svoju glavu ,a nije vidio da je ovaj
nekoga udario, niti je to mogao da uradi obzirom na položaj u kojem se
nalazio, već se samo branio. Pritrčao je R. D. koji je uhvatio A. I. rukama
oko pojasa, a on je uhvatio A. M., takodje rukama oko pojasa, kako bi
spriječili dalji fizički sukob. Sve je to mogla da vidi B. V., koja je bila tu
prisutna,kao i još nekoliko radnica, Š T. i C.A., a kada se to završilo bilo
je još ljudi. Nakon što su ih razdvojili, svako je pošao svojim putem, a vidio
je da I. ima povrede u predjelu desnog dijela glave.
Svjedok R. D., u svom iskazu je naveo da se dana 14.11.2011.godine oko 12,00
časova nalazio na svom radnom mjestu dežurnog inkasanta u JP "V. i k. "
Cetinje. Tom prilikom u njegovu kancelariju su ušli A. I. i A.M. koje poznaje
od ranije, sa namjerom da se informišu o načinu i uslovima promjene sata i
imena vlasnika. Za to vrijeme I. je stajao na vratima, jer on inače obavlja
poslove obezbjedjenja, a tog dana je mijenjao portira. Nije primijetio da su
tada izmedju njih razmjenjene bilo koje riječi. Oni su se zadržali kratko
vrijeme, i otišli, a nakon pola sata su se ponovo vratili i donijeli mu
fotokopiju potvrde koju je tražio. Tom prilikom u kancelariju je ušao M. a I.
je ostao na vrata od kancelarije, kada je čuo da je I. uputio A. I. u riječi
"smradu, daću ja tebe", na to je M.odgovorio "pušti ga poslije ćemo mi to
završiti". Pogledao je kroz staklo i vidio da im I. ne odgovara i ušao u tu
malu prostoriju-portirnicu, kada je vidio I. kako se zaletio prema I.  i počeo
da ga udara stisnutim pesnicama u predjelu glave. I. se nije branio samo je
pokušavao da izbjegne udarce, odnosno on nije njih udarao. Zatim je prišao M.
i počeo je i on da udara I., a zatim su prilišli on i njegov kolega P. L. koji
je već bio unutra i radvojili ih. Ističe da je vidio kada je A. I. udario
odnosno napao A. I.. I. se zaletio prema I., a zatim i M. I. ga je prvi
udario.
Iz nalaza i mišljenja sud.vještaka med.struke R. dr. S, dat na zapisniku pred
Zamjenikom Osnovnog državnog tužioca u Cetinju dana 20.12.2011.godine, sa
pratećom medicinskom dokumentacijom u spisima predmeta, o vrsti i težini
zadobijenih tjelesnih povreda za ošt. A. I. proizilazi da je dana 14.11.2011.
godine, pregledan A. I. ,kada mu je postavljena dijagnoza: stanje nakon
kontuzije,nagnječenja glave,kao i krvni podlivi u predjelu obije jagodice
nakon kontuzije.Po mišljenju vještaka povrede su nastale prilikom tuče,
udarcima tupe zamahnute sile, a radi se o lakim tjelesnim povredama.
Iz izvještaja Uprave policije Ispostave Cetinje iz kaznene evidencije br. 02-
245 - 4321 od 30.11.2011.godine za okr. A. I. proizilazi da je isti osuđivan
presudom Osnovnog suda u Cetinju posl. br. K 4/02 od 31.01.2002.godine , zbog
krivičnog djela iznuda u pokušaju iz čl.157.st.1.KZ RCG u vezi čl.19.KZ SRJ,na
kaznu zatvora u trajanju od jednog mjeseca koju je izdržao,dok mu je presudom
Osnovnog suda u Kotoru K.br.428/06 od 11.06.2008.godine zbog krivičnog djela
iz čl.377.st.1.KZ-a bila izrečena kazna zatvora u trajanju od 3 mjeseca
zatvora,uslovno na jednu godinu ,koja osuda je brisana. Iz izvještaja Uprave
policije Ispostave Cetinje iz kaznene evidencije br. 02-245-4320 od
30.11.2011. godine za okr. A.M. proizilazi da je presudom Osnovnog suda u
Cetinju posl.br.K 4/02 od 31.01.2002.godine ,zbog krivičnog djela iznuda u
pokušaju iz čl.157. KZ RCG,u vezi čl.19.KZ SRJ, osuđivan na kaznu zatvora u
trajanju od jednog mjeseca koju je izdržao i koja osuda je brisana,dok mu je
presudom Osnovnog suda u Kotoru K.br.428/06 od 11.06.2008.godine zbog
krivičnog djela iz čl.377.st.1.KZ-a bila izrečena kazna zatvora u trajanju od
3 mjeseca zatvora,uslovno na jednu godinu koja osuda je takođe brisana .
Analizirajući provedene dokaze, savjesnom i brižljivom ocjenom svakog
pojedinačno i u njihovoj ukupnosti sud je nesumnjivo utvrdio da su rezultati
dokaznog postupka potkrijepili navode Optužnog akta, te da su okrivljeni, kao
saizvršioci počinili krivično djelo nasilje u porodici ili u porodičnoj
zajednici iz čl.220. st.1.KZ-a, a u vezi čl.23.st.2. KZ-a, a ovo iz sledećih
razloga:
Naime, utvrđujući činjenice radi pravilnog određenja materijalnopravnog odnosa
u ovoj krivičnopravnoj stvari sud je nesumnjivo utvrdio da su okrivljeni dana
14.11.2011.godine, oko 12,00 časova, u zgradi JP "V. i K." u Cetinju,
primjenom grubog nasilja, narušili tjelesni i duševni integritet člana svoje
porodične zajednice, svog brata od strica - oštećenog A. I. iz Cetinja, na
način što je, bez ikakvog povoda, okrivljeni A. I., oštećenom uputio riječi:
"što me gledaš smradu", a potom mu obojica okrivljenih zadali više udaraca
stisnutim pesnicama u predjelu glave, kojom prilikom je oštećeni zadobio lake
tjelesne povrede u vidu nagnječenja glave i krvnih podliva u predjelu obije
jagodice, nakon kontuzije.
Dakle, kada se zakonske odredbe čl. 220. st.1. Krivičnog zakonika, dovedu u
logičku vezu sa činjeničnim stanjem utvrdjenim na glavnom pretresu, tj.
imajući u vidu radnje okrivljenih koje se sastoje u primjeni grubog nasilja
prema oštećenom -svom bratu od strica kao pasivnom subjektu-članu svoje
porodične zajednice, (koje svojstvo mu je predvidjeno odredbama čl.142.KZ-a) i
nastupjelim posledicama koje se sastoje u narušavanju njegovog tjelesnog i
duševnog integriteta, sud izvodi jasan pravni zaključak da su se u radnjama
okrivljenih stekla sva bitna obilježja konkretnog krivičnog djela i to kako
subjektivna, tako i objektivna, pri čemu je Sud odredjujući subjektivan odnos
okrivljenih prema djelu utvrdio umišljaj, jer su okrivljeni bili svjesni svog
djela i njegovih obilježja i htjeli su njegovo izvršenje.
Nadalje, sud cijeni da su okrivljeni A. I. i A.M. učestvovanjem u radnji
izvršenja, sa umišljajem zajednički izvršili predmetno krivično djelo, te da
su u konkretnom slučaju saglasno čl.23.st.2.Krivičnog zakonika postupali kao
saizvršioci(okrivljeni su kritične prilike imali svijest da zajednički,
umišljajno djelaju, jer je njihova volja tom prilikom bila usmjerena ka
zajedničkom cilju – primjeni grubog nasilja ka svom bratu od strica, što su
oni i manifestovali, na način opisan u dispozitivu ove presude).
Predmetom posebne ocjene bila je odbrana okrivljenih koji su decidno negirali
izvršenje predmetnog krivičnog djela, a koja je za sud posve neprihvatljiva,
iz razloga što je takva odbrana protivna činjeničnom stanju utvrđenom na
glavnom pretresu. Naime, isti negiraju da su kritične prilike primijenili
grubo nasilje prema oštećenom A. I. Okrivljeni, gotovo saglasno ističu da su
oni napadnuti od strane svog brata od strica A. I., te da su se u kritičnoj
situaciji branili od istog. Ovakvu njihovu odbranu, sud je cijenio kao
sračunatu na izbjegavanje sopstvene krivice. Njihova odbrana opovrgnuta je
jasnim iskazom oštećenog A. I., koji je nedvosmisleno pojasnio kako se
kritične prilike nalazio na svom radnom mjestu, i kako je bez povoda napadnut
od svoje braće, jasno opisujući samu dinamiku događaja, te način na koji je
zadobio povrede. Oštećeni je negirao da je na bilo koji način izazvao
okrivljene, odnosno da ih je napao, i pljuvao, kako su naveli u svojim
odbranama. Njegov iskaz je jasan, nedvosmislen i isti je potvrđen od strane
ostalih svjedoka. Naime, svjedok R. D., u svom iskazu je jasno istakao kako su
A.M. I. bili u njegovoj kancelariji, kada je I., koji se nalazio na vratima
kancelarije u jednom momentu dobacio I. A.: "Smradu, daću ja tebi", a nakon
kraćeg vremena se i ustrijemio na I., zadajući mu više udaraca u predjelu
glave. Isto to je uradio M.A.. Svjedok je jasno i decidno naveo da I. A. niti
jednim potezom nije izazvao okrivljene, u smislu da je on njih provocirao ili
ih udarao, a takođe je istakao da I. nije ulazio u kancelariju i okrivljene
okrznuo ramenima. Nadalje ,svjedok P. L., čiji je iskaz, sud u cijelosti
prihvatio kao jasan i neprotivurječan ostalim izvedenim dokazima, je istakao
da je čuo prilikom ulaska u zgradu "V.", kako jedan od braće A., I.u upućuje
riječi: "Što me gledaš smradu jedan". Nakon toga, on je ušao u svoju
kancelariju, a ubrzo je začuo i galamu. Kada je izašao vidio je da su A.M.i A.
I. ušli u dežuranu i da su fizički nasrnuli na I.. Vidio je kako mu zadaju
udarce pesnicama u glavu, dok je I. A. samo pokrivao glavu. On i kolega R. su
odmah pošli i razdvojili ih.
Sud je cijenio iskaz svjedokinje B. V., pa je našao da je ista iako je bila
očevidac samog fizičkog obračuna, te da je kako je navela razdvajala
okrivljene i oštećenog, nije mogla izjasniti ko je kome prvi zadao udarac.
Ustvrdila je da nije vidjela povrede kod okrivljenih, a oštećenog je vidjela
kad se vratio iz bolnice, sa manjim povredama,te je sud mišljenja da je ista
neutralnošću ,odn.pokušajem da sebe dovede u stanje koje ne pripada nijednoj
stranki u sporu svoj svjedočki iskaz uspjela učiniti bezuticajnim za svestrano
razjašnjenje predmetne krivičnopravne stvari ,što se odnosi i na svjedoka P.
I. Sud je cijenio iskaz svjedokinje Š. T., pa je našao da ista nije bila
direktni očevidac sukoba između okrivljenih i oštećenog, obzirom da je vidjela
samo gužvu u hodniku i koleginicu Bukvić, koja je pričala: "Ne M. ne I.". Iz
straha da ne dođe do većeg sukoba, otišla je na gornji sprat i pozvala kolege
iz tehničke službe da spriječe incident. Nije vidjela povrede na licu
okrivljenog, obzirom da je isti kasnije pošao sa direktoricom na sprat. Bitno
je istaći da svjedoci,koji su objektivno bili u situaciji da vide i čuju
konkretni dogadjaj ni u jednom trenutku ne ukazuju na bilo kakvo provociranje,
omalovažavanje, (pljuvanje) I. A., a koje je bilo usmjereno u pravcu
okrivljenih, a kako su to okrivljeni predstavili u svojim odbranama.
Da je oštećeni I. A. zadobio udarce, u svom objektivnom i jasnom nalazu, koji
je sud u cijelosti prihvatio, potvrdio je vještak medicinske srtruke, koji je,
služeći se principima nauke i struke, a na osnovu uvida u prateću medicinsku
dokumentaciju, istakao da su povrede kod oštećenog nastale prilikom tuče,
udarcima tupe, zamahnute sile (stisnute pesnice). Vještak je decidno istakao
da se radi o lakim tjelesnim povredama u vidu nagnječenja glave i krvnih
podliva u predjelu obije jagodice, nakon kontuzije.
Prilikom utvrdjivanja vrste i visine krivične sankcije koju će sud izreći
okrivljenim cijenjene su okolnosti iz čl. 42. KZ-a, pa je sud od olakšavajućih
okolnosti na strani okrivljenog A. I. našao okolnosti koje su prethodile
izvršenju predmetnog krivičnog djela,korektno držanje pred sudom, dok je od
otežavajućih okolnosti van bitnih elemenata bića krivičnog djela u pitanju
našao raniju osuđivanost,a na strani A.M. sud je od olakšavajućih okolnosti
našao okolnosti koje su prethodile izvršenju krivičnog djela ,korektno držanje
pred sudom,dok otežavajućih okolnosti na njegovoj strani van bitnih obilježja
krivičnog djela u pitanju nije bilo, pa je sud cijeneći tako utvrdjene
okolnosti i imajući u vidu svrhu kažnjavanja okrivljenom A. I. utvrdio kaznu
zatvora u trajanju od 60 dana,a okr. A.M. kaznu zatvora u trajanju od 30 dana
i istovremeno našao da su ispunjeni uslovi za izricanje uslovne osude
odredjujući da se navedena kazna neće izvršiti ukoliko okrivljeni u vremenskom
periodu od jedne godine od dana pravosnažnosti presude ne počine novo krivično
djelo uz uvjerenje suda da će se i uslovnom osudom uz prijetnju kazne postići
svrha njenog izricanja predvidjena čl. 53.KZ-a.
Prilikom izricanja uslovne osude Sud je vodeći računa o svrsi iste posebno
uzeo u obzir motiv, odnosno pobudu kojom su se okrivljeni rukovodili da izvrše
krivično djelo tj.sud je mišljenja da su narušeni porodični odnosi uslovili da
se okrivljeni ponašaju na neprimjeren način.
Odluka o troškovima krivičnog postupka temelji se na odredbi čl.226-229 ZKP-a,
a odnosi se na troškove vještačenja po vještaku medicinske struke R. dr. S. u
ukupnom iznosu od 38,50 eura,dok je odluka o paušalu u iznosu od po 30,00
eura, odredjena srazmjerno dužini trajanja krivičnog postupka i složenosti
predmeta .
Shodno čl.239.ZKP-a oštećeni A. I. je radi ostvarenja svog imovinskopravnog
zahtjeva upućen na redovnu parnicu.
Na temelju izloženog u smislu čl. 374. ZKP-a valjalo je odlučiti kao u izreci.
OSNOVNI SUD U CETINJU,
Dana 23.04.2012.godine.
Zapisničar, SUDIJA,
Olga Lipovina Marija Ćupić s.r.
PRAVNA POUKA:
Protiv ove presude dozvoljena je žalba,
u roku od 8. dana od dana prijema iste,
Višem sudu u Podgorici, a preko ovog Suda.