K.br. 74/12
U IME CRNE GORE
OSNOVNI SUD U CETINJU, kao provostepeni krivični, po sudiji Ćupić Mariji, kao
sudiji pojedincu, uz učešće Lipovina Olge, kao zapisničara, u krivičnom
predmetu protiv okrivljenog Č. Č. iz C., zbog krivičnog djela, nasilje u
porodici ili u porodičnoj zajednici u produženom trajanju iz čl. 220. st. 1.u
vezi čl. 49. st. 2. Krivičnog zakonika, odlučujući po optužnom predlogu ODT-a
u Cetinje Kt.br.38/12 od 28.03.2012.godine, nakon održanog glavnog i javnog
pretresa dana 25.04.2012.godine, u prisustvu zamjenika ODT-a Padalica
Katarine, okr. Č. Č. sa braniocem S. B. adv. iz C., po službenoj dužnosti i
ošt. Č. M. donio je i istog dana javno objavio
P R E S U D U
Okr. Č. Č., jmbg. ... od oca V. i majke M., rodjene S., rodjen ... godine u
C., gdje i prebiva, državljanin CG, penzioner, neoženjen, pismen, sa završenom
osnovnom školom, lošeg imovnog stanja, osudjivan: presudom Opštinskog suda u
Cetinju K.br. 82/84 od 20.04.1985.godine, zbog krivičnog djela kradja iz čl.
152. st. 1. KZ CG, na kaznu zatvora u trajanju od 6 (šest) mjeseci, uslovno za
jednu godinu, presudom Osnovnog suda u Cetinju K.br. 57/94 od
10.11.1994.godine, zbog krivičnog djela laka tjelesna povreda iz čl. 37. st.
2. i 1. KZ RCG, na kaznu zatvora u trajanju od 2 (dva) mjeseca, uslovno na 1
(jednu) godinu, presudom osnovnog suda u Cetinju K.br. 328/05 od
12.12.2005.godine, zbog krivičnog djela nasilničko ponašanje iz čl. 399. st.
2. u vezi st. 1. KZCG, na kaznu zatvora u trajanju od 6 (šest) mjeseci uslovno
na 1 (jednu ) godinu, i presudom Osnovnog suda u Cetinju K.br. 105/08 od
05.05.2008.godine, zbog krivičnog djela nedozvoljene polne radnje iz čl. 208.
st. 1. u vezi čl. 205. st. 1. KZ, na kaznu zatvora u trajanju od 2 (dva)
mjeseca, nalazi se u pritvoru od 22.03.2012.godine od 22,00 časa,
K r i v j e :
Zato što je:
Dana 22.marta 2012.godine oko 14,00 časova u porodičnom stanu, lociranom u
nas. "G." u C.,u stanju bitno smanjene uračunljivosti primjenom grubog nasilja
prema svojoj majci - ošt. Č. M. iz C., kao članu svoje porodice, narušio njen
tjelesni i duševni integritet, na način što je istu nakon kraće prepirke
uhvatio rukama za kosu i počupao je, te je više puta udarao rukama i nogama u
predjelu glave i tijela, a zatim je oštećenu pokušao udariti sobnim papučama i
stolicom, ali je ista uspjela izbjeći udarce bjekstvom iz stana, nakon čega je
istog dana oko 18,45 časova , kada se ošt. Č. M. vratila u porodični stan
oštećenu uhvatio za kosu i bacio na pod, pri tom je udarajući rukama i nogama
u predjelu glave i tijela, ali u daljem napadu biva spriječen nailaskom svog
brata Č. S. i njegove supruge Č. D.
čime je izvršio krivično djelo nasilje u porodici ili u porodičnoj zajednici u
produženom trajanju iz čl. 220. st. 1., u vezi čl. 49. st. 2. krivičnog
zakonika,
- pa ga Sud shodno čl. 4, 5, 13,14,15, 32, 33, 36, 42,51, 69, KZ -a i čl. 226
– 229, i čl. 374 ZKP-a
O S U Đ U J E
Na kaznu zatvora u trajanju od četiri mjeseca u koju mu se ima uračunati
vrijeme provedeno u pritvoru,od 22.03.2012.godine ,pa nadalje.
Obavezuje se okrivljeni da na ime troškova krivičnog postupka uplati iznos od
88,75 eura, te na ime paušala iznos od 30,00 eura na blagajni Suda u roku od
15 dana po pravosnažnosti presude pod prijetnjom prinudnog izvršenja.
Sud optuženom na osnovu čl.69. Krivičnog zakonika izriče :
MJERU BEZBJEDNOSTI
Obavezno psihijatrijsko liječenje i čuvanje u zdravstvenoj ustanovi koja se
ima izvršiti u ZU Specijalnoj bolnici za psihijatriju K. i koja može trajati
duže od vremena izrečene kazne.
Sud će izrečenu mjeru obustaviti kada utvrdi da je prestala potreba za
liječenjem i čuvanjem učinioca u zdravstvenoj ustanovi.
Vrijeme provedeno u zdravstvenoj ustanovi uračunava se u vrijeme trajanja
izrečene kazne.
Ukoliko vrijeme koje će okrivljeni provesti u zdravstvenoj ustanovi bude kraće
od izrečene kazne po prestanku mjere bezbjednosti okrivljeni se ima uputiti na
izdržavanje ostatka kazne.
O b r a z l o ž e nj e
Osnovno državno tužilaštvo u Cetinju, optužnim predlogom Kt. br. 38/12 od
28.03.2012.godine, stavilo je na teret okr. Č. Č. iz C., izvršenje krivičnog
djela nasilje u porodici ili u porodičnoj zajednici u produženom trajanju iz
čl. 220. st. 1. u vezi čl. 49. st. 2. Krivičnog zakonika. Zastupnik optužbe je
u završnoj riječi na glavnom pretresu nakon manjih činjeničnih izmjena ostao
pri podnijetom optužnom predlogu, i predložio sudu da okrivljenog oglasi
krivim za predmetno krivično djelo i osudi po zakonu.
Okr. Č. Č., u svojoj odbrani je istakao da je dana 22.03.2012. godine, oko
14.00 časova, iz pijace došao kući, i polako je otvorio ulazna vrata i ušao u
kuću, kada je začuo da njegova majka M. priča na telefon sa njegovom sestrom
Đ., i govori za njega da ga treba ubiti, jer bi ona da ide u Budvu ili Igalo,
a da će on nagrditi stan, te da bi trebalo da se sredi sa Ć. R. da ga zatvore
u Dobrotu, a da ga iz Dobrote ne treba puštati, a on treba 10.aprila da ide
kod neurologa V., jer boluje od komišiona. Čuo je da je njegova majka rekla
preko telefona da ide da vidi da se nije dovukao, a on se sakrio ispod stola ,
tako da ga nije mogla vidjeti, pa je ponovo na telefon pričala da ga treba
ubiti. Kada je završila telefonski razgovor ustao je i sjeo na stolicu, i
rekao majci „kobilo jedna, zbog čega da me neko ubije, što ti ja radim kobilo“
i pljuno je desetak puta. Majka mu je izašla iz kuće i otišla kod njegove
sestre Đ., a on je ostao kući da spava. Negdje oko 19.00 časova, majka mu je
ponovo došla u kuću kada joj je rekao „kobilo jedna, jesi li se ispričala sa
ćerkom“ i pljunuo je dva, tri puta, jer je znao da se ona uvijek žali na njega
bratu i sestri i pretpostavio je da ih je zvala kao i u uvijek i žalila se na
njega. Kada je to rekao majci,ova je pobjegla u hodnik, a on je pošao za njom,
uhvatio je za ruku sa namjerom da je uvuče u sobu i u tom momentu ista je
pala, a mišljenja je da je to namjerno učinila jer su u tom trenutku na
vratima stana došli njegov brat S. sa suprugom D. i vidjeli su da mu majka
leži na podu. Smatra da je pozadina svega toga što njegov brat S. želi da
njemu da 3 do 4 hiljade eura i tako ga izbaci iz stana, a stan da ostane
njemu. Pojasnio je da nije udario majku, niti je do sada to činio, a često
puta su imali svadje, ali samo riječima i samo je vikao na nju. Smatra da ga
porodica ne prihvata, i da su uvijek bili nepravedni prema njemu, jer su kad
je imao deset godina ga slali u selo Š. da čuva koze i tamo je bio do
osamnaeste godine, a to su mu napravili brat S. i majka. Kada više nije htio
da čuva koze, oni isti su mu napravili da mora da ide u Kotor u zatvor
četrdeset dana.
Branilac okrivljenog S. B. u završnoj riječi je obzirom na nalaz i mišljenje
vještaka da se radi o osobi sa bitno smanjenom uračunljivosti, predložila sudu
sudu da u cilju liječenja, te poboljšanja zdravstvenog stanja okrivljenog
istom izrekne mjeru obaveznog psihijatrijskog liječenja u zatvorenoj ustanovi.
Radi razrješenja date krivičnopravne stvari sud je u dokaznom postupku na
glavnom pretresu proveo dokaze :saslušao oštećenu Č. M.,svjedoke Č. S. , Č. D.
i M. Dj.,saslušao sudskog vještaka medicinske struke –neuropsihijatra G. Ž.
,pročitao izvještaj ljekara za hitnu medicinsku pomoć u C. br.1711 od
22.03.2012.,za oštećenu Č. M., medicinsku dokumentaciju u spisima predmeta na
ime okrivljenog ,te izvještaj UP Ispostave Cetinje br.Ku -22/2012 od
22.03.2012.godine iz kaznene evidencije za okrivljenog Č. Č.
Svjedok- oštećena Č. M., u svom iskazu je istakla da se dana
22.03.2012.godine, oko 13,00 časova nalazila u svom stanu lociranom u naselju
„G.“ i pričala sa svojom kćerkom Đ. M. , što je Č. prethodnog dana napravio u
pošti, misleći na raspravu koju je imao sa direktorom pošte i rekla joj je da
će ga neko zbog toga prebiti, da bi se u tom trenutku pojavio Č., koji je čuo
razgovor koji je prethodno vodila sa kćerkom, i obratio joj se riječima: „Ko
da me ubije, kobilo, kučko“. Kada je pokušala da mu objasni da je prethodnog
dana činio čudo u pošti i da će ga zbog takvog njegovog ponašanja neko
prebiti, on je počeo da je udara rukama i nogama u predjelu tijela i glave,
pri tom je čupajući za kosu. Gadjao je sobnim papučama, a u jednom trenutku se
savio da dohvati stolicu i da je sa njom udari, ali se ona istrgla i pobjegla
iz stana. Nakon toga sakrila se u podrum zgrade, a zatim izašla i šetala
ulicama. Poslije nekog vremena je pozvala kćerka Đ. i rekla joj da dodje kod
nje kući. Dok je lutala ulicama na njen mobilni telefon je dva puta zvao Č. i
pitao je“Đe si to, dolazi kući kobilo, kučko“. Kod kćerke se zadržala neko
vrijeme, a kući se vratila oko 18,45 časova. Č. je zatekla u kući, a isti joj
se obratio riječima „evo je došla kučka i kobila“. Ponovo je uhvatio za kosu i
bacio je na pod, nastavio je da je bije rukama i nogama u predjelu tijela i
glave, i otvorenim šakama po glavi, kada je pobjegla u medju hodnik izmedju
dva stana i tu je obalio na pod, nastavljajući da je udara. Dozivala je pomoć
za svo to vrijeme i dok je udarao upućivao joj iste psovke i uvrede koje je
prethodno navela. Nedugo zatim na vratima su se pojavili njen sin S. i snaha
D. koji žive u B. Nije se mogla izjasniti ko je digao sa poda, a vjerovatno je
da su to uradili sin i snaha, nakon čega je S. zvao policiju, a zajedno su
poslije toga pošli u policiju i podnijeli krivičnu prijavu. Istakla je da je
već duže vremena Č. maltretira, jer ne uzima ljekove koji su mu neophodni, i
uz to konzumira alkohol, što mu je ljekar izričito zabranio. Napomenula je da
joj je uvijek govorio „ako prijaviš policiji ubiću te“, a kada ga je izvodila
policija rekao je bratu S. „ubiću te sjekirom“. Pridružila se krivičnom
gonjenju protiv okrivljenog, a predložila je za njegovo dobro, dobro porodice
i okoline da se isti liječi, a imovinsko pravni zahtjev nije postavila.
Svjedok Č. S., u svom iskazu je istakao da ga je dana 22.03.2012 godine oko
14.00 časova pozvala majka i rekla mu da sjedi u C. biblioteci i da je čudo
nalazi od njegovog brata Č., te da je jedva pobjegla od njega. Istog dana oko
18,30 časova došao je sa suprugom D. u C., sa namjerom da posjeti majku. Već
kada su se parkirali ispred zgrade u nas. G. čuli su viku i vidjeli da se
nešto dešava u stanu u kojem žive njegov brat i majka. Kada je pokušao da
otvori vrata od hodnika, to je jedva uradio, a kada je uspio da uđe vidio je
majku kako leži na podu, a da Č. stoji iznad nje. Povikao je „što je to što
radiš“ , podigao je majku sa poda i ušli su u stan. Majka mu je rekla da je
čudo nalazi od Č., da je stalno bije i udara, kao i da je toga dana u
jutarnjim časovima udarao, pa je ona pobjegla iz kuće, a da se u stan vratila
15 minuta prije nego što je on naišao, i rekla mu je čim je došla u stan Č. je
počeo da viče na nju i da je udara, krenula je da izdje iz stana, ali je Č.
pošao za njom sustigao je u medju hodnik i oborio je na pod. Takodje mu je
rekla da je Č. čupao za kosu i udarao je otvorenom šakom po glavi, kao i
nogama po tijelu. Pitao je brata što to radi, a on mu je počeo upućivati
pogrdne riječi i rekao da će ubiti majku ako ga prijavi policiji, a i njemu je
rekao kad izadje iz policije da će ga ubiti sjekirom . Pozvao je policiju, a
majku je jedan od policajaca poveo u Dom zdravlja. Na kraju je istakao da je
Č. u lošem psihičkom stanju i da mu je neophodno psihijatrijsko liječenje
zatvorenog tipa,da Č. stalno stvara probleme i siguran je da će nešto loše
uraditi i ostvariti svoje prijetnje.
Svjedok Č. D., u svom iskazu je istakla da je dana 22.03.2012.godine sa
suprugom S. došla iz B., da su negdje oko 18.30 časova pošli da obiđu S. majku
M., koja stanuje u naselju „G.“. Dolaskom do stepeništa prvog sprata začuli su
viku, potrčala je, a suprug je išao za njom. Kada je pokušala da otvori vrata
od među hodnika koji dijeli dva stana, od kojih je jedan S. majke, vrata nije
mogla otvoriti, a njen suprug je iza nje gurnuo jače vrata i povikao „što je
to“. Po ulasku u medju hodnik zatekli su S. majku M. kako leži na podu, a
iznad iste je stajao Č. u polu savijenom položaju. Kada su se pojavili na
vratima ovaj se odmah ispravio i ušao u stan. Pri tom je galamio i vikao.
Pomogli su M. da ustane i uveli je u stan, a ona im je ispričala da je krenula
da bježi jer je Č. udara, ali je on sustigao u tom medju hodniku gdje je
ponovo udarao. Takodje im je ispričala da je to uradio i u jutarnjim časovima
kada je izašla iz stana i vratila se nekih 15 minuta prije nego što su naišli
i čim je ušla u stan Č. je počeo da viče na nju i da je udara, kada je ona
krenula da bježi ,a Č. je sustigao i počeo da je čupa za kosu i ponovo joj
zadao udarce. Nakon toga njen suprug je pozvao policiju, a kada su ga isti
izvodili iz stana, Č. je njenom suprugu uputio riječi: „ ubiću te sjekriom kad
izadjem“ što su mogli čuti i policajci.
Svjedok M. Đ., u svom iskazu je navela da ima običaj da svakog dana telefonom
pozove majku i popriča sa njom obzirom da je starija žena, te da je slabog
zdravstvenog stanja, pa je tako i dana 22.03.2012.godine, nešto poslije 13,00
časova pozvala telefonom, kada joj je rekla da je njen brat Č. prethodno imao
neku svadju u Pošti sa direktorom. U jednom momentu je čula da je njena majka
rekla „evo ga“, misleći na Č., ali su normalno završile telefonski razgovor.
Ponovo je pozvala majku negdje oko 15,00 časova, i to tako što je prvo pozvala
na fiksni broj, ali kako se niko nije javljao, pozvala je na njen mobilni
telefon, a majka joj je kazala da se nalazi na Maloj pijaci i da je pobjegla
od Č., jer čudo čini, pa je rekla majci da dodje kod nje kući, što je i
učinila. Tom prilikom majka joj je ispričala da je Č. krenuo da je udara i da
je gadje nekom cipelom, kada je uspjela da pobjegne jer su vrata bila
otključana. Dok se majka nalazila kod nje, Č. je zvao telefonom, vikao na nju,
ali ona nije htjela da joj kaže što joj je Č. govorio. Nešto poslije 19.00
časova njena majka je pošla kući, a ona je kasnije ponovo zvala na fiksni i na
mobilni telefon majku, ali joj se niko nije javljao, već joj je brat S. nakon
toga saopštio što se sve izdešavalo. Poznato joj je da već duži niz godina
njen brat Č. maltretira njenu majku i sve njih iz porodice, a par puta je bila
prisutna kada je verbalno napadao majku, tako što joj je prijetio i vikao na
nju. Prije pola godine je vidjela da je majka imala povredu – modricu na nozi,
ali majka nije htjela da joj kaže odakle joj, a pretpostavlja da je udario Č.
Smatra da je kako njen, tako i cijele porodice ugrožen tjelesni integritet
usled Č. ponašanja.
Sudski vještak medicinske struke -neuropsihijatar G. Ž. nakon uvida u
medicinsku dokumentaciju u spisima predmeta na ime okrivljenog je istakao da
se da zaključiti da je Č. Č. liječen ambulantno u Domu zdravlja C.,
18.08.2011.godine, 23.06.2011.godine, zatim 18.05.2011.godine, da je pregledan
takodje od strane psihijatra u Domu zdravlja u P., od strane neurologa u KC u
P. 18.10.2011.godine, 23.12.2011.godine od strane psihijatra, 20.03.2012.
godine ,takodje od strane psihijatra u C. Napomenuo je da pored prethodno
navedenih pregleda liječen je ambulantno od strane neurologa i tokom
2001.godine, 2010.godine, zatim u više navrata u 2011.godini od strane
psihijatra u KC u P., a bolnički je liječen u KC P. na Klinici za neurologiju
kada je postavljena dijagnoza 2001.g ,odnosno neurološki poremećaj epilepsija,
što u prevodu znači padavica i mentalna retardacija. Zatim je liječen
bolnički, takodje na neurologiji u KC u P. od jula do avgusta 2000.godine, od
epilepsije. U više navrata uradjeno je i psihološko testiranje od strane
psihologa koje govori da kod ispitanika postoji smanjenje intelektualnih
sposobnosti, a dodao je da u nalazu psihologa Doma zdravlja C. od 18.maja
2011.godine, br. protokola 436 se navodi da nije sposoban za obavljanje bilo
kakvog posla. Navedeno ambulantno bolničko liječenje govori da je kod njega
verifikovano primarno neurološko oboljenje epilepsija, odnosno padavica koja
se karakteriše epizodičnim gubitkom svijesti i specifičnom grčenju mišića u
tipu velikog napada. Navedeno neurološko oboljenje ostavilo je posledice u
centralnom nervnom sistemu, odn. mozgu i dovelo do oštećenja intelektualnih
sposobnosti pa je verifikovana mentalna retardacija, odnosno duševna
zaostalost.
Istovremeno,vještak je pred sudom obavio intervju sa okrivljenim nakon čega je
dao mišljenje da se radi o osobi koja je svjesna, orjentisana, pokretna. U
procesu mišljenja postoji poremećaj u smislu ubrzanog misaonog procesa,
logoričnost, povišene interpretativne spremnosti. Misaoni proces je opširan,
difuzan, odgovori u stranu, pokazuje tendenciju gubitka determinirajuće
dentence, odnosno u prevodu gubitka ideje vodilje tokom razgovora, postoji
poremaćaj pažnje u tipu hipervigivne pažnje, odnosno ispitanik nije u stanju
da se usredsredi i održi pažnju na datu misao i postavljeni zadatak, to jest
često se prebacuje sa informacije na informaciju. Ne registruju se slušne
obmane, negira suicidne misli, afekat visoko anksiozan, napet ,promjenjlivog
raspoloženja, nižeg praga tolerancije na frustracije, otežane kontrole
impulsa.
Njegovo osnovno neurološko oboljenje centralnog nervnog sistema, odnosno mozga
dovelo je do pada takozvanih kongitivno amnestičkih kapaciteta, a taj pad se
ogleda u poremećaju mišljenja, pamćenja, rasudjivanja shvatanja, kao i
limitiranost ,odnosno ograničenost intelektualnih kapaciteta.
Krivično djelo za koje se okrivljuje od strane suda jasno govori da se radi o
afektu razdraženosti i bijesa jakog inteziteta, a koji je generisan verbalnim
vrijedjanjima oštećene, odnosno okrivljeni zbog primarnog deficita
inteligencije, kao i oštećenja centralnog nervnog sistema nije bio u
mogućnosti da obradi na intelektualno valjan i adekvatan način verbalna
kazivanja majke, te samim tim došlo je do stanja prethodno navedene afektivne
razdraženosti jakog stepena. Ovo afektivno stanje je plod, odn.generalisano je
njegovom osnovnom bolešću tipa epilepsije i mentalne retardacije koja
ispitanika dovode povremeno u stanja slabije kontrole impulsa, kao i afekta.
Djelo za koje se okrivljuje od strane suda je izvršeno u stanju afektivne
razdraženosti jakog stepena i psihopatološke motivisanosti, odnosno proizilazi
iz njegove osnovne bolesti, što samim tim govori da ispitanik je bio
izmijenjenog ponašanja u smislu da je bio smanjene uračunljivosti u bitnom u
vrijeme izvršenja krivičnog djela.
Pošto se radi o ozbiljnom neurološkom oboljenju koje je medicinski dokazano u
dužem vremenskom trajanju, tj. višedecenijski to samim tim govori da i njegovo
neurološko oboljenje je uznapredovalo i dovelo do oštećenja mnogih psihičkih
funkcija, a prevashodno afekta mišljenja i intelekta, te ukoliko se okrivljeni
ne bude liječio, on može pokazati u toku narednog života elemente
agresiviteta, odnosno i dalje će vršti društveno opasne radnje.
Iz prethodno navedenih razloga da bi se otklonilo eventualno vršenje društveno
opasnih okolnosti u cilju preventivnih i medicinskih razloga, predložio je
sudu da prema ustaljenoj sudskoj praksi izrekne mjeru obaveznog liječenja od
navedenog neurološkog oboljenja (epilepsije), kao i psihičkog poremećaja
(mentalne retardacije).
Mišljenja je da s obzirom da se radi o višedecenijskom liječenju kombinovanih
poremećaja iz domena neurologije, odnosno da se radi o epilepsiji, kao i
psihičkom poremećaju mentalne retadacije, a s obzirom na činjenicu da je
primarno neurološko oboljenje dovelo do znatnog oštećenja psihičkog
funkcionisanja, a pogotovo u sferi emocija ,afetka, mišljenja, intelegencije,
da njegovo liječenje bude hospitalno.
Iz izvještaja ljekara jedinice za hitnu medicinsku pomoć u C. br. 1711 od
22.03.2012. godine za ošt. Č. M. proizilazi da je dana 22.03.2012.godine
oštećena potražila pomoć u navedenoj zdravstvenoj ustanovi zbog nasilja u
porodici ,kojom prilikom joj nijesu konstatovane vidljive povrede,već je
navedeno da je ista vidno uznemirena ,sa TA 180/100.
Iz izvještaja UP Ispostave Cetinje br. Ku -22/2012 od 22.03.2012.godine, iz KE
za okr. Č. Č. proizilazi da je isti osudjivan presudom Opštinskog suda u
Cetinju K.br. 82/84 od 20.04.1985.godine, zbog krivičnog djela kradja iz čl.
152. st. 1. KZ CG, na kaznu zatvora u trajanju od 6 (šest) mjeseci, uslovno za
jednu godinu, presudom Osnovnog suda u Cetinju K.br. 57/94 od
10.11.1994.godine zbog krivičnog djela laka tjelesna povreda iz čl. 37. st. 2.
i 1. KZ RCG, na kaznu zatvora u trajanju od 2 (dva) mjeseca, uslovno na 1
(jednu) godinu, presudom Osnovnog suda u Cetinju, K.br. 328/05 od
12.12.2005.godine, zbog krivičnog djela nasilničko poanašanje iz čl. 399. st.
2. u vezi st. 1. KZ CG, na kaznu zatvora u trajanju od 6 (šest) mjeseci,
uslovno na 1 (jednu) godinu i presudom Osnovnog suda u Cetinju, K.br. 105/08
od 05.05.2008.godie, zbog krivičnog djela nedozvoljene polne radnje iz čl.
208.st. 1. u vezi čl. 205. st. 1. KZ, na kaznu zatvora u trajanju od 3 (dva)
mjeseca.
Analizirajući rezultate provedenog dokaznog postupka, te na osnovu savjesne i
brižljive ocjene svih provedenih dokaza pojedinačno i u svojoj ukupnosti, sud
je nesumnjivo utvrdio da je okr.Č. Č. počinio krivično djelo za koje se tereti
u vremenu, mjestu i na način bliže opisan dispozitivom ove presude.
Utvrđujući činjenice radi pravilnog određenja materijalnopravnog odnosa u ovoj
krivičnopravnoj stvari sud je nesumnjivo utvrdio da je okrivljeni dana
22.marta 2012.godine oko 14,00 časova u prodičnom stanu, lociranom na nas.
"G." u C.,u stanju bitno smanjene uračunljivosti primjenom grubog nasilja
prema svojoj majci - ošt. Č. M. iz C., kao članu svoje porodice, narušio njen
tjelesni i duševni integritet, na način što je istu nakon kraće prepirke
uhvatio rukama za kosu i počupao je, te je više puta udarao rukama i nogama u
predjelu glave i tijela, a zatim je oštećenu pokušao udariti sobnim papučama i
stolicom, ali je ista uspjela izbjeći udarce bjekstvom iz stana, nakon čega je
istog dana oko 18,45 časova , kada se ošt. Č. M. vratila u porodični stan
oštećnu uhvatio za kosu i bacio na pod, pri tom je udarajući rukama i nogama u
predjelu glave i tijela, ali u daljem napadu biva spriječen nailaskom svog
brata Č. S. i njegove supruge Č. D.
Dakle, kada se zakonske odredbe čl. 220. st.1. Krivičnog zakonika, dovedu u
logičku vezu sa činjeničnim stanjem utvrdjenim na glavnom pretresu, tj.
imajući u vidu radnje okrivljenog koje se sastoje u primjeni grubog nasilja
prema oštećenoj majci Č. M. -članu svoje porodice, kao pasivnom subjektu, sud
izvodi jasan pravni zaključak da su se u radnjama okrivljenog stekla sva bitna
obilježja konkretnog krivičnog djela i to kako subjektivna, tako i objektivna.
Nadalje, Sud je prihvatio nalaz i mišljenje vještaka medicinske struke
-neuropsihijatra G. Ž. ,koji je dat na osnovu medicinske dokumentacije na ime
okrivljenog i neposrednog razgovora sa okrivljenim da djelo za koje se
okrivljuje od strane suda je izvršeno u stanju afektivne razdraženosti jakog
stepena i psihopatološke motivisanosti, odnosno proizilazi iz njegove osnovne
bolesti, što samim tim govori da ispitanik je bio izmijenjenog ponašanja u
smislu da je bio smanjene uračunljivosti u bitnom u vrijeme izvršenja
krivičnog djela(bitno smanjena uračunljivost).
Sud je našao da se radi o konstrukciji produženog krivičnog djela, jer je u
konkretnom slučaju više istih krivičnih djela počinjeno u vremenskoj
povezanosti od strane Č. Č., a koja po ocjeni suda predstavljaju cjelinu zbog
sledećih okolnosti,istovjetnost oštećene, istovrsnost predmeta krivičnog
djela,jedinstvenog mjesta,odn.prostora izvršenja krivičnog djela, korišćenja
iste situacije, kao i motiv u odnosu na svaku radnju.
U tom pravcu, cijeneći provedene dokaze sud je punu vjeru poklonio iskazu
oštećene ,te saslušanih svjedoka koji su objektivno svjedočili o onome što im
je poznato vezano za konkretni dogadjaj,cijeneći ih kao logički skladne,
činjenjično utemeljene i uvjerljive, a iz čega sud izvodi jasan i nedvosmislen
zaključak u pogledu odlučnih činjenica koje se tiču samog načina izvršenja
predmetnog krivičnog djela u sklopu sa izvještajem ljekara jedinice za hitnu
medicinsku pomoć u C.,u kojem je konstatovano stanje oštećene prilikom
obraćanja za pružanje medicinske pomoći,nakon događaja.
Predmetom posebne ocjene bila je i odbrana okrivljenog, tj.predstavljanje
sopstvenih radnji kritične prilike koja je po ocjeni suda neutemeljena,
protivurječna ostalim provedenim dokazima, te je sud odbacio cijeneći je pri
tom kao usmjerenu na izbjegavanje krivičnopravne odgovornosti,a pritom je imao
u vidu nalaz i mišljenje sudskog vještaka medicinske struke-neuropsihijatra iz
kojeg se vidi da okrivljeni zbog primarnog deficita inteligencije, kao i
oštećenja centralnog nervnog sistema nije bio u mogućnosti da obradi na
intelektualno valjan i adekvatan način verbalna kazivanja majke, te je samim
tim došlo do stanja afektivne razdraženosti jakog stepena.
Sa svih navedenih razloga odbrana okrivljenog je za sud posve neprihvatljiva.
Sud je odustao od provođenja dokaza saslušanjem svjedoka Đ. D. i Č. V. obzirom
da je predmetna krivičnopravna stvar u dovoljnoj mjeri rasvijetljena za
donošenje meritorne odluke ,pa bi provođenje predloženih dokaza vodilo samo
odugovlačenju postupka,a nebi uticalo na donošenje drugačije odluke.
Prilikom utvrdjivanja vrste i visine kazne koju će izreći okrivljenom
cijenjene su okolnosti iz čl. 42. KZ-a , pa je Sud od olakšavajućih okolnosti
na strani okrivljenog našao, njegovo narušeno zdravstveno stanje, dok je od
otežavajućih okolnosti utvrdio raniju osudjivanost.
Sud je obzirom na ove okolnosti izrekao kaznu zatvora opt. Č. Č. u trajanju od
četiri mjeseca , nalazeći da ta kazna realno održava stepen društvene
opasnosti djela, odnosno uz uvjerenje suda da će se i sa ovako utvrdjenom
kaznom i pored ranijih osuda optuženog, u konkretnom slučaju postići svrha
kažnjavanja predvidjena čl. 32. Krivičnog zakonika,odnosno da će se u svemu
ostvariti opšta svrha izricanja i propisivanja krivičnih sankcija iz čl.4.st 2
Krivičnog zakonika.
Shodno čl.51.KZ-a optuženom se ima u izrečenu kaznu uračunati vrijeme
provedeno u pritvoru od 22.03.2012.godine ,od 22,00 časova,pa nadalje, dok
preostali dio kazne ima izdržati po pravosnažnosti ove presude.
Sud je okrivljenom primjenom odredbe čl. 69. KZ-a izrekao mjeru bezbijednosti
obavezno psihijatrijsko liječenje i čuvanje u zdravstvenoj ustanovi ,jer je
krivično djelo učinio u stanju bitno smanjene uračunljivosti, a po ocjeni suda
obzirom na učinjeno krivično djelo i stanje duševne poremećenosti, odn. da se
radi o ozbiljnom neurološkom oboljenju koje je medicinski dokazano u dužem
vremenskom trajanju, tj. Višedecenijski, to samim tim govori da i njegovo
neurološko oboljenje je uznapredovalo i dovelo do oštećenja mnogih psihičkih
funkcija, a prevashodno afekta mišljenja i intelekta, te ukoliko se okrivljeni
ne bude liječio, on može pokazati u toku narednog života elemente
agresiviteta, odnosno i dalje će vršti društveno opasne radnje,odn. postoji
ozbiljna opasnost da učinilac učini teže krivično djelo ,i da je radi
otklanjanja ove opasnosti potrebno njegovo liječenje u takvoj ustanovi ,a kako
to proizilazi iz nalaza i mišljenja vještaka med.struke da bi se otklonilo
eventualno vršenje društveno opasnih okolnosti u cilju preventivnih i
medicinskih razloga, predložio je sudu da prema ustaljenoj sudskoj praksi
izrekne mjeru obaveznog liječenja od navedenog neurološkog oboljenja
(epilepsije), kao i psihičkog poremećaja (mentalne retardacije) u ustanovi.
Sud je odredio da će se mjera bezbjednosti izvršiti u ZU Specijalnoj bolnici
za psihijatriju K., i da može trajati duže od vremena izrečene kazne,da će
izrečenu mjeru Sud obustaviti kada utvrdi da je prestala potreba za liječenjem
i čuvanjem učinioca u zdravstvenoj ustanovi,kao i da se vrijeme provedeno u
zdravstvenoj ustanovi uračunava u vrijeme trajanja izrečene kazne.
Istovremeno je odredjeno da ukoliko vrijeme koje će okrivljeni provesti u
zdravstvenoj ustanovi bude kraće od izrečene kazne po prestanku mjere
bezbjednosti okrivljeni se ima uputiti na izdržavanje ostatka kazne.
Navedenu mjeru bezbjednosti sud je izrekao kako bi se otklonili stanja i
uslovi koji mogu biti od uticaja da učinilac u buduće vrši krivična djela.
Okrivljeni je obavezan shodno čl.226-229 ZKP-a da na ime troškova krivičnog
postupka na blagajni ovog suda u roku od 15 dana po pravosnažnosti presude,
uplati iznos od 88,75 eura, na ime nagrade i naknade troškova sudskom vještaku
medicinske struke-neuropsihijatru, te na ime paušala iznos od 30,00 eura, a
koji iznos je sud odmjerio imajući u vidu konkretan slučaj, trajanje postupka
i imovne prilike okrivljenog.
Sa izloženog ,a shodno čl.374.i 473.ZKP-a,odlučeno je kao u izreci.
OSNOVNI SUD U CETINJU
Dana 25.04.2012.godine
Zapisničar, S u d i j a
Olga Lipovina Marija Ćupić s.r.
PRAVNA POUKA:
Protiv ove presude može se izjaviti žalba u
roku od 8 dana od dana prijema, Višem sudu
u Podgorici a preko ovog Suda.