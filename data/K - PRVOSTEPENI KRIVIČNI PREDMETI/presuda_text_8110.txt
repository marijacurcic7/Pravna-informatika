K.br.110/11  
U IME CRNE GORE
VIŠI SUD U PODGORICI, kao prvostepeni krivični, po sudiji pojedincu Vesni
Moštrokol, uz učešće Anke Raković, kao zapisničara, u predmetu optuženog D. L.
iz Nikšića, kojeg brani S. B., advokat iz Nikšića, zbog krivičnog djela
neovlašćena proizvodnja, držanje i stavljanje u promet opojnih droga, iz
čl.300 st.1 Krivičnog zakonika, po optužnici Višeg državnog tužilaštva u
Podgorici, Kt.br.68/11, od 09.06.2011.godine, koju je na glavnom pretresu
zastupala Tatjana Begović, zamjenik Višeg državnog tužioca u Podgorici, nakon
održanog javnog glavnog pretresa, započetog 20.09.2011.godine, završenog
17.10.2011.godine, u prisustvu zastupnika optužbe, optuženog i njegovog
branioca, donio 21.10.2011.godine, i istog dana, javno objavio  
P R E S U D U
Optuženi:  
D. L., JMBG .ro državljanin Crne Gore, po zanimanju elektrotehničar,
nezaposlen, neoženjen, završio elektrotehničku školu, lošeg imovnog stanja,
osuđivan presudom Višeg suda u Podgorici, K.br.62/11, od 20.05.2011.godine,
zbog krivičnog djela neovlašćena proizvodnja, držanje i stavljanje u promet
opojnih droga iz čl.300 st.1 KZ-a, u pritvoru od 04.05.2011.godine do
21.10.2011.godine  
Na osnovu čl.373 tač.2. Zakonika o krivičnom postupku  
OSLOBAĐA SE OD OPTUŽBE
Kojom je predstavljeno da je:  
Dana 04.05.2011.godine, u Nikšiću, neovlašćeno prodavao opojnu drogu marihuanu
- supstancu proglašenu za opojnu drogu rješenjem o utvrđivanju opojnih droga
(Službeni list SRJ br. 44/02), na način što je M. B., za neutvrđeni novčani
iznos, prodao dva paketića opojne droge marihuane, koja je bila zapakovana u
PVC kesu, a koja opojna droga je, od strane ovlašćenih službenih lica PJ
Nikšić, istog dana pronađena kod M. B.  
- čime bi izvršio krivično djelo neovlašćena proizvodnja, držanje i
stavljanje u promet opojnih droga iz čl.300 st. 1 Krivičnog zakonika  
Troškovi krivičnog postupka padaju na teret budžetskih sredstava suda.  
O b r a z l o ž e nj e
Optužnicom Višeg državnog tužilaštva u Podgorici, Kt.br.68/11 od
09.06.2011.godine, optuženom D. L. je stavljeno na  teret izvršenje krivičnog
djela neovlašćena proizvodnja, držanje i stavljanje u promet opojnih droga, iz
čl.300 st.1 Krivičnog zakonika (KZ). Zastupnik optužnice je, u završnoj
riječi, istu izmijenio u pogledu činjeničnog opisa krivičnog djela koje je
predmet optužbe i pri optužnici ostao do kraja glavnog pretresa, smatrajući da
je u postupku dokazano da je optuženi izvršio krivično djelo stavljeno mu na
teret, te je predložio da sud istog oglasi krivim i osudi na kaznu zatvora
predviđenu zakonom za predmetno krivično djelo.  
Optuženi L. D. nije priznao izvršenje krivičnog djela za koje se tereti
navodeći da je M.B. upoznao preko društvene mreže “fejsbuk”, godinu dana prije
predmetnog događaja i sa njom se povremeno čuo telefonom, a naročito u
posljednje vrijeme, obzirom da mu se sviđala njena drugarica V. M.. Tako je
dana, 04.05.2011.godine, pozvao telefonom M. da je pita za V., ali mu je M.
rekla da je u prodavnici gdje radi gužva i da će ga nazvati kasnije. Kako je
posumnjao da M.neće da mu kaže da je i V. u prodavnici, svojim vozilom marke
“Golf III”, bijele boje, reg. oznaka NK - BB ., uputio se do prodavnice, a
koja se nalazi u užem centru Nikšića. Pored njega kao vozača, u vozilu su bili
i njegovi drugovi, P.R., kao suvozač i D. K., koji je sjedio pozadi, ali se ne
sjeća da li je sjedio iza njega ili iza suvozača. Oko 12 časova vozilom je
došao ispred prodavnice u kojoj radi M. i stao na jednom parkingu, na kojem je
bilo vozila. Zaustavio se ispred ulaznih vrata prodavnice, na nekih 5-6
metara, tako što je bio okrenut bočno prema prodavnici, i to svojom stranom
vozila - stranom vozača. Iz vozila niko nije izlazio. M. ga je vidjela, prišla
mu na par metara i samo mu rekla da V. nije tu, nakon čega se vratila u
prodavnicu, jer su u istoj bile mušterije, a on se vozilom okrenuo i napustio
parking ispred prodavnice. Tog dana, negdje oko 15 časva, istim ovim vozilom,
krenuo je da prebaci jednog komšiju do banke, kada su ga zaustvili službenici
policije, izvršili pretres vozila i njegov lični pretres, a potom ga lišili
slobode. Iz viđenja poznaje M. momka, M. M., ali ne zna da li su njih dvoje
zavisnici od opojne droge.  
Branilac optuženog je, u završnoj riječi, predložio da sud, usljed nedostatka
dokaza, optuženog oslobodi od optužbe za krivično djelo koje mu se stavlja na
teret, a ukoliko bude drugačijeg mišlejnja, predložio je da kaznu koja je
ranije izrečena optuženom, pravosnažnom presudom u koju je sud izvršio uvid na
galvnom pretresu, uzme kao utvrđenu i istom, novom presudom, izrekene
jedinstvenu kaznu. Optuženi je prihvatio završnu riječ branioca, nemajući šta
da doda.  
Sud je naglavnom pretresu izveo dokaze: saslušanjem svjedoka M.B., R.V., I.
J., R. M., D. K. i P. R.; čitanjem službene zabilješke Uprave policije
Područna jedinica Nikšić, Ku.br.225, od 04.05.2011.godine; čitanjem četiri
potvrde o privremeno oduzetim predmetima Uprave policije Područna jedinica
Nikšić, Ku.br.225, od 04.05.2011.godine; čitanjem izvještaja o vještačenju
Forenzičkog centra Danilovgrad, br.2015/11, od 19.05.2011.godine, sa
fotoelaboratom; čitanjem zapisnika o pretresanju lica Uprave policije Područna
jedinica Nikšić, Ku.br.225, od 04.05.2011.godine; čitanjem izvoda iz kaznene
evidencije Uprave policije Područna jedinica Nikšić, od 04.08.2011.godine i
vršenjem uvida u pravosnažnu presudu ovog suda, K.br.62/11, od
20.05.2011.godine.  
Sud je odredio i da se u dokaznom postupku, kao svjedok, sasluša M.M., ali je
nakon započetog saslušanja ovog svjedoka isto i prekinuo, jer iz kazivanja
ovog svjedoka proizilazi da se radi o licu sa psihičkim problemima, zbog kojih
nije bilo moguće istog salušati na okolnosti koje su u vezi sa predmetnim
događajem.  
Svjedok M. B. je navela da je D. L.upoznala preko fejsbuka, preko koje
društvene mreže su vrlo često igrali poker. Na taj način su i razmijenili
brojeve telefona. D. se sviđala njena drugarica V. M., pa je često zvao
telefonom da pita za nju. Obzirom da se V. D. nije sviđao, izbjegavala je da
mu se javi kada bi je pozivao, ali je on bio uporan. Kritičnog dana radila je
u prodavnici “M.”, koja se nalazi u Nikšiću, u zgradi zvanoj ”D.”. Mijenjala
je bolesnu tetku, a ponekad je znala da dođe i Vesna da joj pomaže u
prodavnici. Sjeća se da je, u trenutku kad se nalazila ispred prodavnice i
usluživala mušetriju, naišao D. L.bijelim vozilom golf, i sa 5-6 metara
udaljenosti od radnje, pitao da li je V. tu i je li dolazila, a ona mu je
rekla da nije, ali da treba da stigne, nakon čega joj je D. mahnuo rukom iz
kola i rekao da će doći kasnije. Prethodno je D. zvao telefonom i pitao za V.,
a ona mu je rekla da nije u prodavnici, ali on očigledno nije vjerovao, pa je
odlučio da dođe i da se lično uvjeri. Koliko se sjeća, sa njim je bio i neki
njegov drug, koji je sjedio na mjestu suvozača. D. je lijevom bočnom stranom
vozila bio okrenut prema prodavnici, kada su razgovarali i kada joj je mahnuo,
a ona se njegovom vozilu nije približavala bliže od 3-4 metra. Nije mu ništa
dodala, a ni on njoj. Mjesto na koje je isti došao vozilom je parking. Ispred
radnje je trotoar, a onda pročinje parking prostor,ali ne može da se sjeti da
li je kod trotoara bilo parkiranih vozila, ali ih obično uvijek bude, kao i na
ostalom dijelu parkinga. Zna da je D., da bi izašao sa tog parkinga, morao da
okrene vozilo. Kada je isti otišao u radnju je došla policija, a ona im je
predala dva paketića marihuane koje je imala kod sebe, a koji pripadaju njenom
momku, M. M., koji je naked koristio heroin, pa je prestao i počeo da koristi
marihuanu, kao laku drogu. Paketiće je držala zatvorene u džepu od đileta, jer
nije htjela da rizikuje da joj droga negdje ispadne po radnji, čime bi dovela
tetku i ostale u neprijatnu situaciju. Njen momak je koristio marihuanu samo
kada mu je loše, kada ne može više da izdrži, ali se ona trudila da i sa tim
prestane, pa je zbog toga sa sobom uzela marihuanu, iz jedne fioke u njegovom
stanu, jer je u tom periodu često boravil kod njega, a zbog toga da istu ne bi
uživao, mada on to nije znao, nit mu je ona to rekla, a na ovaj je pokušala da
mu pomogne. I ranije je znala da mu sakrije marihuanu i to negdje kroz kuću,
ali tog dana je uzela sa sobom jer je morala da zamijeni tetku u radnji.
Marihuanu nije uništila jer se bojala da se M. ne naljuti, a valjalo je imati
i za slučaj da mu naiđe kriza koju je mogao da prevaziđe, samo ako ispuši
džoint.  
Svjedok R. V., službenik Uprave policije PJ Nikšić, je naveo da je, dana
04.04.2011.godine, sa kolegama, bio u službenom vozilu bez policijskih
ozanaka, parkiranom u Ulici ., naspram zgrade “d.”, u Nikšiću, jer su
raspolagali operativnim saznanjima da će ispred te zgrade doći do prodaje
opojne droge. Na mjestu vozača sjedio je I. J., kao suvozač R. M., a on je
sjedio pozadi, iza J.. Na opisano mjesto, a radi se o parking prostoru, su
došli oko 12 časova, a nagdje oko 13,30 časova, došlo vozilo marke “Golf III”,
bijele boje, reg. oznaka NK-BB ., u kojem je na mjestu vozača bio D. L., a u
vozilu su bila još dva lica, od kojih je jedno bilo na mjestu suvozača, a
drugo je sjedjelo pozadi. Vozilo optuženog je bilo na kolovozu, lijevom bočnom
stranom okrenuto prema prodavnici pred kojom se zaustavilo, na nekih 15-ak
metara od iste, dok se njihovo vozilo nalazilo iza vozila optuženog, malo
udesno i bočno, na udaljenosti od 20-ak metara, prednjim krajem okrenuto prema
prodavnici, a između njihovog vozila i vozila optuženog, nije bilo parkiranih
vozila, niti drugih fizičkih prepreka koje bi im zaklanjali vidik prema
prodavnici. Iz iste je istrčala ženska osoba, došla do vozila optuženog, koji
je kroz prozor ispružio lijevu ruku, a ova ženska osoba prema njemu svoju
ruku, te je došlo do kontakta između njihovih ruku, što je jasno mogao da
vidi. Nije vidio da li su nešto razmijenili, ali je pretpostavio da jesu. Ova
ženska osoba se nije zadržavala praktično ni sekundu, okrenula se i trčećim
korakom vratila u prodavnicu, a optuženi se vozilom, koje nije gasio, vratio u
rikverc i udaljio. Nakon toga, oni su ušli u prodavnicu, legitimisali se kao
policajci i zatražili od one cure da im preda ono što je uzela od D. L., nakon
čega je ona iz jakne  izvadila i predala im dva paketića od PVC folije, pa su
je priveli u prostorije nikšićke policije.  
Svjedok I.J. je potvrdio da je, kritičnog dana, negdje oko 12 časova, sa
kolegama R. V. i R. M., bio u službenom vozilu, koje nije imalo policijske
oznake, na parkingu sa zadnje strane zgrade “d.” u N., sa koje pozicije su
osmatrali jednu prodavnicu jer su imali operativna saznanja da će ispred iste
doći do primopredaje opojne droge. On je sjedio na mjestu vozača, na mjestu
suvozača se nalazio M., a V. je sjedio pozadi, ali ne zna da li je sjedio iza
njega ili iza M.. Negdje oko 13,30 časova, ispred ove prodavnice se zaustavilo
vozilo marke “Golf III”, bijele boje, u kojem su se nalazila tri lica, jedno
na mjestu vozača i suvozača i jedno koje je sjedjelo pozadi. Vozilo je bilo
svojom lijevom bočnom stranom, stranom vozača, okrenuto prema ulaznim vratima
prodavnice i udaljeno do 10 metara od vrata iste. Njihovo vozilo je bilo
parkirano tako da je vozilo optuženog, njihovom vozilu, bilo okrenuto desnom
bočnom stranom i udaljeno 10-ak metara. Na parkingu je bilo parkiranih vozila,
ali izmedju njihovog vozila i vozila optuženog nije bilo ničega što bi im
zaklanjalo vidik. Iz vozila optuženog nije niko izlazio, ali je iz prodavnice
izašla visoka ženska osoba, plave kose, koju je prepoznao kao M. B. i
užurbanim korakom se uputila prema vozilu. Prišla je skroz do vrata vozača,
ispružila ruku i dodala vozaču nešto što je držala u ruci, a što je njemu
izgledalo kao novac, ali u to ne može biti siguran, koji je potom njoj nešto
dao, ali nije vidio šta, nakon čega se M.vratila u prodavnicu, a golf se
vratio u rikverc i napustio ovaj prostor. Vidio je da je došlo do fizičkog
kontakta između optuženog i M., odnosno da su se njihove ruke dodirnule i to
tako što je M. optuženom ispružila desnu ruku, a lijevom, po njemu, uzela
nešto od optuženog, a nije siguran koju je ruku optuženi ispružio prema njoj.
U golfu je, kao vozača, prepoznao D. L.. Potom su njih trojica ušli u
prodavnicu i na njihovo traženje da preda predmete koje je uzela od optuženog,
M. je, ili iz torbe ili iz jakne, izvadila i predala dva manja PVC pakovanja.  
Iako je ovaj svjedok istražnom sudiji rekao da im je vozilo optuženog bilo
okrenuto svojom desnom bočnom stranom i udaljeno 10-ak metara, na glavnom
pretresu je pojasnio da je njihovo vozilo bilo iza vozila optuženog, tako što
je prednji dio njihovog vozila bio okrenut prema zadnjem dijelu vozila
optuženog, ali ne paralelno već desno bočno i dijagonalno u odnosu na desni
zadnji kraj vozila optuženog, dok se o udaljenosti između njih nije mogao
izjasniti, objašnjavajući to nesjećanjem. Takođe, iako je u istrazi rekao da
je vidio M. kako u desnoj ruci drži nešto što je njemu izgledalo kao novac,
ali da nije siguran da se radi o novcu, niti može reći koje je boje taj
predmet, na glavnom pretresu je naveo da je M. optuženom dala 10 €, pa
objašnjavajući razlike u svom kazivanju objasno da nije vidio novac, već da je
zaključio, a nakon onoga što se poslije toga dešavalo - kada im je M. predala
ona dva paketića, da je to bio novac u apoenu od 10 eura i u to je ubijeđen,
mada to stvarno nije vidio i ne bi mogao da tvrdi, jer je to moglo biti i
nešto drugo.  
Svjedok R. M. je naveo da je zajedno sa kolegama J. i V., bio u zasjedi na
parkingu kod zgrade “d.“ u N., jer su raspolagali operativnim saznanjima da će
ispred te zgrade doći do primopredaje opojne droge. Sva trojica su bila u
službenom vozilu koje nije imalo policijske oznake, a bilo je udaljeno od
radnje koja se nalazi u pomenutoj zgradi, nekih 15-ak metara. Na mjestu vozača
je bio J., on je sjedio kao suvozač, a V. je sjedio pozadi. Poslije nekog
vremena, ispred ove prodavnice, na nekih 4-5 metara od iste, se zaustavilo
vozilo marke “Golf III”, bijele boje, nikšićkih registracija, pri čemu je
svojom lijevom bočnom stranom, stranom vozača, bilo okrenuto vratima
prodavnice, dok je vozilo u kome su se oni nalazili bilo na 10-ak metara od
istog, prednjim dijelom okrenuto desnoj bočnoj strani vozila golf, u kojem su
bili D. L. na mjestu vozača, jedno lice na mjestu suvozača, a drugo pozadi. Iz
vozila golf niko nije izlazio, a iz radnje je izašla M. B. i trčeći prišla
vratima vozača. Otvorilo se staklo od vrata vozača, koji je ispružio lijevu
ruku, dok je M. ispružila desnu ruku i vidio je da je došlo do kontakta između
njihovih ruku - da su se ruke spojile, nakon čega se M., trčeći, udaljila
prema radnji, a vozilo golf se vratilo nazad i napustilo taj parking prostor.
Dok je M. trčala prema prodavnci, primijetio je da je ruku stavila u džep, ali
ne zna iz kojeg razloga. Nakon toga, oni su ušli u radnju gdje im je M.
dobrovoljno predala dva manja PVC paketića, koje je izvadila iz džepa od
jakne, za koju mu se čini da je imala na sebi.  
Svjedok D. K. je naveo da je komšija sa D. L. i da se povremeno druže i
izlaze. Toga dana, negdje oko podne, je zajedno sa D. L. i P. R. krenuo u
grad, da negdje popiju kafu. D. je bio svojim vozilom, “Golf III”, a on je
sjedio pozadi, iza D., a na mjestu suvozača je sjedio P.. P. je pitao gdje će
na kafu, a D. je rekao da mora prije toga da svrati u jednu prodavnicu da vidi
gdje je V.. Iz D. priče je znao da mu se sviđa neka V.. Došli su do te
prodavnice koja se nalazi sa zadnje strane zgrade zvane. “d.”, a ispred nje je
parking. D. je zaustavio vozilo na nekih 5-6 metara od ulaza prodavnice, a na
njegovim vratima je bilo otvoreno staklo. Primijetio je, ispred prodavnice,
jednu visoku, plavu djevojku koju je D. pitao je li tu V., a ona je odrečno
odmahnula rukom i rekla “nije tu V.”, nakon čega je D. produžio kolima da bi
se okrenuo na parkingu, a potom su isti napustili i otišli na kafu. Niko od
njih nije izlazio iz vozila, a ova visoka plava cura, koju je tada vidio prvi
put, se nije primicala kolima.  
Svjedok P. R.ć je naveo da je tog dana, sa drugovima D. L. i D. K., komšijama
iz naselja, L. vozilom krenuo u grad, sa namjerom da popiju kafu. On je sjedio
kao suvozač, a K. je bio pozadi, iza L., koji je vozio. Najprije su se
provozali gradom, a onda je on pitao L.gdje će da piju kafu, a ovaj mu rekao
da treba prvo da ode do jedne prodavnice da vidi je li V. tamo. Vozilom golf
su došli do te prodavnice, koja se nalazi sa dvorišne strane zgrade “d.”, a
ispred koje je parking. L.se lijevom stranom svog vozila parkirao naspram
ulaznih vrata prodavnice, ispred koje se nalazila tenda sa voćem. Nijesu se
bukvalno parkirali ispred prodavnice, već naspram nje, jer su sa njihove
lijeve i desne strane bila parkirana vozila. Na vratima vozača je bilo
spušteno staklo, pa niko od njih nije izlazio iz kola, niti je D. gasio motor,
već je, kroz otvoren prozor, pitao jednu djevojku plave kose, koja se nalazila
ispod tende sa voćem, udaljena od njih nekih 5-6 metara i usluživala neku
ženu, da li je tu V., da bi mu ista samo odmahnula odrečno rukom, da nije, a
pri tom se nije približavala njihovom vozilu. Nakon toga L. je produžio kolima
naprijed, da bi se okrenuo, a onda su se istim putem vratili i otišli u grad
na kafu. Od ranije je, kroz priču sa L., znao da mu se sviđa djevojka koja se
zove V. ali istu nije poznavao, niti je znao gdje radi.  
U službenoj zabilješci Uprave policije Područna jedinica Nikšić, Ku.br.225, od
04.05.2011.godine, konstatovano je da su ovlašćeni službenici te područne
jedinice, kod lica M. B., pronašli dvije kesice sa sadržajem biljne materije
zelene boje.  
Iz dvije potvrde o privremeno oduzetim predmetima, Uprave policije Područna
jedinica Nikšić, istog broja i datuma, utvrđeno je  da je, od M. B., ovlašćeni
policijski službenik, privremeno oduzeo jedan mobilni telefon marke “Nokia”,
model 1600, sa SIM karticom m:tel mreže, broja  i dvije PVC kese sa sadržajem
suve biljne materije zelene boje, te da su obije potvrde uredno potpisane od
strane M. B.  
Iz izvještaja o vještačenju Forenzičkog centra Danilovgrad, br.2015/11,
proizilazi da je na vještačenje dostavljen jedan ručno pravljeni zamotuljak od
plastične kese, sa sadržajem vlažne biljne materije tamnozelene boje,
karakterističnog opojnog mirisa, mase 1,47 g i jedan ručno pravljeni
zamotuljak od plastične kese, sa sadržajem suve biljne materije tamnozelene
boje, karakterističnog opojnog mirisa, mase 1,68 g., a nakon hemijske analize
oba uzorka utvrđeno je da isti sadrže psihoaktivnu komponentu
tetrahidrokanabinol (THC), u koncentraciji iznad 0,3%, te da kanabis i THC
utiču na centralni nervni sistem, izazivaju stanje zavisnosti i nalaze se na
listi opojnih droga (Službeni list SRJ, br.44/2002). Bliži izgled opisanih
zamotuiljaka prikazan je u fotoelaboratu koji je sastavni dio izvještaja.  
Iz zapisnika o pretresanju lica Uprave policije Područna jedinica Nikšić,
Ku.br.225, od 04.05.2011.godine, utvrđeno je da je ličnim pretresom optuženog
D. L. pronađen i oduzet jedan mobilni telefon marke “Samsung”, model  E1080 sa
SIM karticom broj , a o čemu je optuženom izdata potvrda o privremeno oduzetim
predmetima koju je isti potpisao bez primjedbi.  
Iz još jedne potvrde o privremeno oduzetim predmetima, Uprave policije
Područna jedinica Nikšić, Ku.br.225, od 04.05.2011.godine, utvrđeno je i da je
od optuženog privremeno oduzet inovac u iznosu od 120 €, u apoenima od 1x50 €,
6x10 € i 2x5 €. I ovu potvrdu optuženi je potpisao bez primjedbi.  
Iz izvoda iz kaznene evidencije Uprave policije Područna jedinica Nikšić, od
04.08.2011.godine, utvrđeno je da optuženi nije evidentiran u kaznenoj
evidenciji ove Područne jedinice, ali je uvidom u presudu K.br.62/11, od
20.05.2011.godine, koja je postala pravosnažna 14.06.2011.godine, utvrđeno da
je isti, od strane ovog suda, osuđen na kaznu zatvora u trajanju od osam
mjeseci, zbog krivičnog djela neovlašćena proizvodnja, držanje i stavljanje u
promet opojnih droga iz čl.300 st.1 KZ-a.  
Na osnovu izvedenih dokaza nesporno je da je, dana 04.05.2011.godine, svjedok
M. B., bila u radnji “M.”, u svojstvu prodavačice, koja radnja se nalazi sa
zadnje strane zgrade zvane “d.”, u N.. Nesporno je i da je na parkingu ispred
pomenute prodavnice, svojom vozilom “Golf III”, bijele boje, registarskih
oznaka NK - BB . došao optuženi D. L., sa kojim su u vozilu bila i dva njegova
druga, D. K. i P. R. i zaustavio se naspram ulaza u pomenutu prodavnicu.
Nesporno je i to da su, na predmetnom parkingu, u službenom vozilu bez
policijskih oznaka, bili i policjski službenici R. V., I. J. i P. R.  
Optuženi spori da je kritičnog dana svjedoku B. M. prodao dva paketić opojne
droge marihuane, objašnjavajući da je na parking ispred prodavnice “M.”, sa
zadnje strane zgrade “d.”, došao sa namjerom da provjeri da li je u pomenutoj
prodavnici, u kojoj je tog dana radila svjedok M. B., bila  V. M., koja se
optuženom već duže vrijeme dopada i zbog koje je, neposredno prije toga,
telefonom pozvao M., njenu drugaricu, kako je to i ranije činio, a koja mu je
rekla da V. nije u prodavnici. Pošto joj nije povjerovao, odlučio je da lično
ode do pomenute prodavnice i provjeri, zajedno sa drugovima - komšijama,
svjedocima D.K. i P. R., koji su i bili sa njim u vozilu, i sa kojima se
dogovorio da odu do grada na kafu. Kada je, vozilom golf, došao na parking
ispred pomenute prodavnice, zaustavio se ispred prodavnice, na nekih 5-6
metara od ulaznih vrata iste, i to tako što im je bio okrenut lijevom stranom
vozila - stranom vozača. M. mu je prišla na par metara, rekla mu da V. nije
tu, nakon čega se vratila u prodavnicu, u kojoj su bile mušterije, a on se
okrenuo vozilom i napustio parking.  
Odbranu optuženog u potpunosti potvrđuje svjedok M. B., koja je navela da je
optuženog upoznala preko “fejsbuka” i da su razmijenili brojeve telefona. Kako
se istom sviđala njena drugarica, V. M., često je zvao telefonom, jer je V.,
kojoj se optuženi nije sviđao, izbjegavala da mu se javi kad bi nju zvao.
Kritičnog dana optuženi je, dok je radila u prodavnici u kojoj je mijenjala
tetku, prethodno pozvao i pitao da li je V. u prodavnici, jer je ista ponekad
znala da dođe da joj pomogne, a ona mu je rekla da nije, da bi, nakon nekog
vremena, dok je ona bila ispred prodavnice i usluživala mušteriju, naišao
bijelim vozilom golf i sa 5-6 metara udaljenosti od radnje, dok je bio lijevom
bočnom stranom vozila okrenut istoj, pitao da li je Vesna tu, a ona mu rekla
da nije, pri čemu se njegovom vozilu nije približavala bliže od 3-4 metra,
nakon čega je optuženi otišao, pošto se na parkingu okrenuo vozilom.  
Sve navedeno je u skladu i sa iskazima svjedoka D. K. i P. R., koji su
saglasni da su kritičnog dana, zajedno sa optuženim, krenuli do grada da
popiju kafu, ali da je isti prethodno rekao da mora da svrati do jedne
prodavnice da provjeri da li je tamo V., za koju su i ovi svjedoci znali da se
sviđa optuženom. Vozilom optuženog su došli do te prodavnice, sa zadnje strane
zgrade “d.”, i zaustavili se na 5-6 metara od ulaza u istu, da bi optuženi,
kroz otvoreno staklo na vratima vozača, jednu djevojku plave kose (svjedoka M.
B.) pitao da li je V. tu, a ova je odrečno odmahnula rukom i rekla da nije,
nakon čega su se na tom istom parkingu okrenuli vozilom i otišli prema gradu.  
Stoji činjenica da su policijski službenici Područne jedinice Nikšić, svjedoci
V. R., J. I. i M. R., od svjedoka M. B., kad su po odlasku optuženog ušli u
prodavnicu, oduzeli dvije PVC kese sa sadržajem biljne materije zelene boje,
za koju je vještačenjem utvrđeno da je opojna droga marihuana, i to tako što
im je ona, na zahtjev ovih službenih lica, predala ovu drogu, kao to
proizilazi iz iskaza svjedoka B. M., te iskaza svjedoka, ovlašćenih
policijskih službenika R. V., I. J. i R. M., a što je potvrđeno i potvrdom o
privremeno oduzetim predmetima, koja je pročitana kao dokaz na glavnom
pretresu.  
Međutim, nema dokaza da je svjedok B. ovu drogu kupila od optuženog L.. Naime,
ovaj svjedok je kategoričan da opojnu drogu koja je od nje oduzeta, nije
kupila od optuženog, već da je riječ o drogi koja pripada njenom momku, M. M.,
koji je ranije koristio heroin, da bi tokom perioda odvikavanja, počeo da
koristi marihuanu, kao lakšu drogu, ali se ona i tada trudila da i sa tim
prestane, zbog čega je znala da mu marihuanu sakrije negdje kroz kuću, a da je
tog dana ponijela je sa sobom, pošto je morala da mijenja tetku u prodavnici,
a nije je uništila jer se bojala da se M. ne naljuti, a i tebala bi mu kada
zapadne u krizu, kako bi je lakše prevazišao, a koji iskaz nije doveden u
sumnju nijednim dokazom izvedenim tokom postupka.  
Svjedoci V.R., J. . i M. R., koji su bili u službenom vozilu na parkingu
ispred pomenute prodavnice, navode da je svjedok B. M. prišla vozilu
optuženog, koje se svojom lijevom bočnom stranom - stranom vozača, na kojoj se
nalazio optuženi L., zaustavilo naspram prodavnice u kojoj je radio ovaj
svjedok, te da je tom prilikom i došlo do kupoprodaje droge između ovih lica,
kako su oni to zaključili a na osnovu toga što su kod svjedoka B. M. pronašli
dva paketića sa sadržajem biljne materije zelene boje. Međutim, iz iskaza ovih
svjedoka se ne može nesumnjivo utvrditi da su optuženi i ovaj svjedok tom
prilikom obavili kupoprodaju predmetne opojne droge, odnosno da je optuženi
ovom svjedoku predao dva paketića opojne droge marihuane, a ona njemu novac,
kada se imaju u vidu okolnosti pod kojim su svjedoci policajci opažali
predmetna dešavanja kritičnog dana, te sadržina njihovih iskaza tokom
postupka.  
Naime, svjedok V., koji je u službenom vozilu sjedio pozadi i posmatrao vozilo
optuženog, navodi da je njihovo vozilo bilo iza vozila optuženog, malo udesno
i bočno, prednjim krajem okrenuto prema prodavnici, dok je svjedok M., koji je
sjedio kao suvozač, naveo da je njihovo vozilo bilo prednjim dijelom okrenuto
prema desnoj bočnoj strani vozila optuženog, a svjedok Jović, koji je sjedio
na mjestu vozača, je objasnio da je njihovo vozilo bilo iza vozila optuženog,
ali ne paralelno, već desno bočno i dijagonalno u odnosu na desni zadnji kraj
vozila optuženog. Sva trojica svjedoka su saglasni da je vozilo optuženog, kad
se zaustavilo naspram prodavnice “M.”, bilo svojom lijevom bočnom stranom -
stranom vozača, okrenuto ulazu u istu.  
Dakle, na osnovu iznijetog nesporno je da je vozilo optuženog, prodavnici
“M.”, u zgradi “d.”, kada se zaustavilo, bilo lijevom bočnom stranom, dakle
stranom vozača - optuženog L., okrenuto ulazu u prodavnicu, što osim svjedoka
V., J. i M., potvrđuje i svjedok B., a što takođe proizilazi i iz odbrane
optuženog, te iskaza svjedoka K. i R.. Iz iskaza ovih svjedoka, dalje
proizilazi da je tada, njihovo službeno vozilo, bez policijskih oznaka, bilo
iza vozila optuženog, prednjim krajem okrenuto prema desnoj bočnoj strani tog
vozila i prema prodavnici. Kod tako utvrđenih pozicija ovih vozila, za sud se
postavlja sasvim logično pitanje, na koji način su ovi svjedoci, sa pozicije
svog službenog vozila, mogli da vide sam trenutak primopredaje opojne droge i
novca između optuženog i svjedoka M. B., obzirom da se ista navodno odigrala
sa druge strane vozila optuženog - lijeve bočne strane, odnosno strane vozača,
na koju stranu ovi svjedoci nijesu ni imali direktan pogled, već su sve to
navodno vidjeli gledajući sa suprotne strane vozila optuženog, i sa određene
udaljenosti.  
Iz iskaza ovih svjedoka proizilazi da je njihovo vozilo stajalo na naprijed
navedenoj poziciji, a od vozila optuženog bilo je udaljeno, po svjedoku V.
20-ak metara, a po svjedocima J. i M. 10-ak metara. Tačno je da je riječ o
subjektivnom osjećaju ovih svjedoka, od kojih se ne može očekivati da tačno
opredijele udaljenost u prostoru, ali ako se pođe i od ovako približno
određenih udaljenosti, sa deset i više metara, isti, po mišljenju suda,
sigurno nijesu mogli da vide eventualnu kupoprodaju droge između optuženog i
svjedoka, pa čak i da su imali direktan pogled na lijevu bočnu stranu vozila
optuženog, kod kog dijela vozila se kupoprodaja navodno i obavila, a što u
konkretnom nije slučaj, obzirom da su ovi svjedoci sve to posmatrali sa
suprotne strane, i da je svjedok R. .P. direktno zaklanjao optuženog, obzirom
da je sjedio na mjestu suvozača, pa je za sud simptomatično kako su ovlašćena
službena lica svjedoci V., J.i M. mogli da vidi šta rade optuženi i svjedok
B., a posebno ispružanje ruku i nijihov eventualni konatakt.  
Čak i da je u naprijed opisanoj situaciji i došlo do kontakta između ruku
optuženog i svjedoka B. M., svjedok V. navodi da nije vidio da li su ova lica
tom prilikom nešto razmijenila, a svjedok M., je samo vidio da je, kroz
otvoren prozor od vrata vozača, optuženi ispružio lijevu, a svjedok B. desnu
ruku, te da su im se ruke spojile, ali ne i da je došlo do bilo kakve razmjene
predmeta između njih. Sama po sebi, ova činjenica ne upućuje na nesumljiv
zaključak da su optuženi i ovaj svjedok obavili kupoprodaju opojne droge,
odnosno da je optuženi tom prilikom istoj dao dva paketića marihuane, a ova
njemu novac, posebno kada se ima u vidu da svjedok B. negira da je drogu koja
je od nje oduzeta kupila od optuženog, a ovo tim prije što se opisani pokreti
i kontakt rukom optuženog i ovog svjedoka mogu okarakterisati i kao
pozdravljanje u vidu rukovanja, u slučaju da je uopšte i došlo do njihovog
kontakta, koji i sami negiraju.  
Svjedok J.je naveo da je vidio kako optuženi daje nešto svjedoku B., koja je u
desnoj ruci navodno držala novac, za koji je objasnio da ga u stvari nije ni
vidio, a potom je ova desnu ruku ispružila prema optuženom, a lijevom nešto
uzela od njega, što sud nije mogao da prihvatio, imajući u vidu da kolege ovog
svjedoka, koje su sva dešavanja posmatrale sa istog mjesta, na isti način i
pod istim okolnostima kao i ovaj svjedok, nijesu mogle ništa više da kažu osim
da su vidjeli da su se ruke optuženog i svjedoka spojile. Osim toga svjedok J.
je bio prilično neubjedljiv kada je objašnjavao šta je vidio, navodeći u
istrazi, kad mu je sjećanje svakako bilo svježije, da je svjedok B. u ruci
držala nešto, ali se nije mogao izjasniti o kojem predmetu se radi i koje je
boje, dok je na glavnom pretresu naveo da je ovaj svjedok u ruci držala novac,
ali da je to moglo biti i bilo šta drugo, obzirom da sa svoje pozicije i
udaljenosti, nije mogao da vidi, pa ni da pred sudom potvrdi, a da je Svjedok
B. optuženom predala 10 eura, a ovaj njoj nešto, navodi da je to njegovo
mišljenje, donijeto na osnovu daljih dešavanja, pa je očigledno da je svjedok
svjedočio o onome što je sam zaključio u vezi predmetnog događaja, a ne o
onome što je ustvario vidio, ili mogao da vidi.  
Kod činjenice da svjedok M. B., tokom čitavog postupka, negirala da je
predmetnu opojnu drogu kupila od optuženog, a što posredno potvrđuju svjedoci
K. i R. koji su saglasno izjavili da je optuženi došao ispred prodavnice u
kojoj je radila pomenuta svjedokinja samo da bi je pitao za  vesnu, djevoku
koja mu se dopadala, a da su iskazi svjedoka V., J. i M. neodređeni i ne
upućuju na nesumnjiv zaključak da je optuženi izvršio krivično djelo za koje
je optužen, to je optužnica ostala samo u domenu osnovane sumnje, zbog čega je
sud optuženog oslobodio od optužbe, obzirom da izvedenim dokazima nijesu
potvrđeni njeni navodi, odnosno nije dokazano da je optuženi izvršio krivično
djelo za koje se tereti.  
Kako je optuženi oslobođeni od optužbe, to je sud, shodno čl.230 ZKP-a,
odlučio da troškovi krivičnog postupka, u ukupnom iznosu od 20,00 €, koji
iznos se odnosi na putne troškove svjedoka R. V. i R. M., padaju na teret
budžetskih sredstava.  
Sud je cijenio i ostale izvedene dokaze, ali je našao da isti nijesu od
uticaja na donošenje drugačije odluke.  
Sa izloženog, odlučeno je kao u izreci.  
VIŠI SUD U PODGORICI
Dana, 21.10.2011.godine  
                                                                                                          SUDIJA                                                                                                      
                                                                                            Vesna Moštrokol s.r.

PRAVNA POUKA:
Protiv ove presude je dozvoljena žalba
u roku od 15.dana, od dana prijema pi
smenog otpravka iste, Apelacionm sud
CG, preko ovoga suda.  
Za tačnost otpravka ovjerava
namještenik suda
Anka Raković  
.  