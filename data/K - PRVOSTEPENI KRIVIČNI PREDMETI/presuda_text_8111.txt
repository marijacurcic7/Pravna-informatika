K-142/10  
U IME NARODA
VIŠI SUD U PODGORICI, kao prvostepeni krivični u vijeću sastavljenom od sudije
Biljane Uskoković kao predsjednika vijeća, sudija porotnika Trtica Jelke i
Nedović Miomira kao članova vijeća, Vere Popović kao zapisničara, u krivičnom
predmetu protiv optuženih M. R.,L. S.,P. M. i Đ. S. zbog krivičnog djela
neovlašćena proizvodnja i stavljanje u promet opojnih droga iz člana 245. stav
1. KZ SRJ i optuženih R. R.i R. S. zbog krivičnog djela neovlašćena
proizvodnja i stavljanje u promet opojnih droga pomaganjem iz člana 245. stav
1. KZ SRJ u vezi člana 24. stav 1. KZ SRJ, postupajući po optužnici Višeg
državnog tužioca u Podgorici Kt-br.193/01 od 26.09.2001. godine, nakon
održanog glavnog i javnog pretresa dana 04.03.2011. godine u prisustvu
zastupnika optužbe Milić Suzane zamjenika VDT-a Podgorica, optuženog M. R. i
njegovog branioca adv.G. M. po zamjeničkom punomoćju adv.Đ. D., optuženog L.
S. i njegovog branioca adv.P. L., optuženog P. M. i njegovog branioca adv.G.
M. po zamjeničkom punomoćju adv.M. N., optuženog Đ. S. i njegovog branioca
adv.V. D., optuženog R. S. i njegovog branioca adv.G. M. po zamjeničkom
punomoćju adv.H. D.i branioca optuženog R. R. adv.G. M., a u odsustvu
optuženog R.R. kome se sudi u odsustvu, nakon tajnog  vijećanja i glasanja
donio je i dana 08.03.2011. godine javno objavio:  
P R E S U D U
OPTUŽENI M. R., rođen ... sa završenom srednjom školom, zaposlen, otac troje
djece, srednjeg imovnog stanja, neosuđivan, ne vodi se postupak za neko drugo
krivično djelo,  
OPTUŽENI L. S., rođen . .., sa završenom srednjom školom, nezaposlen, oženjen,
otac četvoro djece, lošeg imovnog stanja, neosuđivan, ne vodi se postupak za
neko drugo krivično djelo,  
OPTUŽENI P. M. ... rođen ... pismen sa završenom srednjom školom, oženjen,
otac troje djece, lošeg imovnog stanja, osuđivan presudom II Opštinskog suda u
Beogradu broj K-1137/02 od 28.06.2004. godine zbog krivičnog djela iz člana
171. stav 1. KZ RS na kaznu zatvora u trajanju od deset mjeseci uslovno na
četiri godine, presudom Osnovnog suda u Podgorici broj K-99/317 od 12.01.2006.
godine zbog krivičnog djela iz člana 149. stav 1. KZ CG na kaznu zatvora u
trajanju od osam mjeseci uslovno na tri godine i presudom Osnovnog suda u
Podgorici broj K-08/1637 od 12.10.2009. godine zbog krivičnog djela iz člana
240. stav 2. KZ CG na kaznu zatvora u trajanju od tri mjeseca, ne vodi se
postupak za neko drugo krivično djelo,  
OPTUŽENI Đ. S., rođen .., pismen, sa završenom srednjom školom, oženjen, otac
troje djece, lošeg imovnog stanja,osuđivan presudom Osnovnog suda u Podgorici
K.br.00/4894 od 13.12.2001.godine zbog krivičnog djela nedozvoljena trgovina
na novčanu kaznu u iznosu od 5.000 dinara, ne vodi se postupak za neko drugo
krivično djelo,  
OPTUŽENI R. R., . rođen ...  pismen, sa završenom osnovnom školom, nezaposlen,
lošeg imovnog stanja, osuđivan presudom Višeg suda u Podgorici broj K-85/98 od
17.03.2000. godine zbog krivičnog djela iz člana 146. stav 1. KZ  RCG u vezi
člana 19. KZ SRJ na kaznu zatvora u trajanju od četiri godine, presudom
Osnovnog suda u Podgorici broj K-98/12145 od 24.04.2002. godine zbog krivičnog
djela iz člana 49. stav 2. u vezi stava 1. KZ CG na kaznu zatvora u trajanju
od četiri mjeseca uslovno na dvije godine, presudom Osnovnog suda Podgorica
broj K-96/279 od 19.12.2002. godine zbog krivičnog djela iz člana 149. stav 1.
KZ CG na kaznu zatvora u trajanju od tri mjeseca i presudom Osnovnog suda
Podgorica broj K-395/04 od 05.03.2009. godine zbog krivičnog djela iz člana
327. stav 3. u vezi stava 1. KZ CG na kaznu zatvora u trajanju od šest mjeseci
uslovno na dvije  godine, ne vodi se postupak za neko drugo krivično djelo  
OPTUŽENI R. S., ., rođen ... .., pismen sa završenom srednjom školom,
zaposlen, oženjen, otac dvoje djece, srednjeg imovnog stanja, neosuđivan, ne
vodi se postupak za neko drugo krivično djelo.  
                                           K R I V I    S U

Što su:  
U toku mjeseca maja 2001. godine u Baru i Podgorici,optuženi M., L., P. i
Đ.nepoznatim kupcima iz Beograda neovlašćeno nudili na prodaju, a optuženi M.,
P.i L.i posredovali u prodaji 2 kg heroina, supstance proglašene za opojnu
drogu Rješenjem o utvrđivanju spiska opojnih droga („Sl.list SFRJ“ br.70/78),
na način što je okrivljeni M.koji je ostvario kontakt oko prodaje droge,
angažovao okrivljenog L.da nabavi drogu, koji je nakon toga kontaktirao
okrivljenog P., a ovaj okrivljenog Đ., te je dogovorena kupoprodaja, droge po
cijeni od 26.000 DEM za 1 kg heroina, a dana 26.05.2001. godine u restoranu
„V.“ u mjestu V. dogovorena je razmjena novca i heroina, u koju svrhu je
okrivljeni Đ. predao uzorak droge i to 0,08 grama heroina okrivljenom P. i L.,
koji uzorak je testirao okrivljeni R.i koji je sa umišljajem pomagao
okrivljenim u izvršenju krivičnog djela davajući savjete i uputstva oko
kvaliteta droge, za koje vrijeme je okrivljeni R. vozio okrivljenog M. i
obezbjeđivao ga prilikom ostvarivanja kontakta sa kupcima i prodavcima
stavljajući na raspolaganje okrivljenom M. svoje putničko vozilo i tako mu sa
umišljajem pomogao, a prilikom primopredaje droge i novca intervenisala je
policija kojom prilikom je od okrivljenog M. zaplijenjeno 0,08 grama heroina.  
Čime su optuženi M. R., L. S., P. M. i Đ. S. izvršili krivično djelo –
neovlašćena proizvodnja i stavljanje u promet opojnih droga iz člana 245. stav
1. KZ SRJ a optuženi R.ć R. i R. S. krivično djelo – neovlašćena proizvodnja i
stavljanje u promet opojnih droga pomaganjem iz člana 245. stav 1. KZ SRJ u
vezi člana 24. stav 1. KZ SRJ.  
Sud optužene M. R., L. S., P. M. i Đ. S. primjenom člana 245 stav 1 KZ SRJ,
člana 4,5,8,33,38,41. i 50. KZ SRJ, te člana 199.202. i 364. Zakonika o
krivičnom postupku,  
                                                     O S U Đ U J E

na kazne zatvora u trajanju od po 1 (jedne) godine, u koje kazne im se ima
uračunati vrijeme provedeno u pritvoru od 26.05.2001. godine do 14.06.2001.
godine, tako da će ostatak kazne izdržati nakon pravosnažnosti presude.  
Sud optužene R. R. i R. S. primjenom člana 245. stav 1. KZ SRJ, člana
4,5,8,24. stav 1.,33,38,41,42. i 43. KZ SRJ, te člana 199.202. i 364. Zakonika
o krivičnom postupku,  
                                            O S U Đ U J E

na kazne zatvora u trajanju od po 5 (pet) mjeseci, koju će izdržati nakon
pravosnažnosti presude.  
Na osnovu člana 245. stav 4. u vezi člana 69. KZ SRJ od optuženog M. R.trajno
se oduzima opojna droga heroin u količini od 0,08 grama i ista se ima
uništiti.  
Kako su optuženi oglašeni krivim i krivično pravno odgovornim to ih je sud
shodno članu 199. i 202. ZKP-a obavezao da na ime troškova krivičnog postupka
plate ovom sudu novčane iznose i to optuženi L. S.iznos od 2.000,00 eura,
optuženi P. M. iznos od 850,00 eura i optuženi R. R. iznos od 700,00 eura, a
na ime sudskog paušala novčane iznose od po 50,00 eura koji paušal je odmjeren
shodno složenosti predmeta, dužini trajanja postupka i imovinskim prilikama
optuženih sve  prednje  u   roku  od  15  dana,  po pravosnažnosti presude,
pod prijetnjom prinudnog izvršenja, a na žiro račun Višeg suda u Podgorici
broj 832-7113-04.  
O B R A Z L O Ž E N J E
Optužnicom Višeg državnog tužioca u Podgorici Kt.br.193/01 od 26.09.2001.
godine a preciziranom na glavnom pretresu 20.05.2009. godine stavljeno je na
teret optuženom M.. L. S., P. . i Đ. S. da su izvršili krivično djelo
neovlašćena proizvodnja i stavljanje u promet opojnih droga iz člana 245. stav
1. KZ SRJ a optuženim R. R. i R. S. krivično djelo neovlašćena proizvodnja i
stavljanje u promet opojnih droga pomaganjem iz člana 245. stav 1. KZ SRJ u
vezi člana 24. stav 1. KZ SRJ.  
Više državno tužilaštvo u Podgorici aktom broj Kt.193/01 od 03.12.2010. godine
stavilo je predlog ovom sudu da se optuženom R. R. sudi u odsustvu shodno
članu 312. stav 2. Zakona o krivičnom postupku, koji predlog je sud nakon
razmatranja spisa predmeta prihvatio i donio na glavnom pretresu od
04.03.2011. godine rješenje da se optuženom R. R.  ima suditi u odsustvu, a na
koje rješenje su se stranke odrekle prava na žalbu.  
U ponovljenom postupku postupajući po rješenju Apelacionog suda Crne Gore
Kž.br.890/09 od 21.04.2010.godine sud je održao glavni pretres dana
04.03.2011. godine u prisustvu zastupnika optužbe M. S., optuženih M. R., L.
S., P. M., Đ. S. i R. S., te njihovih branilaca adv.G. M., adv.P. Lj. i adv.V.
D., a u odsustvu optuženog R. R. kome je suđeno u odsustvu, i dana 08.03.2011.
godine nakon tajnog vijećanja i glasanja donio i javno objavio odluku u ovoj
krivično pravnoj stvari.  
Zastupnik optužbe je u završnoj riječi ostao pri preciziranoj optužnici  i
završnim riječima koje je dao na glavnom pretresu dana 20.05.2009. godine,
smatrajući da je provedenim dokazima utvrđeno da su optuženi izvršili krivično
djelo koje im se stavlja na teret, predlažući sudu da optužene oglasi krivim i
kazni po zakonu.  
U završnoj riječi branilac optuženog M. R., adv.G. M. izjavljuje da u cjelosti
ostaje pri završnim riječima koje dao adv.L. D. na glavnom pretresu od
20.05.2009. godine.  
U završnoj riječi optuženi M. R. izjavljuje da u cjelosti prihvata završnu
riječ svog branioca adv.G.M..  
U završnoj riječi branilac optuženog L. S., adv.P.Lj. izjavljuje da u cjelosti
ostaje pri završnim riječima koje da dala na glavnom pretresu od 20.05.2009.
godine.Smatra da nijednim provedenim dokazom nije utvrđena krivica njenog
branjenika za krivično djelo koje mu se stavlja na teret i  predlaže da se
njen branjenik oslobodi od optužbe.  
U završnoj riječi optuženi L.S. izjavljuje da u cjelosti prihvata završnu
riječ svog branioca adv.P. L..  
U završnoj riječi branilac optuženog P. M., adv.G.M. izjavljuje da ostaje u
cjelosti pri završnim riječima koje je dao adv.M. N. na glavnom pretresu od
20.05.2009. godine.  
U završnoj riječi optuženi P. M. izjavljuje da u cjelosti prihvata završnu
riječ svog branioca adv.G. .  
U završnoj riječi branilac optuženog Đ. S., adv.V. D. izjavljuje da u cjelosti
ostaje pri završnim riječima koje je dao na zapisnik o glavnom pretresu dana
20.05.2009. godine, predlažući da se njegov branjenik oslobodi od optužbe.  
U završnoj riječi optuženi Đ. S. izjavljuje da u cjelosti prihvata završnu
riječ svog branioca adv.V. D.  
U završnoj riječi branilac optuženih R.R. i R.S. adv.G. M. izjavljuje da u
cjelosti ostaje pri završenim riječima koje je dao na glavnom pretresu dana
20.05.2009. godine predlažući sudu da njegove branjenike oslobodi od krivične
odgovornosti.  
U završnoj riječi optuženi R. S. izjavljuje da u cjelosti prihvata završnu
riječ svog branioca adv.G.M..  
Optuženi M. R. pred istražnim sudijom  u bitnom je izjavio da je L. S. upoznao
prije godinu ipo dana, da istog nikada nije posjećivao u Nikšiću, te da su se
dva puta sreli u Baru kada mu je ponudio posao za izgradnju lučkih
paleta.Negdje tri nedelje prije kritičnog događaja razgovarajući telefonom L.
mu je predložio posao nabavke i prodaje droge govoreći da bi nabavio robu,
odnosno drogu, te da bi on trebao pronaći kupca, na šta mu je odgovorio da će
ga obavijestiti ako nešto ispadne i da će se uključiti u predloženi posao.
Nakon toga je dobio poziv od momka po imenu D. P., kojeg je poznavao kao
radnika "L.", koji mu je kazao da ima neke ljude sa strane koji su
zainteresovani za kupovinu droge. Rekao mu je da postoji čovjek za tako nešto,
ali da ga drugi dio posla ne interesuje i dao mu broj telefona L. S.. Poslije
izvjesnog vremena L. mu je rekao da se sreo sa kupcima negdje u Nikšiću kojom
prilikom su se dogovorili da im obezbjedi dva kilograma droge. Dana
12.05.2001. godine pozvala ga je izvjesna V. koja mu je rekla da se vidjela sa
L. i pitala ga da se sastanu, što je prihvatio. Potom je sreo komšiju R. S.i
istog zamolio da pođe sa njim do . gdje je S.trebao da kupi neke dijelove za
svoje vozilo. Dolaskom u Podgoricu izašao je u centar i po dobijenim
instrukcijama od L. pošao u restoran "K." gdje se sastao sa jednom djevojkom i
momkom po imenu N.. Nakon što su popili piće došao je L., kratko se zadržao a
potom izašao kako bi se navodno vidio sa nekim licem i dogovorio  oko količine
i isporuke droge. Inače tog momka i djevojku on je upoznao sa L., stim što je
isti imao susret sa njima kada je provjeravao ispravnost novca i bio je
dogovor da se u "K." donesu dva kilograma droge. Međutim, kako se razgovor
odvijao u smislu nema, biće, nije pravo mjesto i slično, nastojao je da što
prije sve otkači. Potom su se razišli, a on se sa R. S. vratio za Bar. Nakon
tog događaja ponovo je imao kontakte sa L. i sa pomenutim N. i V., ali mu nije
poznato zašto su njega zvali, obzirom da je L. trebao da nabavi "robu" i to u
vrijednosti od 26.000 DM za kilogram droge. Dana 26.05.2001. godine pozvala ga
je V. tražeći da se u 18 čassova sastanu u P., nakon čega ga je pozvao i L.
govoreći da će donijeti robu i da se u 18 časova nađu u Virpazaru. Ponovo je
zamolio R. S. da ga poveze do Virpazara, pritom ne govoreći istom ništa o
dogovorenom poslu. Oko 18,00 časova u hotelu "13.Jul" u Virpazaru sjeo je za
sto u društvu sa .V., N. i nekim trećim momkom kojeg nije poznavao od ranije,
da bi ga ubrzo pozvao telefonom L. rekavši mu da dovede kupce u restoran "V.",
što je on i učinio i sjeo za sto samo sa R., dok su ostali ostali u automobilu
marke "Opel kadet" BP na oko kilometar od pomenutog restorana. L. je na spratu
od restorana sjedio u društvu sa P. M. i R. R., da bi potom sa P. pošao do
svog vozila i uputio se u pravcu Z., da bi se nakon izvjesnog vremena vratili
kao i vozilo "Opel" donoseći sa sobom uzorak količine gram ili manje heroina
umotan u parče aluminijumske folije. Kad je uzeo uzorak od L. isti je predao
vozaču vozila marke "Opel" i tada je vidio da je pored restorana "V." prošlo
vozilo marke "BMW" koje je napravilo polukrug kod jednog proširenja iza
restorana i na to mjesto se zaustavilo. Na P. predlog krenuli su prema tom
vozilu kojim je upravljao jedan ćelavi čovjek, da bi u momentu sjedanja u isto
prišla policija i sve ih pohapsila. Inače nije mu bila obećana bilo kakva
nadoknada, niti je od nekog istu tražio kao što ne može ni sam sebi da objasni
zašto je sve to uradio.  
Optuženi M.R. u ranijem toku postupka je u potpunosti negirao izvršenje
krivičnog djela stavljenog mu na teret, objašnjavajući da od optuženih lica
poznaje jedino R.S. i L.S.iz Nikšića, da ostale uopšte ne poznaje, da ih
ranije nije ni gledao. Drogu nikada nije prodavao, niti je istu nudio na
prodaju, tako da mu optužnica optupšte nije jasna, obzirom da ne zna o čemu se
radi ni zašto sjedi na optuženičkoj klupi.Vjerovatno je sve iskonstruisano od
strane policije iz Bara. Različitost svog kazivanja pred istražnim sudijom i
iskaza datog na glavnom pretresu  objašnjava da je tačno da je potpisao
zapisnik pred istražnim sudijom ali se ne sjeća šta je govorio pred sudijom,
te da je istina ono što je izjavio na glavnom pretresu.  
U ponovljenom postupku na glavnom pretresu održanom dana 04.03.2011. godine je
izjavio da ne priznaje izvršenje krivičnog djela koje mu se optužnicom stavlja
na teret i u bitnom ponovio svoj iskaz dat pred istražnim sudijom ovog suda.
Naveo je da on nije zvao L. S. vezano za nabavku opojne droge, već da ga je
zvao zbog sasvim drugog posla koji se odnosio na izradu lučkih paleta. Ne zna
objasniti zašto se L. S. njemu obratio da mu on nađe kupca za drogu. Ističe da
je imao prijetnje od lica P. D., odnosno od lica koje mu se predstavilo kao P.
D. i koje mu je reklo da mora nabaviti opojnu drogu heroin jer u protivnom ako
to ne uradi da će njega utući i likvidirati i to je bio razlog zašto mu se to
lice P. obratilo. Ne sjeća se zašto je njega L. S. stalno obavještavao o
susretu sa ljidima koji su trebali da kupe drogu iako je on bio
nezainteresovan za taj dio posla. Ističe da je iz straha prihvatio da se vidi
sa licima koja su rekli da se zovu V. i N., jer kao što je već rekao imao je
prijetnje lividacijom u koliko ne bude učestvovao u nabavci opojne droge
heroin. Ne zna kazati ko je njega upoznao sa licima N. i V., ali zna da se sa
istima sreo jednom ili dva puta.Razliku u svom kazivanju na ovom glavnom
pretresu u odnosu na ono što je izjavio na ranijim glavnim pretresima nije
znao da objasni.  
Optuženi L. S. pred istražnim sudijom  u bitnom je izjavio da je M. R. upoznao
prije dvije godine u Baru, da su razgovarali u vezi nekih poslova prevoza
građe i pravljenja paleta, te da su ostali u kontaktu iako taj posao nije
realizovan. Mjesec ipo dana prije kritičnog događaja dobio je poziv od M.
koji mu je rekao da je pronašao jednu grupu ljudi iz Beograda, odnosno kupce
opojne droge heroin i na M. uporno insistiranje prihvatio je da se u restoran
"K." u Podgorici sastane sa kupcima iz Beograda tj. sa V. i N. kako su se isti
predstavili. Tom prilikom M. nije sjedio sa njima, pravdao se kako ne može da
izađe sa posla. Tom prilikom su ga V. i N. molili da pronađe odnosno da im
nabavi dva kilograma heroina, koju količinu bi platili iznosom od 50.000
maraka, nakon čega je sa navedenim licima pošao do njihovog vozila marke
"Mercedes" reg.oznaka BG u kojem se nalazio njemu nepoznati momak koji je
izvadio, odnosno pokazao mu novac namijenjen za kupovinu heroina, pa je od
istog uzeo jednu novčanicu iz štosa i provjeravao njenu ispravnost, odnosno
gledao da li je prava. Međutim, kako je osjetio opasnost od navedenih lica,
sjeo je u svoje vozilo i pošao za Nikšić. Kada su ga nakon sat vremena
imenovani pozvali telefonom i tražili od njega da im objasni zašto ih je
prevario, rekao im je da ga više ne zovu i da zaborave na sve. Nakon toga a
posle nekih desetak dana ponovo je od M. dobijao pozive vezane za nabavku
heroina kupcima iz Beograda, pa je nakon njegovog upornog insistiranja ponovo
pristao da se sastane sa njima i M. u restoranu "K." gdje je ostao svega pet
minuta, navodno telefonirao i to sve bezveze, a potom opet napustio restoran
govoreći da će se vratiti za petnaest minuta i pošao je za Nikšić. Ponovo su
počeli pozivi i kritike upućivane od strane M., tražeći da ih makar poveže sa
nekim ljudima, na šta je odgovorio da ne može završiti kupovinu dva kilograma
paradajza, a ne dva kilograma heroina. Dana 26.05.2001. godine se u kafani
"Car" u Podgorici sastao sa P. M.u namjeri da od imenovanog dobije mišljenje o
poslu nabavke heroina. Kada je P. rekao da bi možda mogao pomoći oko takve
nabavke, odnosno da će se propitati, pozvao je M. govoreći mu da je pronašo
čovjeka za njihov posao, te da bi se ukoliko P. pronađe kupca nabavka heroina
mogla završiti istog dana ili sjutra. Kako je M. insistirao da se posao odradi
istog dana, napravljen je dogovor da se sastanu ispred restorana "Venecija" na
koje mjesto se svojim vozilom marke "Ford fijesta" uputio u društvu sa P.M. i
R. R. kojeg momka nije poznavao, već se iznenada pojavio i ušao u njegovo
vozilo. Na dogovoreno mjesto M. je došao u društvu sa još jednim momkom,
praveći urnebes što nema robe i što ga svaki put laže. Primijetio je i vozilo
tamne boje pančevačkih registarskih oznaka koje je prikočilo a zatim
produžilo. Obzirom da je P. prethodno imao telefonski kontakt sa nekom osobom,
dogovorio je sastanak ispred kafane kod Boška na Cijevnu, pa je zatim sa njim
i R.pošao u tom pravcu. Tada se na pomenuto mjesto pojavilo tamno poduže
vozilo, pa je P. pominjući neko albansko ime u smislu "evo ga" izašao iz
vozila i pošao u pravcu tamnog auta, a potom se posle 2-3 minuta vratio
govoreći da moraju još malo sačekati. Nakon 20-25 minuta ponovo se pojavilo
isto vozilo u koje je P.tada ušao i nakon dva minuta vratio govoreći da krenu
u pravcu restorana "Venecija" držeći u ruci jedan zamotuljak u srebrenastoj
foliji koji je na njegovo pokazivanje samo napipao. U momentu kada je P.
predao zamotuljak R. isti je prokomentarisao da se u njemu nema što probati,
te da nema količine koliko dva zrna pšenice i vratio ga P.. Dolaskom ispred
restorana "Venecija" M.je uznemiren ponovo vrištao, odnosno vikao na njega što
ga laže i prilikom izlaska iz vozila uzeo je od P. nabavljeni zamotuljak i
predao ga M. koji ga je potom odnio u vozilo pančevačkih registarskih oznaka
gdje su se nalazili dva momka i jedna djevojka. Nakon što se M. vratio
izdvojio se u stranu sa P., da bi zatim njih dvojica zajedno ušli u vozilo
marke "Pežo" kojim je upravljao momak koji je doveo M. i uputio se u pravcu
Virpazara. Odjedanput su se iz pančevačkog vozila i kombi auta budvanskih
registarskih oznaka pojavila policija. Pojasnio je da izjava koju je dao pred
radnicima policije samo pola tačna i da je data pod prisilom, a to iz razloga
što je od strane policajaca udaran prilikom hapšenja i da mu je u stanici u
Baru prijećeno. Dodaje da je P. M. dok su se nalazili u kafani "Car" rekao da
konačno odustaje od posla vezanog za heroin, da je govorio da neće i da ne
može takav posao da radi, te da je imao samo namjeru da upozna M. i P.. Inače
R. R.  nijednog trenutka nije sa njim i P. sjedio u naprijed pomenutoj kafani.
Ne sjeća se da li je u toku vožnje od Podgorice do Vranjine koristio R.
mobilni telefon. Takođe nije mogao da pojasni kako su se u isto vrijeme P. i
R.nalazi u kafani "Car" odnosno da li su se prije toga dogovorali ili čuli
telefonom.  
Optuženi L. S. u ponovljenom postupku na glavnom pretresu održanom dana
04.03.2011. godine kao i u ranijem toku postupka navodi da od optuženih lica
poznaje samo M. R. i P. M., da su mu unuzad sedam mjeseci K., Đ. i I.
prijetili vršeći pritisak oko nabavke dva kilograma heroina, da je imao strah
za život i život svoje djece, da se dva puta sa njima sastajao tako što su
jednom sjedili u restoranu "Karuč" te da se tada u njihovom društvu nalazila i
djevojka po imenu V.. Dok su sjedali u restoranu "K." navedene osobe su
tražile nabavku dva kilograma heroina i pokazivali mu novac u apoenima od
1.000 maraka, na šta je on pokušavao da izbjegne odgovor i da što prije izađe
iz restorana, što je i uspio, da bi nakon nekoliko dana od tih istih osoba
dobijao telefonske prijetnje da će ga ubiti i kojom prilikom su tražili da se
pojavi, odnosno da dođe i da donese heroin ispred nekog hotela u Virpazaru.
Obzirom, da mu je život bio u pitanju pošao je za svog prijatelja P.M.  a koji
je sa sobom poveo i svog prijatelja R. R.. Dolaskom na dogovoreno mjesto -
Virpazar uhapšeni su od strane policije.Tom prilikom su ga tukli što je
konstatovano u zdravstvenom kartonu u Istražnom zatvoru.Kasnije je saznao da
su K., I. i Đ., policajci i da su oni svo vrijeme vršili pritisak i da je sve
to  njihova namještaljka.
Različitost svog kazivanja na glavnom pretresu u odnosu na iskaz dat pred
istražnim sudijom je objasnio da je takav iskaz pred istražnim sudijom dao iz
razloga što mu je prijećeno od strane inspektora u Baru,da je istina ono što
je izjavio na glavnom pretresu. Naveo je da je upozoren od navedenih lica i da
od čistog straha nije imao hrabosti da sve prijavi policiji, da je svoj iskaz
dao pred radnicima policije u Baru pod prijetnjom a i pred istražnim sudijom
je morao ispričati sve kako su mu oni rekli. Ističe da stoji činjenica je od
strane M. upoznat sa nekim ljudima, stim što nije imao saznanja da je to
upoznavanje bilo radi prodaje heroina.  
Optuženi P. M. pred istražnim sudijom  u bitnom je izjavio da je radio na
Cetinju, da je preko J. J.došao do broja L. S. iz Nikšića, te da je sa
imenovanim kontaktirao nekoliko puta u vezi prevoza građe i  nekog
građevinskog materijala. Dana 26.05.2001. godine dobio je poziv od strane L.
koji mu je rekao da se obavezno sastanu u vezi nekog posla, pa su se našli kod
Sitničkog mosta sa kojeg mjesta su pošli u kafanu "Car" gdje je L.počeo priču
o tome kako mu treba heroin, da mu drogu traže neki ljudi ali ne pominjući
određenu količinu već u smislu koliko se god može, na šta mu je on rekao da sa
drogom nikada nije radio, da ne zna ni kako ista izgleda, te da poznaje jednog
albanca koji mu je nudio sve što treba, pa između ostalog i heroin. Tada se
njihovom stolu pridružio komšija R. R., za kojeg je imao saznanja da je
narkoman, stim što istom ništa nije obećavao niti se ovaj uključivao u
razgovor, ali mu nije poznato otkud se R. našao u isto vrijeme u kafani. Posle
kratkog vremena sjetio se druga po imenu Đ. S. kojeg je potom pozvao na
telefon i dogovorio susret kod kafane B. A., a sve u namjeri da bi mu isti
pomogao oko nabavke heroina. Sa Đ. je ostvarivao kontakt i sa L. i sa R.
telefona, obzirom da na svoj telefon nije imao kredita. Nakon toga se zajedno
sa L. i R. uputio u pravcu pomenute kafane i tada mu se tokom puta oko 17,00
časova javio albanac govoreći da kod sebe ima uzorak. Nakon dogovora prvo se
na parkingu pojavio albanac sa vozilom marke "Mercedes" albanskih tablica od
kojeg je uzeo uzorak heroina umotan u aluminijumsku foliju, govoreći mu da
trenutno ne posjeduje robu kod sebe te da će pokušati nabaviti istu u
Albaniji, da bi u trenutku kada se vraćao prema L. vozilu naišao Đ. sa vozilom
marke "BMW" i kada je Đ. saznao povod njihovog sastanka i šta je traženo od
njega, rekao je da ga tako nešto ne interesuje, istovremeno odmahujući rukom i
ne uzimajući uzorak koji mu je prethodno dodavao, nakon čega je Đ.otišao, a on
se nakon predaje uzorka L.u uputio sa njim i R. u pravcu restorana "Venecija"
na kojem mjestu su ih po L. kazivanju čekali ljudi. U toku puta R. je tražio
uzorak kako bi kao neko ko se razumije provjerio kvalitet istog, pa je posle
komentara da u njemu nema ništa, uzorak vratio L. Dolaskom na parking ispred
pomenutog restorana L. je insistirao da se Đ. pozove i pojavi ispred
restorana, govoreći M. da nema robe i da ne radi sa tim, te da ne može da je
nabavi. Ponovo je pozvao Đ. koji je na njegovo prenođenje čitave priče
odgovorio "oću brate nema nikakvih problema". Tada je primjetio vozilo marke
"Opel" pančevačkih registarskih oznaka koje je prošlo pored i zaustavilo se na
udaljenosti od nekih 300 metara od njih. Kada je M. prišao njihovom vozilu
nastale su prepirke između njega i L., stim što nije primjetio ko je kome
dodavao zamotuljak i nakon toga je sa M. i R. vozilom marke "Pežo" pošao do
restorana "Eko selo" gdje je sa M.ušao u vozilo kod Đ. kada su ih i uhapsili.  
Optuženi P. M.u ponovljenom postupku na glavnom pretresu održanom dana
04.03.2011. godine je izjavio jednako kao u prethodnom postupku i na ranijim
glavnim pretresima stim što je pojasnio da se R. nije izjašnjavao o kvalitetu
zamotuljka koji je predao .L. da uopšte ne zna da li je L. davao uzorak R.te
da je zaključio da je R.iz ubjeđenja da se svi oni drogiraju rekao "ovdje nema
ništa" u trenutku kada je odmotao zamotuljak. Inače nikada nikome nije
prodavao niti nudio na prodaju opojnu drogu heroin, kao što je nikada u životu
nije ni vidio niti je istu ikada probao. Izjavu koju je dao pred radnicima
policije u Baru je neistinita i data je iz razloga što je udaran po prstima
ruku od strane policajaca i tada nije pominjao albanca obzirom da bi još više
bio mučen. Pojasnio je da on nije zvao telefonom tog albanca jer nije imao
njegov broj već da ga je taj Albanac nazvao slučajno tokom vožnje i nudio mu
sve što mu treba pa i drogu i kazao mu da kod sebe ima uzorak droge.Nije znao
objasniti zašto ga je albanac zvao, nudio mu sve što mu treba pa i  drogu i
kazao mu da ima kod sebe uzorak droge kad ga prethodno nije zvao.Naveo je da
je imao osjećaj da je L.bio uslovljen od te grupe ljudi i da je morao da im
nabavi heroin.
Različitost svog kazivanja pred istražnim sudijom i na glavnim pretresima
objašnjava da je tačno kako je naveo na glavnom pretresu, te da je istražni
sudija vjerovatno drugačije shvatio.  
Optuženi Đ.S. na glavnom pretresu održanom dana 04.03.2011. godine jednako kao
pred istražnim sudijom i na ranijim glavnim pretresima u bitnom  navodi da se
dana 26.05.2001. godine ispred kafane kod B. sastao sa P., da ga je isti
pozvao prethodno telefon i insistirao da se vide, te da je na dogovoreno
mjesto došao vozilom marke "BMW", tamne boje, a koje auto je vlasništvo
njegove brataničine Đ. R..Kada je stigao na dogovreno mjesto u vozilo mu je
ušao P., izvadio neki zamotuljak u srebrenastoj foliji i dodavajući mu isti
pitao može li mu nabaviti dva kilograma "žutog", na šta mu je on ljutito
odgovorio da zamotuljak makne od njega i da se on ne bavi takvim poslom, nakon
čega je rekao P. da napusti njegovo vozilo, što je i učinio, a on nastavio
dalje u pravcu kuće. Međutim, posle nekih petnaestak minuta ponovo je dobio
poziv od strane P. koji je tražio od njega da dođe kod "Eko restorana" na
Vranjinu kako bi nekom čovjeku objasnio da nema drogu i da se ne bavi takvim
poslom. Obzirom da je na P. gledao kao na poštenog čovjeka, izašao mu je u
susret i istim vozilom pošao u pravcu pomenutog restorana. U momentu ulaska P.
i nekog čovjeka u njegovo vozilo naišla je policija i sve ih uhapsila. Istakao
je da ni jedan put sa svog mobilnog telefona nije pozivao nikoga od optuženih,
niti da je iste od ranije poznavao, čak nije imao ni broj P., niti ga je
kritičnog dana uopšte zvao, ali je on od strane P. kritičnog dana dva puta
pozivan od istog. Navodi da je P. ranije radio izolaciju na njegovoj lovačkoj
kući koju posjeduje na Vranjini, pa ga je tako i upoznao.  
Optuženi R. R., kome je suđeno u odsustvu, je pred istražnim sudijom ovog suda
kao i na ranijim glavnim pretesima u bitnom  naveo da je dana 26.05.2001.
godine oko 16,00 časova pošao do kafane "Car" kako bi popio kafu, da je u
jednom trenutku primjetio P.M. i jednog njemu nepoznatog čovjeka kako sjede na
terasi lokala, da je potom P. ušao u kafanu i rukovao se sa njim, te da je
posle neke bezvezne priče pristao P. da pravi društvo, obzirom da je ovaj to
tražio od njega. Ističe da dvaipo mjeseca konzumira opojnu drogu heroin. Nakon
toga su se njih trojica crvenim vozilom marke "Ford" kojim je upravljao S. a
kojem je kasnije saznao ime, uputili u pravcu restorana "Venecija" u Vranjini.
Nije bio svjestan nikakvog razgovora, obzirom da je prthodno kod kuće, a zatim
i u prostoriji WC-a lokala "Car" uživao opojnu drogu, kao što se ne sjeća da
li je u toku puta bilo nekih telefonskih razgovora, stim što je moguće da je
P. koristio njegov telefon.  Sjeća se da je izašao iz auta i preko puta ulice
kupio cigaret kod neke djevojke, a zatim se ponovo vratio u njihovo vozilo.
Poznato mu je da je na parkingu pomenute kafane dolazilo jedno tamno veliko
vozilo marke "Bmw" ili "Mercedes" i sa tog mjesta su ponovo krenuli u pravcu
Vranjine. Tada su mu P. ili S. pokazali jedan zamotuljak u kojem se nalazio
heroin količine možda za jednu liniju, stim što ne zna da li je ponuđeni
heroin dobio kako bi utvrdio kvalitet istog ili da je možda sam tražio obzirom
da mu mozak nije radio. Tvrdi da kritične prilike nije probao ponuđeni heroin,
imajući u vidu teško stanje u kojem se nalazio. Međutim, kako su imenovani
htjeli da ga ostave ispred kafane kod B. od istih je tražio da ga ne
ostavljaju samog, da će im praviti društvo, te da neće izlaziti iz vozila.
Dolaskom ispred restorana "Venecija" od strane policije su lišeni slobode.
Pojasnio je da je u policiji u Baru dao izjavu i da je strane istih udaran, da
su ga vodili u bolnicu gdje je primio devet injekcija, te da ne zna šta je sve
pričao niti šta je potpisivao.  
Optuženi R. S. na glavnom pretresu održanom dana 04.03.2011. godine jednako
kao pred istražnim sudijom i na ranijim glavnim pretresima u bitnom  navodi da
se unazad nekih deset dana ispred zgrade sreo sa M., da mu je tom prilikom
pričao da je odlazio u Podgoricu u vezi popravke svog automobila, te da je M.
tražio od njega da ga sledeći put pozove kad bude odlazio u P.. Kako je sjutra
dan trebao da putuje za Podgoricu rekao je M. da ide sa njim. Po dogovoru su
zajedno krenuli, ali u toku vožnje nije bilo nikakve druge priče osim kao
komšije i prijatelji, niti mu je imenovani obećavao naknadu za vožnju, niti mu
je istu on tražio. Dolaskom u Podgoricu M.je ostavio na Trg, a potom pošao za
auto djelove u servis P., nakon čega se vratio na Trg, uzeo M. i krenuo za
Bar. M. je išao na sastanak sa nekim ljudima. Dana 26.01.2001. godine negdje
oko 17,00 časova M. je došao ispred njegove zgrade tražeći od njega da ga
preveze do hotela "13.Jul" u Virpazar, što je i učinio. Dolaskom u pomenuti
hotel sjeli su za sto u društvo dva momka i jedne djevojke iz kojih priča i
razgovora nije mogao primjetiti ništa sumnjivo. Nekoliko puta je M. ustajao od
stola kako bi obavljao telefonske razgovore, međutim, zbunjeno je gledao kada
se u jednom trenutku pominjalo jedno vozilo, pa dva vozila, i onda je M. u
jednom trenutku predložio da pođu sami njih dvojica do restorana "Venecija".
Na tom mjestu M. je ponovo ustajao od stola i telefonirao, a potom se i sastao
sa nekim čovjekom za kojeg je kasnije saznao da se zove S.. Poznato mu je da
se crveno vozilo marke "For fiesta" sa tri lica u istom jedan put udaljilo sa
parkinga restorana u pravcu Podgorice, a z atim ponovo vratilo. Inače vozilo u
kojem su se nalzili naprijed navedena dva momka i jedna djevojka je bilo
pančevačkih registarskih tablica. Kada su krenuli u njegovo vozilo je ušao M.a
sa njim i jedan momak za kojeg je kasnije saznao da se zove P. M., govoreći mu
da upravlja u pravcu "Eko restorana" što je i poslušao. Dolaskom na pomenuto
mjesto M. i P. su izašli iz vozila, stim što nije obraćao pažnju u kojem su
pravcu otišli, niti sa kim će razgovarati, da bi se u jednom trenutku pojavila
policija i sve ih pohapsila.  
U dokaznom postupku sud je proveo dokaze - na saglasan predlog stranaka
pročitao iskaze svjedoka Đ. B. i K. S. sa glavnog pretresa od 16.04.2009.
godine, službenu zabilješku CB Bar od 26.05.2001. godine, potvrdu o
privremenom oduzimanju predmeta CB Bar od 26.05.2001. godine na ime M. R.,
izvještaj o vještačenjima UP Sektor kriminalistička policija broj 279/08 od
26.02.2008. godine vještaka Đoković Tatjane i izjašnjenje istog vještaka sa
glavnog pretresa od 16.04.2009. godine,  nalaz i mišljenje i dopunu nalaza  i
mišljenja vještaka neuropsihijatra Dr Borislava Mitrića od 16.03.2009. godine
i izjašnjenja istog vještaka sa glavnog pretresa od 09.02.2009.godine i
22.04.2009. godine, potvrdu JU Dom zdravlja Bar služba hitne medicinske pomoći
od 28.01.2008. godine i otpusno pismo sa epikrizom specijalne bolnice za
psihijatriju Kotor broj 7185 na ime R. R., izvještaj Zavoda za izvršenje
krivičnih sankcija Podgorica broj 02-7909/01 od 25.09.2008. godine, izvod iz
kaznene evidencije UP Ispostava Mojkovac broj 02-245/10-3378/2 od 15.07.2010.
godine za optuženog M. R.a, izvod iz kaznene evidencije UP PJ Nikšić broj 1341
od 15.07.2010. godine za optuženog L. S., izvod iz kaznene evidencije UP
Ispostava Danilovgrad broj 18-304-245/10-2052/2 od 27.07.2010. godine za
optuženog P. M., izvod iz kaznene evidencije UP PJ Podgorica broj
11-245/10-1817/2-2709 od 08.07.2010. godine za optuženog Đ. S., izvod iz
kaznene evidencije UP PJ Berane broj 03/3-245-4117 od 15.07.2010.godine za
optuženog R.R., izvod iz kaznene evidencije Ministarstva unutrašnjih poslova -
policijske uprave u Pančevu broj str.pov.235/5-3762/10 od 11.10.2010. godine
za optuženog R.S..  
Svjedok Đ. B. u svom iskazu na glavnom pretresu od 16.04.2009. godine u bitnom
navodi da je zaposlen u UP  Podgorica PJ Bar, da je 2001. godine lišio slobode
M.R., L.S., P. M.a, Đ. S., R. R. i R. S., te da je od imenovanih lica uzimao
izjavu bez ikakve prinude i sile. Ističe da optuženog L. S. je prvi put vidio
u momentu lišenja slobode, tako da od istog nikada ništa nije lično tražio, pa
ni nabavku heroina, kao što nije primjenjivao nikakvu fizičku silu prema
istom, a obzirom da se L. prilikom hapšenja nije opirao već se naprotiv
korektno ponašao.  
Svjedok K. S.u svom iskazu na glavnom pretresu od 16.04.2009. godine u bitnom
navodi da je zaposlen u Odjeljenju za privredeni kriminal, te da je 2001.
godine angažovan u postupku praćenja i lišavanja slobode određenih lica koja
su se bavili prodajom opojne droge. Sjeća se da su optuženog L. S.zaustavili
ispred restorana "Venecija" na Vranjini sa kojeg mjesta su ga u društvu sa još
jednim licem odveli kod "Eko restorana" a potom i za Bar i tada je još
nekoliko lica lišeno slobode. Tvrdi da nad L. kritične prilike nije
primjenjivao silu, niti je neko od njegovih kolega istog udarao. Nakon
hapšenja tih lica njegov posao se završio, tako da nije bio uključen u dalje
postupanje, niti ispitivanje uhapšenih osoba. Sjeća se da su u hapšenju L.
učestvovale njegove kolege, načelnik odjeljenja I. S., Đ. B. i T. V.. Na kraju
je istakao da je L. S. prvi put vidio kritičnog dana i da sa istim nije imao
nikakvog kontakta ni privatnog ni službenog.  
Iz službene zabilješke CB Bar od 26.05.2001. godine proizilazi da su ovlašćeni
radnici dana 26.05.2001. godine u popodnevnim časovima nakon sprovedenih
operativnih mjera i radnji praćenja, osmatranja i zasjede pristupili lišavanju
slobode lica umiješanih u neovlašćenu proizvodnju i stavljanje u promet opojne
droge heroin o to na način što je prvo ispred restorana "Venecija" lišen
slobode L. S. i R. R. sa putničkim motornim vozilom marke "ford fiesta"
vlasništvo L. S.; nakon potjere za vozilom "pežo 205" vlasništvo R. S. kojim
su se udaljili M., R. i P. kod "Eko" restorana lišeni su slobode u putničkom
motornom vozilu marke "BMV" vlasništvo Đ. S. vlasnik vozila R.M. i P. M., a
nedaleko odatle i R.S. sa svojim putničkim motornim vozilom.  
Iz potvrde o privremenom oduzimanju predmeta CB Bar od 26.05.2001. godine se
utvrđuje da su ovlašćeni službenici dana 26.05.2001. godine kod optuženog M.
R. pronašli i od istog privremeno oduzeli oko dva grama praškaste materije
svijetlo baon boje za koju se pretpostavlja da je opojna droga heroin.  
Iz izvještaja o vještačenjima UP Sektor kriminalistička policija broj 279/08
od 26.02.2008. godine utvrđuje se da je na vještačenje dostavljen jedan
zamotuljak od celofanske kesice u kome se nalazi jedan zamotuljak od
aluminijumske folije sa sadržajem praškaste supstance bron boje neto mase 0,08
grama koji je oduzet od optuženog M. R.. Nadalje iz izvještaja se utvrđuje da
je nakon hemijske analize dostavljenog uzorka koja je rađena metodom
tankoslojne hromatografije (TLC) iz hloroformskog ekstrakta, konstatovano
prisustvo opojne droge diacetil morfina-heroina, koja supstanca djeluje na
centralni nervni sistem i izaziva stanje zavisnosti i nalazi se na listi
opojnih droga (Službeni list SRJ broj 46/96 i 37/2002).  
Vještak hemijske struke Đoković Tatjana na glavnom pretresu od 16.04.2009.
godine je izjavila da izmjerena masa uzorka koji je od strane PJ Bar
dostavljen na analizu je bila 0,10 grama, da je nakon urađene preliminarne
analize uzorak zajedno sa izvještajem vraćen Područnoj jedinici.Kada je taj
uzorak naknadno dostavljen njihovom centru sa naredbom za vještačenje izvršeno
je novo mjerenje spornog uzorka i tada konstatovana masa od 0,08 grama.
Razlika od 0,02 grama je količina uzorka koja je bila utrošena za preliminarnu
analizu.Pojasnila je da u koliko se uzorci opojne droge čuvaju na neadekvatan
način tj. u prostorijama gdje ima vlage tada protekom vremena može doći do
gubljenja u kvalitetu i kvantitetu ispitivanog uzorka. Nadalje vještak je
izjavila da sobzirom da je dokazano prisustvo heroina i prilikom vršenja
analize i prilikom preliminarne analize, da u kvalitetu nije moglo doći do
promjene, što ne znači da nije došlo do promjene u kvantitetu . Obzirom da
nije rađena kvantitativna analiza ispitivanog uzorka za potrebe PJ Bar i za
potrebe vještačenja, jedino što može reći to je da u jednom i u drugom uzorku
je konstatovano prisustvo opojne droge heroin. Da li je u pitanju isti uzorak
jedino se može izjasniti da su i u jednom i drugom slučaju rađene
kvantitativne analize. Samo postojane opojne droge znači da ono djeluje na
organizam i da ima psihoaktivno svojstvo bez obzira na procenat i čistoću
heroina.
Nalaz i mišljenje vještaka hemijske struke Đoković Tatjane, sud je u cjelosti
prihvatio kao objektivan, stručan i baziran na pravilima nauke.  
Iz nalaza i mišljenja, dopune istog i izjašnjenja vještaka neuropsihijatra
Borislava Mitrića na glavnim pretresima od 09.02. i 22.04.2009.godine
proizilazi da optuženi R.je zavisnik na psihoaktivne supstance, da je u
kritičnom trenutku ispoljavao pojačanu sugestibilnost i lako prihvatanje
predloga, kao i strah naročito od apstinencijalne krize,da je optuženi R.tokom
1990 i 1991.g liječen na psihijatrijskom odjeljenju bolnice u Bijelom Polju i
dijagnostifokovan hronični mentalni poremećaj shizofrenog tipa, da se mentalno
zdravlje pogoršavalo uzimanjem supstanci koje su korišćene kao samomedikacija
pod uticajem kojih je ispoljavao sugestibilnost, nije koristio misaoni proces
u donošenju odluka, ponašao se stihijski, tako da u vrijeme izvršenja djela
nije mogao da shvati značaj istog i da upravlja svojim postupcima jer je bio
pod uticajem droge.  
Iz potvrde JU Dom zdravlja Bar služba hitne medicinske pomoći od 28.01.2008.
godine je utvrđeno da je optuženi R. u DZ Bar primljen dana 26.05.2001.godine
zbog bubrežne kolike i data mu terapija Baralgin i Garamicin, te da se javljao
i 27.05. i 28.05.2001.g. zbog apstinencijalne krize.  
Iz otpusnog pisma sa epikrizom specijalne bolnice za psihijatriju Kotor broj
7185 na ime R. R. se utvrđuje da je prva hospitalizacija u bolnici uslijedila
zbog  realne dezorganizacije kao posljedice zloupotrebe heroina, da je nakon
prijema na odjeljenje za liječenje bolsti zavisnosti samovoljno napustio
odjeljenje i koje se po povratku u dogovoru sa pacijentom i porodicom
nastavlja na zatvorenom odjeljenju. Nadalje iz otpusne liste sa epikrizom se
konstatuje da je kod pacijenta u toku liječenja registrovana psihotična
dekompenzacija sa paranoidnohalucinatornom simptomatologijom, koja se povuka
na ordiniraonu antipsihotičnu terapiju, kao i da se pacijent otpušta na lični
i zahtjev porodice uz savjet za nastavak liječenja i medikacije u Ambulantnim
uslovima.  
Iz izvještaja Zavoda za izvršenje krivičnih sankcija Podgorica broj 02-7909/01
od 25.09.2008. godine se konstatuje da isti ne posjeduje zdravsteni karton na
ime L. S..  
Iz izvoda iz kaznene evidencije UP Ispostava Mojkovac broj 02-245/10-3378/2 od
15.07.2010. godine utvrđuje se da optuženi M. R. ne prolazi kroz kaznenu
evidenciju.  
Iz izvoda iz kaznene evidencije UP PJ Nikšić broj 1341 od 15.07.2010. godine
utvrđuje se da optuženi L. S. ne prolazi kroz kaznenu evidenciju.  
Iz izvoda iz kaznene evidencije UP Ispostava Danilovgrad broj
18-304-245/10-2052/2 od 27.07.2010. godine utvrđuje se da je optuženi P. M.
osuđivan presudom II Opštinskog suda u Beogradu broj K-1137/02 od 28.06.2004.
godine zbog krivičnog djela iz člana 171. stav 1. KZ RS na kaznu zatvora u
trajanju od deset mjeseci uslovno na četiri godine, presudom Osnovnog suda u
Podgorici broj K-99/317 od 12.01.2006. godine zbog krivičnog djela iz člana
149. stav 1. KZ CG na kaznu zatvora u trajanju od osam mjeseci uslovno na tri
godine i presudom Osnovnog suda u Podgorici brojj K-08/1637 od 12.10.2009.
godine zbog krivičnog djela iz člana 240. stav 2. KZ CG na kaznu zatvora u
trajanju od tri mjeseca.  
Iz izvoda iz kaznene evidencije UP PJ Podgorica broj 11-245/10-1817/2-2709 od
08.07.2010. godine  utvrđuje se da je optuženi Đ. S. osuđivan presudom
Osnovnog suda u Podgorici broj K-00/4894 od 13.12.2001. godine zbog krivičnog
djela nedozvoljena trgovina i osuđen na novčanu kaznu u iznosu od 5.000
dinara.  
Iz izvoda iz kaznene evidencije UP PJ Berane broj 03/3-245-4117 od 15.07.2010.
godine utvrđuje se da je optuženi R. R. osuđivan presudom Višeg suda u
Podgorici broj K-85/98 od 17.03.2000. godine zbog krivičnog djela iz člana
146. stav 1. KZ RCG u vezi člana 19. KZ SRJ na kaunu zatvora u trajanju od
četiri godine, presudom Osnovnog suda u Podgorici broj K-98/12145 od
24.04.2002. godine zbog krivičnog djla iz člana 49. stav 2. u vezi stava 1. KZ
RCG na kaznu zatvora u trajanju od četiri mjeseca uslovno na dvije godine,
presudom Osnovnog suda Podgorica broj K-96/279 od 19.12.2002. godine zbog
krivičnog djela iz člana 149. stav 1. KZ CG na kaznu zatvora u trajanju od tri
mjeseca i presudom Osnovnog suda u Podgorici broj K-395/04 od 05.03.2009.
godine zbog krivičnog djela iz člana 327. stav 3. u vezi stava 1. KZ CG na
kaznu zatvora u trajanju od šest mjeseci uslovno na dvije godine.  
Iz izvoda iz kaznene evidencije Ministarstva unutrašnjih poslova - policijske
uprave u Pančevu broj str.pov.235/5-3762/10 od 11.10.2010. godine utvrđuje se
da optuženi R.S.ne prolazi kroz kaznenu evidenciju.  
Cijeneći provedene dokaze pojedinačno, dovodeći ih u međusobnu vezu i u vezu
sa odbranama optuženih, sud je nesumnjivo utvrdio činjenično stanje kao u
izreci presude. Pravno kvalifikujući tako utvrđeno činjenično stanje sud je
našao da su optuženi M..R. L. S., P. M. i Đ. S. izvršili krivično djelo –
neovlašćena proizvodnja i stavljanje u promet opojnih droga iz člana 245. stav
1. KZ SRJ,a optuženi R. R. i R. S. krivično djelo – neovlašćena proizvodnja i
stavljanje u promet opojnih droga pomaganjem iz člana 245. stav 1. KZ SRJ u
vezi člana 24 stav 1 KZ SRJ, za šta su krivično pravno odgovorni.  
Da su optuženi M. R., L. S., P. M. i Dj. S. u toku mjeseca maja 2001. godine u
Baru i Podgorici nepoznatim kupcima iz Beograda neovlašćeno nudili na prodaju,
a optuženi M.R., L. S., P. M. i posredovali u prodaji dva kilograma heroina na
način što je optuženi M. koji je ostvario kontakt oko prodaje droge angažovao
optuženog L. da nabavi drogu, koji je nakon toga kontaktirao optuženog P., a
ovaj optuženog Đ., te je dogovorena kupoprodaja droge po cijeni od 26.000 DM
za jedan kilogram, a dana 26.05.2001 godine u restoranu Venecija u mjestu
Vranjina dogovorena razmjena novca i heroina u koju svrhu je Dj. S. predao
uzorak od 0,08 grama heroina sud je prevashodno  utvrdio iz odbrane optuženog
L. S. iznijete pred istražnim sudijom u kojoj je jasno i uvjerljivo objasnio
kako ga je mjesec dana prije kritičnog događaja zvao optuženi M. i rekao mu da
je pronašao kupce opojne droge, pa je na njegovo insistiranje prihvatio da se
sastane sa kupcima izvjesnom V. i N., dva puta u desetak dana u restoranu
"Karuč". Tom prilikom je od njih saznao da žele dva kilograma heroina koji bi
platili 50.000,00 maraka,koji su ga čak poveli do jednog vozila u kome se
nalazio neki momak koji mu je pokazao novac namijenjen za kupovinu
heroina.Takođe je uvjerljivo objasnio kako se nakon upornog zahtijevanja M. R.
da ga poveže sa nekim ljudima u vezi nabavke droge dana 26.05.2001. godine u
kafani "Car" sastao sa P. M. koji mu je tom prilikom rekao da mu može pomoći
oko nabavke droge. Nakon sastanka sa P. pozvao je M. govoreći mu da je
pronašao čovjeka za njihov posao, te da bi se nabavka heroina mogla završiti
istog dana ili sjutra dan pa je na taj način doveo u vezu optuženog P. sa
optuženim M. u cilju nabavke opojne droge. Takođe je istakao da je P.imao
telefonske kontakte sa nekom osobom i dogovorio sastanak ispred kafane kod B.
na Cijevnu. Zatim je objasnio njihov put ka Virpazaru, povratak kod kafane na
Cijevnu gdje su uzeli uzorak opojne droge koji je testirao optuženi R., a
zatim ponovni odlazak ka Virpazaru, susret sa optuženim M. i njihovo hapšenje
od strane službenika policije.  
Optuženi P. potvrđuje navode odbrane L. S., ističući u svojoj izjavi pred
istražnim sudijom da ga je 26.05.2001. godine zvao L. S.. Objasnio je kako su
se sreli na Sitničkom mostu a zatim pošli u kafanu "Car" gdje mu je L. rekao
da mu treba droga jer su mu tražili neki ljudi.U cilju nabavke droge za L.
kontaktirao je Đ. S. i dogovorio susret sa njim kod kafane B. A. u namjeri da
mu isti pomogne oko nabavke heroina,a što svojim iskazom jasno potvrđuje i
optuženi Đ. S..Opisanom radnjom je nedvosmisleno doveo u vezu Dj. S. sa L. S.,
a samim tim i sa M. R., a sve u cilju nabavke opojne droge.  
Optuženi M. u navodima svoje odbrane negira činjenice izrečene u navodima
odbrane L. S. da je od istog tražio da ga poveže sa ljudima kod kojih može da
nabavi drogu. Međutim, ovaj njegov stav je u suprotnosti sa ostalim navodima
njegove odbrane gdje ističe da je on upoznao L. sa navodnim kupcima(V. i N.)
opojne droge sa kojima je optuženi L. dogovorio prodaju dva kilograma heroina.
S toga je sasvim logično i životno da je M. imao prethodni dogovor sa
izvjesnom V. i N. kao kupcima oko količine od 2 kg i cijene od 26.000 DM po
kilogramu opojne droge heroin koja je trebala da bude predmet kupoprodaje, a
zatim angažovao L. da bi tu istu drogu nabavio.U prilog utvrđenom činjeničnom
navodu da je M. dogovorio prodaju opojne droge a zatim angažovao optuženog L.
jeste i navod iz njegove odbrane da ga L. S. stalno obavještava o susretu sa
ljudima koji su trebali da kupe drogu. Osim optuženog L. i izvjesna V., koju
su optuženi apostrofirali kao kupca, ga je obavjestila da se sastala sa L. u
vezi nabavke droge. Nelogično je da ga obje navodne strane obavještavaju o
aktivnostima oko dogovora u vezi kupoprodaje droge, ako je tačno da sa
nabavkom nema veze jer u postupku predhodnih dogovora i pregovora oko razmjene
droge i novca  učestvuju kupac i prodavac koji su organizatori i inicijatori
cjelokupnog posla, a ne lica koja ih dovode u vezu i obavljaju određeni dio
posla za neku od ugovornih strana. Pored ovih navoda optuženog M. da su ga o
toku dogovora i dinamici nabavke opojne droge obavještavali i L. i kupci, a
pri činjenici koju sam u istrazi ističe da ga je dana 26.05.2001. godine
pozvala V. tražeći da se u 18,00 sati sastanu kod Virpazara, a odmah zatim i
optuženi L. govoreći mu da će donijeti robu u isto vrijeme na istom mjestu, za
sud je nesumnjivo dokazano da je baš optuženi M. pronašao kupce opojne droge i
da je upravo on angažovao L. da mu nabavi drogu i doveo u vezu L. sa kupcima
kako bi mu dokazao ozbiljnost cjelokupnog posla.  
Sud je posebno cijenio navode odbrane optuženih L. i P.sa glavnog pretresa da
su njihovi iskazi iz prethodnog postupka proizvod zlostavljanja i mučenja od
strane ovlašćenih službenika policije CB Bar,a optuženog M. proizvod prijetnji
upućenih od lica koje se predstavilo kao P. D..Nasuprot takvim navodima
odbrana optuženih L. i P. sud je cijenio iskaz službenika policije Dj. B. koji
je istakao da je optužene lišio slobode i od njih uzimao izjave bez ikakve
prinude i sile, dok sa optuženim L. prije kritičnog događaja nije imao
nikakvih kontakata privatno.S toga sud njihove izmijenjene odbrane sa glavnih
pretresa gdje navode da su zlostavljani od strane policije, da im je prijećeno
zbog čega su i pred istražnim sudijom izjavili kao i u policiji prilikom
saslušanja cijeni kao neistinite i smišljene u cilju izbjegavanja krivično
pravne odgovornosti s obzirom da su pred istražnim sudijom mogli jasno i
slobodno da se izjasne o svemu, optuženi M. je mogao prijaviti policiji
prijetnje koje su mu upućivane i tražiti od njih zaštitu, te da nijesu
potvrdjene nijednim sprovedenim dokazom, za razliku od njihovih iskaza datih u
prethodnom postupku.  
U svojoj odbrani iznesenoj u istrazi P.je opisao i svoj susret sa S. Dj..
Istakao je da su se on, L. i R. uputili u pravcu kafane kod B. na Cijevnu gdje
je on trebao da se sretne sa Dj.. Tokom puta mu se javio neki Albanac
govoreći mu da kod sebe ima uzorak. Na parkingu kod kafane kod Boška prvo je
došao izvjesni Albanac i donio mu uzorak heroina i kazao mu da će nastojati da
nabavi ,,robu“ u Albaniju s obzirom da je ne posjeduje kod sebe. Tek nakon tog
susreta došao je po dogovoru Dj.. Kad je saznao razlog sastanka i vidio uzorak
droge kod njega (P.) otišao je ističući da ga takav posao ne interesuje. Ove
navode na okolnosti susreta potvrdjuje i  Dj. dodavši da kad je vidio drogu
ljutito je izjavio da ga to ne interesuje, zahtijevao od P. da napusti vozilo
i otišao put kuće. Sud iznesene navode odbrana P. i Dj. cijeni kao neistinite
i smišljene u cilju izbjegavanja krivičnopravne odgovornosti Dj. S. a ovo iz
sledećih razloga:  
Optuženi L., R. i P. saglasno potvrdjuju da su nakon susreta u kafani "Car"
zajedno, jednim vozilom, pošli ka kafani kod B. na Cijevnu, a L.i R. kao
neposredni svjedoci ne ističu da je tokom vožnje iko zvao optuženog P. u vezi
nabavke droge. Navodni poziv P. od izvjesnog Albanca tokom vožnje, L. bi
sigurno ostao u sjećanju kao upadljiv momenat s obzirom da je upravo on
angažovao optuženog .P. jer je on primarno zainteresovan za nabavku droge.  
U prilog navedenoj tvrdnji suda stoji i priznanje optuženog P.da je
kontaktirao samo optuženog Dj. radi nabavke droge. U svojoj odbrani datoj pred
istražnim sudijom ne ističe da li je, kada i na koji način stupio u kontakt sa
navodnim Albancem da bi kao rezultat tog kontakta dobio povratnu informaciju u
vidu istaknutog telefonskog poziva i predaje uzorka droge prije dolaska Dj.S.,
dok na glavnom pretresu je neuvjerljiv sa odbranom da ga je u toku vožnje
slučajno nazvao izvjesni Albanac i kazao mu da kod sebe ima uzorak droge.  
Baš optuženi L. je jasan u navodima svoje odbrane  da kad su došli kod kafane
na Cijevnu je došlo jedno tamno poduže auto u čijem je pravcu pošao P., te da
su zatim čekali nekih 20-25 minuta kada se pojavilo to isto vozilo, a ne neko
drugo kako to pokušava da prikaže P., pa je za sud evidentno da je optuženi
Dj. dva puta dolazio na dogovoreno mjesto i donio optuženom P. uzorak heroina
zapakovan u aluminijsku foliju.  
Iz razloga što je Dj. S. učestvovao u postupku nabavke opojne droge nakon što
je angažovan od strane P., sud nalazi da P. svojom odbranom želi da pomogne
Dj. S. u izbjegavanju krivično pravne odgovornosti.  
Sam čin dolaska optuženog Dj. kod kafane V. gdje je bila dogovorena razmjena
novca i droge sud cijeni kao njegovu zainteresovanost za efekat i uspjeh
cjelokupnog posla i pokušaj da se opravda zbog toga što kasni sa izvršenjem
svog dijela posla-nabavke opojne droge. Iz tog razloga sud njegovu odbranu da
je došao da nekom čovjeku objasni da nema drogu i da se ne bavi takvim poslom
i tako izadje u susret P. cijeni kao neistinitu jer jednu tako notornu
činjenicu je mogao da saopšti i telefonskim putem, osim  ako nije
zainteresovan za posao i učestvuje u njemu. Takodje,  prednjem utvrdjenju suda
ide u korist i činjenica da je Dj. S. ipak došao na dogovorenu lokaciju bez
obzira što je prethodno navodno ljutito naredio P. da mu napusti vozilo kada
mu je pokazao zamotuljak heroina koji  je kasnije oduzet od optuženog M. S.,
što potvrdjuje potvrda o privremenom oduzimanju predmeta CB Bar .  
Da pronađeni i oduzeti zamotuljak neto mase 0.08grama sadrži opojnu drogu
diacetilmorfin – heroin supstancu koja djeluje na centralni nervni sistem i
koja izaziva stanje zavisnosti a nalazi se na listi opojnih droga („Sl.list
SFRJ“ br.70/78), sud je utvrdio iz izvještaja o vještačenju  UP Sektora
kriminalističke policije broj 279/08 od 26.02.2008 godine, te izjašnjenjem
vještaka hemijske struke Djoković Tatjane.  
Sud iako vezan činjeničnim stanjem iz dispozitiva optužnice kojom se optuženom
Đ. S. stavlja na teret da je kritične prilike osim što je neovlašćeno nudio na
prodaju opojnu drogu heroin da je i neovlašćeno posredovao u prodaji iste,
isto nije mogao prihvatiti jer provedenim dokazima ovakva tvrdnja zastupnika
optužbe nije potvrđena nijednim provedenim dokazom.  
Iz sadržine zakonske odredbe čl. 245. st. 1. KZ SRJ  prozilazi da su ovom
odredbom predvidjena dva osnovna oblika ovog krivičnog djela i to neovlašćena
proizvodnja i stavljanje u promet opojnih droga, da je za iste zajedničko da
su upravljena protiv istog zaštitnog objekta, da se vrše neovlašćeno, da imaju
isti predmet izvršenja i istu posledicu i da se mogu izvršiti sa umišljajem,
dok je ono što ih razlikuje radnja izvršenja. Prema radnji izvršenja ovo
krivično djelo se može pojaviti u raznim oblicima koji su u navedenoj
zakonskoj odredbi alternativno propisani i obuhvata raznovrsne načine
stavljanja u promet opojnih droga: prodaju, nudjenje na prodaju, kupovinu radi
prodaje, držanje ili prenošenje radi prodaje, posredovanje u prodaji ili
kupovini, kao i svaki drugi način stavljanja u promet opojnih droga.  
Posredovanje u kupovini ili prodaji obuhvata različite djelatnosti upravljene
na realizaciju prodaje i kupovine opojne droge kao što je dovođenje u vezu
kupca i prodavca, prenošenje poruka između njih i slično. Radnja posredovanja
kao povezivanje kupca sa prodavcem u sebi uključuje određeno sudjelovanje
posrednika u izvršenju kupoprodaje, kao što je donošenje novca prodavcu,
odlazak po drogu. Takođe, takvo ponašanje je inkrimisano i bez obzira da li je
bilo uspješno ili ne.  
Analizirajući sa krivično-pravnog aspekta utvrdjeno činjenično stanje sud
nalazi da je optuženi M. R. posredovao u prodaji opojne droge na način što je
doveo u vezu L. S. sa licima sa kojima je prethodno dogovorio prodaju opojne
droge heroin, a u cilju postizanja ubjedjenja kod L. S. da zajedno sa njim
prihvati dogovoreni posao. Optuženi L. je posredovao na način što je u cilju
nabavke opojne droge za njemu poznate kupce angažovao optuženog P. i doveo ga
u vezu sa optuženim M., a radi istog cilja optuženi P. je stupio u kontakt sa
optuženim Dj. posredujući izmedju njega i L. na način što je po prethodnom
dogovoru uzeo uzorak opojne droge od Dj. i zajedno sa L. ga ponio na
dogovorenu lokaciju gdje ih je čekao M. R.  
Neovlašćeno nudjenje na prodaju opojnih droga je poseban vid osnovnog oblika
krivičnog djela iz čl.245.st.1. KZSRJ i predstavlja pokušaj prethodno
razmatrane neovlašćene prodaje opojne droge.Ono mora sadržavati jasno izraženu
namjeru ponudioca da određenu količinu opojne droge proda ponuđenom licu za
određeni novčani iznos.U odnosu na vrstu i količinu opojne droge i cijenu koja
se za istu traži ne smije biti nikakvih rezervi i nejasnoća . Sama radnja
krivičnog djela izvršena je onog trenutka kada je upućena ozbiljna ponuda za
prodaju odredjene vrste i količine opojne droge i kad je ponudjeni takvu
ponudu primio.Krivično djelo je svršeno samim pokušajem da se izvrši prodaja
tj. davanjem predloga u pogledu cijene i robe, pa je sa gledišta da li je
djelo svršeno ili ne nebitno da li je ponuda prihvaćena ili ne.  
Iz navedene činjenične građe sud nalazi da je optuženi M. kupcima uputio
jasnu, preciznu ponudu za prodaju odredjene vrste i količine opojne droge i
cijene koju su kupci primili i prihvatili. Za njegovu ponudu su saznali i
privatili je kao svoju i optuženi L., P.  i Dj., a što potvrdjuje njihova
aktivanost u cilju nabavke opojne droge radi opstanka same ponude. Ozbiljnost
njegove ponude se ogleda u činjenici da je doveo u vezu kupce, izvjesne V. i
N., sa optuženim L. koji su tražili da  im proda 2 kg heroina po cijeni 26.000
DM po kilogramu, a zatim su u realizaciji ponude koju je uputio M., a
prihvatio L., učestvovali i optuženi Dj.S. i P. M.. Svi optuženi su znali za
zakazani sastanak na odredjenom mjestu i prisustvovali mu a sve u cilju
primopredaje droge i novca u čemu su spriječeni akcijom ovlašćenih službenika
policije o čemu svjedoči i službena zabilješka.  
Sud takodje nalazi da je optuženi R. R. sa umišljajem pomagao okrivljenim u
izvršenju krivičnog djela, na način što je testirao uzorak davajući savjete i
uputstva oko kvaliteta droge pa je takvom svojom pomagačkom radnjom doprinio
ostvarenju djela.Ovakvo svoje utvrdjenje sud temelji na činjenicama utvrdjenim
iz navoda njegove odbrane u kojoj je istakao  da se dana 26.05.2001godine oko
16 časova nalazio u kafani "C." gdje je primijetio optužene P. i L., da im je
pravio društvo jer je to P. tražio od njega, da su svi zajedno pošli prema
restoranu V.,  a zatim prema C., pa nazad prema V. kojom prilikom mu je jedan
od saputnika dao zamotuljak. Ovakav činjenični zaključak je potvrdjen i
dopunjen iskazom P. M. koji je istakao da mu je optuženi R. komšija,  da ima
saznanja da je narkoman, i da je tražio uzorak da bi kao neko ko se razumije
provjerio kvalitet istog. Pošto je optuženi R. tražio drogu da je proba
evidentno je da je znao da je u aluminijskoj foliji heroin. Sud takodje nalazi
da je isti znao  da je u pitanju uzorak za neku veću količinu s obzirom da je,
po saglasnom kazivanju L. i P., istakao  da tu nema ništa i da nema što da se
proba. S toga, sud utvrdjuje kao dokazano  da je opisanim postupanjem
umišljajno pomogao ostalim optuženim. Da je znao za cjelokupni protivpravni
posao  i bio uključen u realizaciji istog sud cijeni na osnovu toga što je
isti bio na mjestu  gdje je dogovorena razmjena novca i droge, a koja
činjenica je potvrdjena i službenom zabilješkom. Očigledno je da saoptuženi
nijesu imali strah od optuženog R. jer pred njim vrše nedozvoljene radnje što
potvrdjuje utvrdjenje suda da je R. znao za cjelokupnu protivpravnu aktivnosti
učestvovao u njemu na već opisan način.  
Optuženi R. R. u svojoj odbrani sa glavnog pretresa je osporio navode svoje
odbrane iz prethodnog postupka s obzirom da je izjavu dao pod prinudom. Naveo
je da su ga u stanici policije tukli i da je zbog toga vodjen u bolnicu gdje
je primao terapiju, s tim što ne spori da je kritičnog dana bio pod dejstvom
opojnih droga jer je u toaletu kafane „C.“ konzumirao heroin.  
Nasuprot ovakvim navodima odbrane optuženog R. sud je cijenio potvrdu DZ Bar
od 28.01.2008 godine iz kojeg dokaza je utvrdio da je u DZ Bar primljen dana
26.05.2001.godine zbog bubrežne kolike i data mu terapija Baralgin i
Garamicin, te da se javljao i 27.05. i 28.05.2001.g. zbog apstinencijalne
krize.Navodi iz citirane potvrde su potvrdjeni nalazom i mišljenjem od strane
vještaka neuropsihijatrijske struke Mitrić Borislava. Kako na osnovu navedenog
nalaza i mišljenja vještaka neuropsihijatrijske struke  sud nalazi da je
optuženi R. nakon lišenja slobode primljen u Dom zdravlja Bar zbog posledica
dejstva opojne droge a ne iz razloga koje je naveo u svojoj odbrani to sud
njegovu odbranu iznešenu na glavnom pretresu cijeni kao neistinitu i smišljenu
u cilju izbjegavanja krivično pravne odgovornosti.  
Nadalje sud nalazi da je optuženi M. R. angažovao okrivljenog R. S. da ga vozi
kako bi lakše i brže ostvario kontakte sa kupcima, pa je isti stavljajući mu
na raspolaganje svoje vozilo umišljajno mu pomogao u realizaciji predmetnog
posla. Naime, iz saglasnih odbrana M. i R. sud utvrdjuje da je optuženi M.
komšiju R. S. zamolio da pođe sa njim do Podgorice gdje je Saša trebao da kupi
neke dijelove za svoje vozilo, da je dolaskom u Podgoricu izašao u centar
pošao u restoran "K." gdje se sastao sa jednom djevojkom i momkom po imenu N.
Da je dana 26.05.2001. godine M. ponovo zamolio R. S. da ga poveze do V. gdje
su njih dvojica oko 18,00 časova u hotelu "13.Jul" u Virpazaru zajedno
sjedjeli za sto u društvu sa navodnim kupcima droge, a zatim da su se zajedno
odvezli do restorana V. u mjestu V. gdje su se sreli sa optuženima P., L. i R.
koji su na tom mjestu došli vozilom marke Ford Fiesta crvene boje, a ubrzo je
optuženi R. povezao P. i M. ka Eko restoranu gdje ih je zaustavila policija i
lišila slobode što je potvrdjeno navodima službene zabilješke i iskazom
svjedoka K. S. i Đ. B..  
Optuženi R. S. ističe da je vozio M. jer mu je isti prijatelj i zamolio ga da
ga prebaci do P., odnosno Virpazara, te da nije znao da ga vozi da bi se M.
dogovorio oko kupoprodaje opojne droge i da bi izvršio primopredaju heroina.
Nasuprot navodima odbrane optuženog R. sud zaključuje da je optuženi R. S.
znao razlog odlaska optuženog M. u Podgoricu i kasnije u Virpazar pa ga je
vozio kako bi lakše ostvario kontakt sa kupcima. Ovo iz razloga što je
optuženi R. nakon dolaska u hotel "13 jul" sjedio za stolom zajedno sa kupcima
i  M., a zatim pošao sa M. do mjesta gdje je dogovorena primopredaja droge i
novca. S obzirom da se zbog oštrih mjera krivičnopravne represije kupoprodaja
droge vrši veoma pažljivo, na veoma pouzdan način i uz prisustvo provjerenih
osoba, za sud je nezamislivo da je optuženi R. cijelo vrijeme bio neposredno
prisutan susretu M. sa potencijalnim kupcima, a zatim i na mjestu primopredaje
droge,a da isti nije znao za kriminalnu aktivnost ostalih optuženih. Ovo tim
prije što ostali optuženi nijesu imali posebnog straha od njegvog prisustva
pri činjenici da vrše zabranjene radnje. Zato sud njegovu odbranu cijeni kao
neistinitu i nalazi da je znao za protivpravne aktivnosti optuženog M. R.pa
istome svjesno pomogao u izvršenju krivičnog djela stavljajući mu na
raspolaganje svoje vozilo  na način što ga je vozio do Podgorice, a dana
26.05.2001 godine do Virpazara,a zatim do Vranjine gdje je bila dogovorena
primopredaja droge i novca, postupajući na opisani način sa direktnim
umišljajem.  
S toga, po ocjeni suda u radnjama optuženih R. R. i R. S. su se stekli svi
bitni elementi krivičnog djela neovlašćena proizvodnja i stavljanje u promet
opojnih droga pomaganjem iz člana 245. stav 1. KZ SRJ u vezi člana 24. stav 1.
KZ SRJ, zašto su kao izvršioci krivično pravno odgovorni a radi čega ih je sud
oglasio krivim.  
Sud je cijenio psihički odnos optuženog R. prema izvršenom krivičnom djelu pa
je utvrdio da je optuženi voljnom upotrebom heroina doveo samog sebe u stanje
neuračunljivosti, pa s toga nije od značaja činjenica da u vrijeme izvršenja
krivičnog djela nije bio svjestan svojih postupaka i nije mogao da shvati
značaj djela i upravlja svojim postupcima. Ovo iz razloga što se njegova
krivica, cijeni pravilom actiones liberae in causa, odnosno, utvrdjuje se
prema vremenu neposredno prije dovodjenja u neuračunljivo stanje,tj. prije
upotrebe opojne droge. Kako je isključivo upotreba narkotika uzrokovala stanje
neuračunljivosti kod optuženog R., sud nalazi da je on bio u uračunljivom
stanju prije nego je konzumirao opojnu drogu u toaletu kafane "C.". U prilog
ovakvoj tvrdnji suda jeste i njegova odbrana u kojoj je on dosledan da se
sjeća da je sjedao za stolom sa optuženima L. i P., te da je sa njima pošao
vozilm marke Ford Fiesta. S toga sud u pogledu psihičkog odnosa optuženog
prema konkretnom djelu, a koji se cijeni za period kada je bio u stanju
uračunljivosti, utvrdjuje da je optuženi postupao s direktnim umišljajem jer
je znao i bio svjestan činjenice da će svojom radnjom pomoći optuženim u
izvršenju krivičnog djela pa je to i prihvatio. Znači da je kod optuženog R.
R. za period uračunljivosti postojala svijest o svim obilježjima predmetnog
krivičnog djela i htjenje njegovog izvršenja, što ga čini krivično pravno
odgovornim.  
Sud je cijenio psihički odnos i ostalih optuženih prema izvršenom krivičnom
djelu pa je nesumnjivo utvrdio da su optuženi predmetno krivično djelo
izvršili sa direktnim umišljajem. Okolnost da su postupali neovlašćeno, da je
djelo protivpravno, predstavlja bitno obilježje ovog krivičnog djela, a koja
okolnost je po ocjeni suda optuženim sigurno bila poznata jer su bili svjesni
da nemaju potrebna ovlašćenja za proizvodnju odnosno stavljanje u promet
opojne droge, što znači da je kod optuženih postojala svijest o svim
obilježjima predmetnog krivičnog djela i htjenje njegovog izvršenja, što ih
čini krivično pravno odgovornim.  
Krivično djelo za koje su optuženi oglašeni krivim je krivično djelo sa
blanketnom dispozicijom, pa je kod ovog krivičnog djela pored navođenja
činjenica i okolnosti koje čine obilježja ovog krivičnog djela, a o kojima se
sud izjasnio, bilo nužno navesti i materijalno pravni propis od kojeg zavisi
postojanje ovog djela. Naime, heroin je supstanca koja je proglašena za opojnu
drogu Rješenjem o utvrđivanju opojnih droga („Sl.list SFRJ broj br.70/78) pod
hemijskim nazivom „diacetilmorfin“. Prema tome, optuženi su postupajući na
način bliže opisan u izreci presude postupali suprotno odredbama zakona o
proizvodnji i prometu opojnih droga („Sl.list SRJ br.46/96).  
Dakle, za sud je nesumnjivo utvrđeno da su se u radnjama optuženih M. .R P.
M., L. S. i Đ. S. ostvarili sva bitna obilježja bića krivičnog djela –
neovlašćena proizvodnja  i stavljanje u promet opojnih droga iz člana 245.
stav 1. KZ SRJ, a optuženih R.R. i R.S. svi elementi krivičnog djela
neovlašćena proizvodnja i stavljanje u promet opojnih droga pomaganjem iz
člana 245. stav 1. KZ SRJ u vezi člana 24. stav 1. KZ SRJ, činjenično opisanog
i pravno kvalifikovanog kao u izreci ove presude.  
Odlučujući o kazni za optužene sud je cijenio sve okolnosti u smislu člana
41. KZ SRJ a koje utiču da kazna bude veća ili manja, pa je od olakšavajućih
okolnosti na strani svih optuženih cijenio da je od izvršenja djela prošao dug
vremenski period – 10 godina, a na strani M., L., P., Đ. i R. i da se radi o
porodičnim ljudima, očevima, da su optuženi M., L. i R. i neosuđivana lica, da
su optuženi R. i P. lošeg imovnog stanja.Na strani optuženih M., L. i R. sud
nije našao otežavajuće okolnosti. Sud je na strani optuženih Đ., P. i R.
cijenio njihovu raniju osuđivanost ali istu nije uzeo kao otežavajuću okolnost
jer se radi o osudama za djela koja nijesu isovrsna sa djelom za koje su
oglašeni krivim. Sud je olakšavajuće okolnosti nađene na strani optuženih R. i
R. u svojoj ukupnosti cijenio kao osobito olakšavajuće okolnosti shodno članu
42 i 43. KZ SRJ pa im je izrekao kazne zatvora ispod zakonskog minimuma
imajući u vidu posebno radnje kojima su učestvovali u izvršenju djela tj. da
su djelo izvršili pomaganjem za koje se izvršilac može blaže kazniti. Sud je
optužene osudio na kazne zatvora kao u izreci presude ocijenivši da su te
kazne zatvora adekvatne krivici i krivično pravnoj odgovornosti optuženih, te
da će se sa istima u potpunosti ostvariti opšta svrha kažnjavanja iz čl. 5 KZ
SRJ postići svrha kažnjavanja iz čl. 33. KZ SRJ, i sa uvjerenjem da će se
optuženi u buduće kloniti vršenja ovakvih ili sličnih krivičnih djela.  
Na osnovu članu 245. stav 4. u vezi člana 69. KZ SRJ od optuženog M. R.
trajno se oduzima opojna droga heroin u količini od 0,08 grama i ista se ima
uništiti.  
Kako su optuženi oglašeni krivim i krivično pravno odgovornim to ih je sud
shodno članu 199. i 202. ZKP-a obavezao da na ime troškova krivičnog postupka
plate ovom sudu novčane iznose i to optuženi L. S.iznos od 2.000,00 eura,
optuženi P. M. iznos od 850,00 eura i optuženi R. R. iznos od 700,00 eura,koji
troškovi se odnose na nagrade branilaca po službenoj dužnosti a koje je
prethodno snosio ovaj sud, a na ime sudskog paušala novčane iznose od po 50,00
eura koji paušal je odmjeren shodno složenosti predmeta, dužini trajanja
postupka i imovinskim prilikama optuženih sve  prednje  u   roku  od  15
dana,  po pravosnažnosti presude, pod prijetnjom prinudnog izvršenja.  
Na osnovu izloženog a shodno članu 364. ZKP-a odlučeno je kao u izreci
presude.  
                                   VIŠI SUD U PODGORICI  
                                    Dana  08.03.2011. godine

ZAPISNIČAR
PREDSJEDNIK VIJEĆA-SUDIJA
Vera Popović
Biljana Uskoković  
PRAVNA POUKA:  
Protiv ove presude može se izjaviti žalba Apelacionom sudu Crne Gore, u roku
od 15 dana, od dana prijema pismenog otpravka presude, a preko Višeg suda u
Podgorici.  
Tačnost otpravka tvrdi i ovjerava
Namještenik suda Vera Popović  
                                                __________________
