OSNOVNI SUD U ROŽAJAMA
K.br. 59/12
U IME CRNE GORE
Sudija Osnovnog suda u Rožajama Milosav Zekić, uz učešće zapisničara Aide
Luboder , rješavajući po optužnom predlogu Osnovnog državnog tužilaštva iz
Rožaja Kt.br. 49/12 od 10.04.2012.g. podnijet protiv okrivljenog i D.H. z
Rožaja, zbog produženog krivičnog djela falsifikovanje isprave iz čl. 412. st.
2. u vezi st. 1. u vezi čl. 49. Krivičnog zakonika nakon održanog glavnog i
javnog pretresa u prisustvu Zamjenika Osnovnog državnog tužioca Armina
Selmanovića, i okrivljenog, dana 14.05.2012. donio je i javno objavio
P R E S U D U
Okrivljeni D.H., JMB ., od oca H.i majke Z. rođene B., rođen 15.02.1982.
godine, u Rožajama, gdje i živi - naselju Ibarac, državljanin Crne Gore,
razumije crnogorski jezik, a njegov jezik je bosanski, pismen, završio osnovnu
školu, nezaposlen, oženjen, otac petoro maloljetne djece, siromašnog imovnog
stanja, osuđivan presudom Osnovnog suda Rožaje K.br. 150/08 od 27.08.2008.g.
osuđen zbog izvršenog krivičnog djela šumska krađa iz čl. 324. st. 2. i 1. KZ
na kaznu zatvora u trajanju od 45 dana, uslovno za jednu godinu i na novčanu
kaznu u iznosu od 400,00 eura, presudom Osnovnog suda Rožaje K.br. 21/12 od
09.02.2012.g., osuđen zbog izvršenog krivičnog djela ugrožavanje sigurnosti iz
čl. 168 st. 1. KZ na novčanu kaznu u iznosu od 600,00 eura.
K R I V J E
Što je:
dana 05.09. 2011. godine, u Peći, Republika Kosovo, nabavio radi upotrebe,
lažne javne isprave i to: izvod iz matične knjige rođenih Republike Srbije, za
Opštinu Peć, broj 228 od 06. 04. 2011. godine, koji glasi na ime V.B.,
uvjerenje o državljanstvu Republike Srbije broj, 311-5/311-11/1 od 06. 04.
2011. godine, koje glasi na ime V. B., izvod iz matične knjige rođenih
Republike Srbije za Opštinu Peć, broj 227 od 06. 04. 2011. godine, koji glasi
na ime F.T., uvjerenje o državljanstvu Republike Srbije, broj 305-3/305-11/1
od 06. 04. 2011. godine, koje glasi na ime F. T., vozačku dozvolu Republike
Srbije, serijskog broja CP06545270 i ličnu kartu Republike Srbije serijskog
broja CP16743930, koje glase na ime F. T., u kojim ispravama su na autentičnim
obrascima izvoda iz matične knjige rođenih i uvjerenja o državljanstvu upisani
neistiniti podaci za lica i utisnut pečat Republike Srbije, Opština Peć-
Opštinska uprava Peć, Odjeljenje za opštu upravu-Matična služba, kao da su
iste navodno izdata u Gradskoj upravi za mjesnu samoupravu i opštu upravu
grada Kragujevca, matične službe za Opštinu Peć i na neautentičnim obrascima
vozačke dozvole i lične karte, upisani neistiniti podaci za lice T. F., i
postavljena fotografija, kao da su iste navodno izdate od strane MUP-a
Beograd, na način što je na osnovu istih isprava imao namjeru da nabavi drugu
dokumentaciju putne isprave-pasoše koji glase na ime V. B. i F. T.j koje bi im
kasnije predao,
-čime je izvršio produženo krivično djelo falsifikovanje isprave iz čl. 412. st. 2. u vezi st. 1. u vezi čl. 49. Krivičnog zakonika. 
- pa ga sud primjenom pomenutih zakonskih propisa i čl. 4, 13, 15, 32, 36, i
42 Krivičnog zakonika i čl. 374. Zakonika o krivičnom postupku
O S U Đ U J E
Na KAZNU ZATVORA u trajanju od 4 (četiri) mjeseca.
Da plati ovome sudu na ime troškova krivičnog postupka iznos od 10,00 eura i
na ime paušala iznos od 30,00 eura, u roku od 15 dana po pravosnažnosti ove
presude.
Od okrivljenog se oduzimaju izvod iz matične knjige rođenih Republike Srbije,
Opština Peć, broj 228 od 06. 04. 2011. godine, na ime V. B., uvjerenje o
državljanstvu Republike Srbije broj 311-5/311-11/1 od 06. 04. 2011. godine, na
ime V. B., izvod iz matične knjige rođenih Republike Srbije Opština Peć, broj
227 od 06. 04. 2011. godine, na ime F. T.j, uvjerenje o državljanstvu
Republike Srbije, broj 305-3/305-11/1 od 06. 04. 2011. godine, na ime F.T.,
vozačku dozvolu Republike Srbije serijskog broja CP06545270 i ličnu kartu
Republike Srbije serijskog broja CP16743930 na ime F. T., kao predmeti
izvršenja krivičnog djela.
O b r a z l o ž e nj e
Osnovno državno tužilaštvo iz Rožaja, podnijelo je ovome sudu optužni predlog
Kt.br.49/12 od 10.04.2012.g. protiv okrivljenog D.H. iz Rožaja, zbog
produženog krivičnog djela falsifikovanje isprave iz čl. 412. st. 2. u vezi
st. 1. u vezi čl. 49.Krivičnog zakonika (KZ).
Na glavnom pretresu Zamjenik ODT Armin Selmanović je precizirao činjenični
opis djela kao u dispozitivu ove presude, te je predložio da sud okrivljenog
oglasi krivim zbog krivičnog djela koje mu je optužbom stavljeno na teret i da
ga osudi na kaznu zatvora u trajanju od četiri mjeseca, i da se od istog
oduzme navedena dokumentacija tj. izvodi iz matičnih knjiga rođenih, uvjerenja
o državljanstvu, vozačka dozvola i lična karta koje su upotrijebljene kao
predmet izvršenja krivičnog djela.
Okrivljeni je u svojoj odbrani na zapisniku Kt. br. 49/12 od 30.03.2012.g.
istakao da je u ljeto 2011.g., na Kosovo kod M. Lj. kupio vozilo marke Džip,
bijele boje na kojem su se nalazile belopoljske reg. tablice kojima je važnost
bila istekla. Vozilo je dotjerao do Rožaja zaobilaznim putem. Vidio je da se u
istom nalaze neka dokumenta tj. lična karta, vozačka dozvola, izvod iz matične
knjige rođenih i uvjerenje o državljanstvu na ime F. T. i izvod iz matične
knjige rođenih i uvjerenje o državljanstvu na ime V.B.. Mislio je da je M.
zaboravio ova dokumenta u vozilu, pa ih je stavio u svoju torbicu da se ne
izgube, u namjeri da ih vrati prodavcu vozila. Da je početkom septembra
mjeseca 2009.g. bio u lov u mjestu zv. Kula, gdje je izgubio kerove, pa je
kritičnog dana pošao da ih traži. Do mjesta zv. Kula je došao svojim vozilom i
prije graničnog prelaza na oko 100 m je ostavio vozilo u kojem su se nalazila
ova dokumenta , a zatim je pješice prešao preko graničnog prelaza i na
teritoriji Kosova tražio kerove. Nakon toga naveče se vratio na granični
prelaz i pješice došao do vozila gdje je došla policija, izvršila pretres
vozila i oduzela mu navedenu dokumentaciju koja se nalazila u torbicu. Nije
znao da su ove isprave falsifikovane. Na pretresu je dodao da je naveče oko 2
km prije graničnog prelaza zaustavio jedno teretno vozilo koje se kretalo iz
Peći prema Rožajama i ovim vozilom se vozio oko 1 km, a zatim izašao iz istog
prije nailaska na carinski prelaz i pješice prešao prelaz te došao do vozila
gdje je došla policija i oduzela mu ovu dokumentaciju. Nakon saslušanja
svedoka A. M.okrivljeni je izmijenio iskaz, tako što je naveo da iz teretnog
vozila nije izašao prije nailaska na carinski prelaz, već je tim vozilom
prešao preko carinskog-graničnog prelaza i došao do vozila, te da policiji
nije rekao da je ovu dokumentaciju nabavio za nekog prijetelja da bi mu
pomogao da pribavi putnu ispravu, i da je istina ovo što je sada kazao.
Predložio je da ga sud oslobodi od optužbe, jer nije izvršio djelo koje mu je
stavljeno na teret.
Po ovoj krivično pravnoj stvari sud je izveo dokaze: saslušao svedoka A. M.,
pročitao akt MUP-a Rebublike Srbije, Uprave za upravne poslove Beograd 03/10
br. 205-125/12- P od 23.02.2012.g. izvršio uvid u izvod iz matične knjige
rođenih Republike Srbije, Opština Peć, br. 228 od 06.04.2011.g. na ime Berisha
Vebi, uvjerenje o državljanstvu Republike Srbije br. 311-5/311-11/1 od
06.04.2011.g. na ime Berisha Vebi, uvid u izvod iz matične knjige rođenih
Republike Srbije, Opština Peć, br. 227 od 06.04.2011.g. na ime T. F.,
uvjerenje o državljanstvu Republike Srbije br. 305-3/305-11/1 od 06.04.2011.g.
na ime T. F., vozačku dozvolu Republike Srbije serijski broj CP 06545270, na
ime T.F. i ličnu kartu Republike Srbije, serijskog broja CP 16743930, na ime
T. F. i uvid u izvod iz kaznene evidencije na ime okrivljenog, dok nije izveo
dokaz čitanjem izvještaja forezničkog centra Danilovgrad br. 3884/11 jer je od
istog odustao Zamjenik ODT, a sud je našao da je činjenično stanje u dovoljnoj
mjeri utvrđeno za presuđenje, već izvedenim dokazima.
Svedok A.M. je posvedočio da radi u Upravi policije - Granična policija i da
je dana 05.09.2011.g. bio raspoređen na graničnom prelazu Kula, Opština Rožaje
kao vođa smjene. Da je prije graničnog prelaza na oko 50 do 100 m primijećeno
parkirano vozilo sa belopoljskim tablicama, pa im je naloženo da isto proprate
i pronađu vozača ovog vozila koji im se nije javio na graničnom prelazu, niti
je vozilo ranije evidentirano da je prelazilo granični prelaz "Kula". Da je
nešto prije pola noći obaviješten da se jedno lice nalazi kod vozila, pa su on
i njegov kolega pošli do vozila i zatekli okrivljenog D.H. kod istog.
Okrivljeni je predhodno jednim teretnim vozilom kao suvozač prešao granični
prelaz iz pravca Peći prema Rožajama, a vozač ovog vozila im je kazao da ga je
uzeo u naselju Vitomirica kod Peći, kod restorana "Bobi". Nakon prolaska
graničnog prelaza, ovo teretno vozilo se zaustavilo pored putničkog vozila i
istog je izašao okrivljeni, kojeg su zatekli do vozila u momentu kada prilazi
do istog sa ključem u ruci da bi otključao vozilo. Okrivljeni je sa sobom
nosio mušku torbicu okačenu na ramenu i on je lično prišao do njega zajedno sa
svojim kolegom i rekao mu da otključa vozilo što je on i učinio, nakon čega su
ga identifikovali i zamolili da pođe vozilom na carinski prelaz , gdje su
izvršili pregled vozila i torbice i u torbicu su našli jednu ličnu kartu,
vozačku dozvolu, dva izvoda iz matične knjige rođenih i dva uvjerenja o
državljanstvu Republike Srbije, koji su bili popunjeni i ovjereni pečatom
Republike Srbije, pa pošto su posumnjali u verodostojnost ove dokumentacije,
istu su mu oduzeli. Okrivljeni im je kazao da je ova dokumenta nabavio za
nekog svog prijetelja sa Kosova da bi mu pomogao da pribavi druga dokumenta
tj. putnu ispravu kod nadležnog organa.
Iz izvod iz matične knjige rođenih Republike Srbije, Opština Peć, br. 228 od
06.04.2011.g. na ime V.B. vidi se da je isto izdato dana 06.04.2011.g. i da su
u istom popunjeni svi podaci i utisnut pečat Republike Srbije, Opština Peć-
Opštinska Uprava Peć, odjeljenje za opštu upravu - matična služba.
Iz uvjerenje o državljanstvu Republike Srbije br. 311-5/311-11/1 od
06.04.2011.g. na ime V.B., vidi se da je isto izdato dana 06.04.2011.g. i da
su u istom popunjeni svi podaci i utisnut pečat Republike Srbije, Opština Peć-
Opštinska Uprava Peć, odjeljenje za opštu upravu - matična služba.
Iz izvoda iz matične knjige rođenih Republike Srbije, Opština Peć, br. 227 od
06.04.2011.g. na ime F. T., vidi se da je isti izdat dana o6.04.2011.g., i da
su u istom popunjeni svi podaci i utisnut pečat Republike Srbije, Opština Peć-
Opštinska Uprava Peć, odjeljenje za opštu upravu - matična služba.
Iz uvjerenja o državljanstvu Republike Srbije br. 305-3/305-11/1 od
06.04.2011.g. na ime F. T., vidi se da je isti izdat dana 06.04.2011.g., i da
su u istom popunjeni svi podaci i utisnut pečat Republike Srbije, Opština Peć-
Opštinska Uprava Peć, odjeljenje za opštu upravu - matična služba.
Iz vozačke dozvole Republike Srbije serijski broj CP 06545270, na ime F.T.,
vidi se da je ista izdata 29.03.2010.g., i da su u istoj upisani svi podaci,
postavljena fotografija i ovjerena pečatom MUP-a Beograd.
Iz lične karte Republike Srbije, serijskog broja CP 16743930, na ime T. F.,
vidi se da je ista izdata 25.09.2006.g.,i da su u istoj upisani svi podaci,
postavljena fotografija i ovjerena pečatom MUP-a Beograd.
Iz akta MUP-a Republike Srbije, Uprave za upravne poslove Beograd 03/10 br.
205-125/12- P od 23.02.2012.g., vidi se da je provjerom preko gradske uprave
za Mesnu samoupravu i opštu upravu grada Kragujevca utvrđeno da izvod iz
matične knjige rođenih Republike Srbije, Opština Peć, br. 228 od 06.04.2011.g.
na ime V. B., uvjerenje o državljanstvu Republike Srbije br. 311-5/311-11/1 od
06.04.2011.g. na ime V. B., uvid u izvod iz matične knjige rođenih Republike
Srbije, Opština Peć, br. 227 od 06.04.2011.g. na ime F. T., uvjerenje o
državljanstvu Republike Srbije br. 305-3/305-11/1 od 06.04.2011.g. na ime F.
T.,koji su pronađeni kod D. H. nijesu izdati u gradskoj upravi za mesnu
samoupravu i opštu upravu grada Kragujevca, matičnoj službi za opštinu Peć. Da
su na osnovu provjere kroz evidenciju ličnih karata i vozačkih dozvola koje se
vode u elektronskom obliku utvrdili da vozačka dozvola Republike Srbije
serijski broj CP 06545270, nije izdata u MUP-u Beograd na ime F.T., već je
izdata u policijskoj Upravi u Pančevu na ime R. P., te da lična karta
Republike Srbije, serijskog broja CP 16743930, na ime F. T. se ne nalazi u
evidenciji izdatih ličnih karata.
Cijeneći odbranu okrivljenog i sve izvedene dokaze kako pojedinačno tako i u
međusobnoj vezi na osnovu čl. 370. st. 3. Zakonika o krivičnom postupku (ZKP),
sud je nesumljivo utvrdio činjenično stanje kao u dispozitivu ove presude.
Utvrđeno činjenično stanje proizilazi iz dokaza izvedenih u postupku, a
djelimično nalazi oslonca i u iskazu okrivljenog.
Naime, okrivljeni ne spori da je u kritičnom periodu posedovao sporne isprave,
tj. izvod iz matične knjige rođenih Republike Srbije, za Opštinu Peć i
uvjerenje o državljanstvu Republike Srbije na ime V. B., kao i izvod iz
matične knjige rođenih Republike Srbije za Opštinu Peć i uvjerenje o
državljanstvu Republike Srbije na ime F. T., te vozačku dozvolu i ličnu kartu
Republike Srbije na ime F. T., na kojima su ispisani svi potrebni podaci i
ovjereni pečatom Republike Srbije. Ne spori da je ove isprave nabavio u Peći,
Republika Kosovo i da je kritičnog dana granična policija na mjestu zvanom
Kula, Opština Rožaje kod njega našla ove isprave i i iste mu oduzela.
Iskaz okrivljenog u ovom dijelu sud je prihvatio, obzirom da je isti
objektivan, uvjerljiv i nalazi oslonca u dokazima izvedenim u postupku, tako
da nema sumnje u drugačije činjenično stanje.
Međutim okrivljeni se brani da navedene isprave nije nabavio da bi je
upotrijebio tj. da bi na osnovu nabavio drugu dokumentaciju - putne isprave
naime V. B.i T. F., te da nije znao da su ove isprave falsifikovane
falsifikovana. Brani se i da kritičnog dana nije dokumentaciju nabavio, već da
je to učinio ranije kada je kupio vozilo u Peći kojom prilikom je
dokumentacija ostala u vozilu, pa je planirao da je kasnije vrati vlasnicima,
te da kritičnog dana nije išao u Peć i nije je nosio sa sobom, već mu je
ostala u vozilu, gdje su je našli granični policajci, te da im nije kazao da
je ove isprave nabavio kod nekog prijetelja u Peći da bi mu pomogao da pribavi
putnu ispravu - pasoš.
Iskaz okrivljenog u ovom dijelu sud nije prihvatio obzirom da je isti
neobjektivan, neuvjerljiv, nelogičan i nenalazi oslonca u dokazima izvedenim u
postupku.
Naime, iz iskaza svedoka A. M. nesumljivo je utvrđeno da je okrivljeni
kritičnog dana na kritično mjesto došao teretnim vozilom iz Peći, da je nosio
navedene isprave u muškoj torbici sa sobom, i da mu je tom prilikom kazao da
je dokumentaciju nabavio za nekog prijetelja sa Kosova, da bi mu pomogao da
pribavi neka dokumenta - putnu ispravu kod nadležnog organa. Imajući to u
vidu, kao i navode iz navedenih isprava i akta MUP-a Republike Srbije od
23.02.2012.g. iz kojih proizilazi da navedene isprave tj. uvjerenja o
državljanstvu nijesu izdati gradskoj upravi za mjesnu samoupravu i opštu
upravu grada Kragujevca, Matičnoj službi za Opštinu Peć, te da navedena lična
karta uopšte nije izdata u Republici Srbiji a vozačka dozvola je izdata na
sasvom drugo lice u policijskoj upravi u Pančevu, zaista se nesumljivou
utvrđuje da je okrivljeni ove isprave nabavio u Peći da bi na osnovu njih
nabavio drugu dokumentaciju - putne isprave za V. B. i F. T. i kasnije im
predao istu, tako da je očigledno da je okrivljeni znao da su ove isprave
falsifikovane i da ih je kao takve nabavio radi upotrebe. Na to upućuje i
iskaz okrivljenog koji različito predstavlja događaj prilikom saslušanja kod
tužioca ističući da je pješice prešao granični prelaz "Kula", kada se vraćao
sa Kosova, ne navodeći da se vozio teretnim vozilom, a na pretresu je naveo da
je zaustavio jedno teretno vozilo iz Peći kojim se prevezao oko 1 km, a zatim
pješice prešao preko graničnog prelaza, da bi nakon saslušanja svedoka A. M.
ponovo izmijenio iskaz, tako što je naveo da je ovim vozilom prešao preko
graničnog prelaza i istim došao do svog vozila, tako da je očigledno da
okrivljeni sa ovakvom odbranom nastoji da u početku izbjegne krivičnopravnu
odgovornost, a kasnije da priznanjem već dokazanih činjenica sebi olakša
položaj u postupku.
Dakle u postupku je utvrđeno da je okrivljeni dana 05.09. 2011. godine, u
Peći, Republika Kosovo, nabavio radi upotrebe, lažne javne isprave i to: izvod
iz matične knjige rođenih Republike Srbije, za Opštinu Peć, broj 228 od 06.
04. 2011. godine, koji glasi na ime B. V., uvjerenje o državljanstvu Republike
Srbije broj, 311-5/311-11/1 od 06. 04. 2011. godine, koje glasi na ime B.V.,
izvod iz matične knjige rođenih Republike Srbije za Opštinu Peć, broj 227 od
06. 04. 2011. godine, koji glasi na ime T. F., uvjerenje o državljanstvu
Republike Srbije, broj 305-3/305-11/1 od 06. 04. 2011. godine, koje glasi na
ime T. F., vozačku dozvolu Republike Srbije, serijskog broja CP06545270 i
ličnu kartu Republike Srbije serijskog broja CP16743930, koje glase na ime T.
F., u kojim ispravama su na autentičnim obrascima izvoda iz matične knjige
rođenih i uvjerenja o državljanstvu upisani neistiniti podaci za lica i
utisnut pečat Republike Srbije, Opština Peć- Opštinska uprava Peć, Odjeljenje
za opštu upravu-Matična služba, kao da su iste navodno izdata u Gradskoj
upravi za mjesnu samoupravu i opštu upravu grada Kragujevca, matične službe za
Opštinu Peć i na neautentičnim obrascima vozačke dozvole i lične karte,
upisani neistiniti podaci za lice T.F., i postavljena fotografija, kao da su
iste navodno izdate od strane MUP-a Beograd, na način što je na osnovu istih
isprava imao namjeru da nabavi drugu dokumentaciju putne isprave-pasoše koji
glase na ime B. V. i T.F. koje bi im kasnije predao.
Cijeneći psihički odnos okrivljenog prema učinjenom krivičnom djelu, sud je
našao da je isti bio svjestan svog djela, tj. svjestan de preduzima opisane
radnje u cilju nastupanja zabranjenje posledice, znajući za njihovu
protivpravnost i to je htio, pa je postupao sa umišljajem
Iz ovakvog iznijetog i utvrđenog činjeničnog stanja nesumnjivo proizilazi da
su u radnjama okrivljenog sadržani svi bitni elementi produženog krivičnog
djela falsifikovanje isprave iz čl. 412. st. 2. u vezi st.1. u vezi čl. 49.
KZ, za koje djelo je sud istog oglasio krivim i osudio ga na kaznu zatvora u
trajanju od 4 (četiri) mjeseca.
Prilikom odlučivanja o izboru vrste i visine kazne, sud je imao u vidu sve
okolnosti koje utiču da kazna bude veća ili manja iz čl. 42. KZ, pa je
okrivljenom od olakšavajućih okolnosti cijenio njegove porodične prilike -
otac petoro maloljetne djece, dok je kao otežavajuću okolnost istom cijenio
njegovu raniju osudjivanost.
Cijeneći navedene okolnosti, kao i okolnosti pod kojima je djelo izvršeno,
držanje okrivljenog nakon izvršenog djela i stepen nastupele posledice, sud je
okrivljenog osudio na kaznu zatvora u naznačenom trajanju, ubijedjen da je
izrečena kazna srazmjerna težini učinjenog krivičnog djela i stepenu krvice
okrivljenog i da će se sa istom ostvariti svrha kažnjavanja iz čl. 32. KZ u
okviru opšte svrhe krivičnih sankcija iz čl. 4. istog zakona.
Na osnovu čl. 229. u vezi čl. 226. st.2 tač.1 ZKP, sud je obavezao okrivljenog
da plati ovome sudu na ime troškova krivičnog postupka iznos od 10,00 eura
koji troškovi se odnose na ime putnih troškova za svedoka A.M..
Na osnovu čl. 229. u vezi čl. 226. st. 2. tač. 9. i st. 3. ZKP, sud je
obavezao okrivljkenog da plati ovome sudu na ime paušala iznos od 30,00 eura,
a ovo imajući u vidu trajanje i složenost krivičnog postupka kao i imovno
stanje okrivljenog.
Na osnovun čl.75. KZ od okrivljenog se oduzimaju izvod iz matične knjige
rođenih Republike Srbije, Opština Peć, broj 228 od 06. 04. 2011. godine, na
ime V.B., uvjerenje o državljanstvu Republike Srbije broj 311-5/311-11/1 od
06. 04. 2011. godine, na ime V. B., izvod iz matične knjige rođenih Republike
Srbije Opština Peć, broj 227 od 06. 04. 2011. godine, na ime F. T., uvjerenje
o državljanstvu Republike Srbije, broj 305-3/305-11/1 od 06. 04. 2011. godine,
na ime F. T., vozačku dozvolu Republike Srbije serijskog broja CP06545270 i
ličnu kartu Republike Srbije serijskog broja CP16743930 na ime Fatmir Tafilj,
kao predmeti izvršenja krivičnog djela.
Sa izloženog odlučeno je kao u dispozitivu ove presude.
OSNOVNI SUD U ROŽAJAMA, dana 14.05.2012.g.
Zapisničar, S U D I J A,
Aida Luboder s.r. Milosav Zekić s.r.
PRAVNA POUKA: Protiv ove presude može se izjaviti žalba u roku od 8 dana od
dana prijema iste i to Višem sudu u Bijelom Polju, a preko ovog suda.