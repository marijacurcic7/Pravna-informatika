OSNOVNI SUD U ROŽAJAMA
K.br. 86/12  
                                                      U IME CRNE GORE

SUDIJA OSNOVNOG SUDA U ROŽAJAMA , Milosav Zekić uz učešće zapisničara Aide
Luboder, rješavajući po optužnom predlogu Osnovnog državnog tužilaštva iz
Rožaja Kt.br. 208/11 od 05.06.2012.g. podnijet protiv okrivljenog E.S.iz
Rožaja, zbog krivičnog djela sprečavanje službenog lica u vršenju službene
radnje iz čl. 375. st. 1. Krivičnog zakonika, nakon održanog glavnog i javnog
pretresa u prisustvu Osnovnog državnog tužioca Hajrana Kalača iz Rožaja,
oštećenog V. P. i okrivljenog E. S.dana 24.08.2012.g., donio je i javnog
objavio  
                                                          P R E S U D U

Okrivljeni E. S. JMBG 1006974272018, od oca M. i majke F. rodj. S.rodjen
10.06.1974.g. u Rožajama, državljanin Crne Gore, razumije crnogorski jezik a
njegov jezik je crnogorski, pismen, završio osnovnu školu, oženjen, otac troje
maloljetne djece, nezapošljen, siromašnog imovnog stanja, neosudjivan.  
                                                         K R I V   J E

Š t o   j e:
dana 06.07.2011.g., oko 17:50h, u službenoj prostoriji-kontejneru na MGP
„Metaljka“ u mjestu Mostina, Opština Čajniče, silom spriječio službeno lice u
vršenju službene radnje, policajca JGP „HUM“ Foča, V. P. u vršenju dužnosti
kontrole prelaska državne granice, na način što kada ga je oštećeni pokušao
lišiti slobode, zbog raspisane potrage od strane Interpola Sarajevo br.
340/09-12 od 17.02.2009.g. zbog učinjenog krivičnog djela razbojništva i
teškog razbojništva, istog naglim pokretom ruku i tijela odgurnuo, a zatim
pokušao da ga udari šakom u predjelu grudi i glave i izgurao ga iz službenog
kontejnera, a zatim počeo bježati u pravcu Metaljke prema Crnoj Gori, kojeg je
oštećeni sustigao, ali se isti istrgao iz njegovih ruku, a zatim kada ga je
oštećeni ponovo sustigao, isti se ponovo istrgao iz njegovih ruku i pobjegao u
pravcu Crne Gore.  
-čime je izvršio krivično djelo sprečavanje službenog lica u vršenju službene radnje iz čl. 375. st. 3. u vezi st. 1. Krivičnog zakonika.  
-pa ga sud primjenom pomenutog zakonskog propisa i čl. 4., 13., 15., 32., 36., 42., 45. i 46. st. 1. tač. 5. Krivičnog zakonika i čl. 374. Zakonika o krivičnom postupku  
                                                       O S U Đ U J E

Na KAZNU ZATVORA u trajanju od 3 (tri) mjeseca.  
Da plati ovome sudu na ime troškova krivičnog postupka paušalni iznos od 50,00
eura u roku od 15 dana po pravosnažnosti ove presude.  
Odštetnog zahtjeva nije bilo.  
                                                    O b r a z l o ž e nj e

Osnovno državno tužilaštvo iz Rožaja podnijelo je ovom sudu optužni predlog
Kt.br. 208/11 od 05.06.2012. godine, protiv okrivljenog E. S. iz Rožaja, zbog
krivičnog djela sprečavanja službenog lica u vršenju službene radnje iz  čl.
375. st. 1. Krivičnog zakonika (KZ).  
Na glavnom pretresu Osnovni državni tužilac Hajran Kalač je  ostao pri
činjeničnom opisu djela iz optužbe, dok je  izmijenio pravnu kvalifikaciju
djela tako što je okrivljenom stavio na teret krivično djelo sprečavanje
službenog lica u vršenju službene radnje iz čl. 375. st. 3. u vezi st. 1. KZ.
Predložio je da sud okrivljenog oglasi krivim  zbog izvršenog krivičnog  djela
i da ga  osudi  na kaznu zatvora u trajanju od 6 (šest) mjeseci.  
Oštećeni V. P.u završnoj riječi je istakao,  da se pridružuje krivičnom
gonjenju ODT-a u odnosu na okrivljenog i  da  ne postavlja odštetni zahtjev.  
Okrivljeni E. S. u svojoj odbrani je istakao: Da je u toku 2011.g. vršio
autoprevozničku djelatnost, da je više puta  prelazio državnu granicu Bosne i
Hercegovine i da na graničnom prelazu nije imao nikakvih problema. Da se dana
06.07.2011.g. vraćao iz Bosne i Hercegovine putničkim motornim vozilom marke
„Pasat“ koje  se vodilo na drugo lice  i kada je došao na  granični  prelaz
"Metaljka", koji  se nalazi u mjestu Mostina, Opština Čajniče, zaustavila ga
je granična policija i zatražila mu dokumenta. Pošto nije imao medjunarodno
punomoćje za upravljanje tudjim vozilom, pripadnici granične policije su mu
vozilo oduzeli kako bi isto provjerili i kazali mu da vlasnik vozila mora doći
da isto uzme. Da je nakon toga naišlo teretno vozilo bosanskih registarskih
oznaka te je  istim došao u Crnu Goru. Istakao je da ga tom prilikom na
graničnom prelazu niko nije pokušao lišiti slobode, niti mu je službeno lice
govorilo da je za njim raspisana potraga. Nije ulazio u službenu prostoriju-
kontejner, nije pokušao da udari policajca  niti je istog  izgurao iz službene
prostorije, niti je bježao policiji.  Predložio je da ga sud oslobodi od
optužbe,  jer nije izvršio djelo koje mu je stavljeno na teret.  
Po ovoj krivično-pravnoj stvari sud je izveo dokaze: saslušao u svojstvu
svjedoka-oštećenog V. P. svjedoka N.S.izvršio uvid u službenu zabilješku
granične policije BIH, JGP-a „HUM“ Foča, br. 17-10-5-04-16-626/11 od
06.07.2011.g., uvid u službenu zabilješku JGP-a „HUM“ Foča br.
17-10-5-04-16-645/11 od 07.07.2011.g., uvid u evidenciju prevoznih sredstava i
prtljaga JGP „HUM“ GP Metaljka od 07.07.2011.g., uvid u izvještaj o potragama
za licima granične policije BIH i uvid u izvod iz kaznene evidencije na ime
okrivljenog.  
Svedok -oštećeni  V. P.je istakao da radi kao policajac u JGP Foča na radnim
zadacima kontrole prelaska državne granice. Da je dana 06.07.2011.g. na
graničnom prelazu „Metaljka“ obavljao redovne poslove kontrole prelaska
državne granice, zajedno sa kolegom N.S.Oko 17:50h naišlo je putničko motorno
vozilo marke „Pasat“ kojim je upravljao okrivljeni E. S. iz Rožaja, čiji
identitet su utvrdili uvidom u ličnu kartu. Provjerom kroz elektronsku bazu
podataka utvrdili su da je za pomenutim licem raspisana potjernica od strane
Interpola Sarajevo, zbog počinjenog krivičnog djela razbojništva, sa mjerom
„hapsiti“. Da su tada okrivljenog izveli iz vozila i dopratili do službene
kancelarije - kontejnera gde su mu saopštili  da će ga lišiti slobode, jer je
za njim raspisana potjernica. Okrivljeni im je tada  rekao da se radi o nekoj
grešci jer on nije imao problema sa zakonom. Kada je krenuo da izvadi službene
lisice okrivljeni ga je  naglim pokretom rukama i tijelom odgurnuo i pokušao
ga udariti šakom u predjelu grudi i glave, a zatim ga je izgurao iz  službene
prostorije-kontejnera  jer je  stajao na vratima  i počeo da bježi u pravcu
„Metaljke“ prema Crnoj Gori, pa je pošao za njim  i  u blizini rampe ga
sustigao,  ali mu se okrivljeni istrgao iz ruku i nastavio  da bježi,  nakon
čega  ga je ponovo sustigao ali mu se on  ponovo istrgao i pobjegao u pravcu
Crne Gore.  
Svedok  N. S. je istakao, da je dana 06.07.2011.g. vršio redovnu službu kao
policajac na graničnom prelazu „Metaljka“, zajedno sa kolegom V. P.Da je oko
17,50h na graničnom prelazu naišlo putničko motorno vozilo marke „Pasat“ kojim
je upravljao okrivljeni S. E. iz Rožaja. Prilikom vršenja kontrole provjerom u
elektronskoj bazi podataka za licima, ustanovljeno je da je za okrivljenim
raspisana potjernica od strane Interpola Sarajevo, zbog krivičnog djela  teško
razbojništvo, sa mjerom „hapsiti“. Nakon toga  su pozvali okrivljenog da dođe
u službenu prostoriju u kontjneru gdje su mu saopštili da je za njim raspisana
potjernica i da će ga  lišiti  slobode zbog toga. Okrivljeni je rekao da je to
neka greška, jer nije imao problema sa zakonom i  kada je V.koji je stajao do
vrata,  krenuo da izvadi službene lisice, okrivljeni se  naglo okrenuo prema
njemu, odgurnuo ga sa ulaznih vrata i počeo da bježi. Da je  V. pošao za njim
i sustigao ga, nakon čega mu se on otrgao i nastavio da bježi, pa ga je V.
ponovo sustigao ali mu se okrivljeni  ponovo otrgao i pobjegao u pravcu Crne
Gore.  
Iz službene zabilješke granične policije BIH, JGP-a „HUM“ Foča, br.
17-10-5-04-16-626/11 od 06.07.2011.g.odine i  br.17-10-5-04-16-645/11 od
07.07.2011.godine,  vidi se  da je dana 06.07.2011. godine oko 17,50 h na MGP
Metaljka prilikom kontrole lica S. E. iz Rožaja, uvidom u elektronsku bazu
podataka utvrđeno da je za navedenim licem raspisana potraga od strane
Interopola Sarajevo 340/09-12, zbog krivičnih djela razboništvo i teško
razbojništvo, sa mjerom "hapsiti". Kada su licu saopštili da je za njim
raspisana potraga i da će ga lišiti slobode i kada je policajac V. P. krenuo
da izvadi službene lisice za vezivanje, okrivljeni je naglim pokretom odgurnuo
istog  i počeo da bježi. Da ga je policajac V. P. sustigao, ali mu se
okrivljeni otrgao, nakon čega ga je ponovo sustigao, a okrivljeni mu se ponovo
otrgao iz ruku i pobjegao u pravcu Crne Gore, dok je vozilo sa dokumentacijom
saobraćajnom i vozačkom dozvolom i ličnom kartom ostavio na graničnom prelazu.  
Iz izvještaja o potragama za licima granične policije BIH vidi se  da je za
licem S. E. rodjenog 10.06.1974.g. iz Rožaja potragu raspisao Interpol
Sarajevo 340/09-12 od 17.02.2009.g., zbog razbojništva i teškog razbojništvo
sa mjerom „hapsiti“.  
Iz evidencije pregledanih prevoznih sredstava i prtljaga,  vidi se  da je dana
07.07.2011.g. na graničnom prelazu JGP „HUM“ izvršen pregled vozila marke
"Pasat"  i prtljaga, kojim je upravljao S. E.
zbog sumnje što  se lice nalazi u bazi potraga  i da je izvršio napad na
ovlašćeno službeno lice, nakon čega je   pobjegao sa graničnog prelaza.  
Cijeneći odbranu  okrivljenog i sve izvedene dokaze, kako pojedinačno, tako i
u međusobnoj vezi, sud je nesumljivo utvrdio činjenično stanje kao u
dispozitivu ove presude.
 Utvrdjeno činjenično stanje proizilazi iz dokaza izvedenih u postupku.  
Naime, iz iskaza svedoka V. P. i N. S. utvrđeno je da su dana 06.07.2011.g.,
kao policajci JGP "HUM" Foča,  vršili službenu dužnost  kontrole prelaska
državne granice na graničnom prelazu "Metaljka" u mjestu Mostina, Opština
Čajniče. Da je  okrivljeni  E. S. oko 17,50 časova naišao na ovom graničnom
prelazu putničkim motornim vozilom marke "Pasat". Pošto su kroz elektronsku
bazu podataka  utvrdili  da je za okrivljenim  raspisana potjernica od strane
Interpola Sarajevo, zbog učinjenog krivičnog djela  razbojništva i teškog
razbojništva,  istog su  uveli u službenu prostoriju - kontejner i saopštili
mu da će ga lišiti slobode, i kada ga je  oštećeni V. pokušao lišiti slobode
tj. kada je krenuo da izvadi službene lisice za vezivanje  okrivljeni ga je
naglim  pokretom ruku i tijela odgurnuo  i pokušao udariti šakom u predjelu
glave i tijela, a zatim ga je izgurao iz službenog kontejnera i pobjegao u
pravcu "Metaljke" prema Crnoj Gori, pa je oštećeni pošao za njim i sustigao
ga, nakon čega mu se okrivljeni ponovo istrgao iz ruku i  nastavio da bježi pa
ga je  oštećeni ponovo sustigao, dok mu se okrivljeni ponovo istrgao iz ruku i
pobjegao u pravcu Crne Gore i time ga silom spriječio u vršenju službene
radnje. Iskaze   ovih svedoka sud je u cjelosti prihvatio kao jasne,
objektivne, međusobno saglasne u bitnom i potkrijepljene  ostalim izvedenim
dokazima.  
Iz  službenih zabilješki granične policije BiH, JGP-a "HUM" Foča od
06.07.2011.g. i 07.07.2011.g. utvrđeno je da je  dana 06.07.2011. godine oko
17,50 h na MGP "Metaljka" prilikom kontrole okrivljenog  E.S. na ovom
graničnom prelazu, uvidom u elektronsku bazu podataka utvrđeno da je za
navedenim licem raspisana potraga od strane Interopola Sarajevo 340/09-12,
zbog krivičnih djela razboništvo i teško razbojništvo, sa mjerom "hapsiti".
Kada je okrivljenom  saopšteno  da je za njim raspisana potraga i da će ga
lišiti slobode i kada je policajac V. P. krenuo da izvadi službene lisice za
vezivanje, okrivljeni je naglim pokretom odgurnuo istog  i počeo da bježi. Da
ga je policajacV. P.sustigao, ali mu se okrivljeni otrgao, nakon čega ga je
ponovo sustigao, a okrivljeni mu se ponovo otrgao iz ruku i pobjegao u pravcu
Crne Gore, dok je vozilo sa dokumentacijom saobraćajnom i vozačkom dozvolom i
ličnom kartom ostavio na graničnom prelazu.  Navode iz službenih
zabilješki,sud je prihvatio kao  objektivne, jasne i određene, a dovodeći iste
u vezu sa iskazima saslušanih svedoka i ostalim izvedenim dokazima, zaista
nema sumnje u drugačije činjenično stanje.  
Iz izvještaja o potragama za licima granične policije BIH utvrdio je  da je
za okrivljenim  E.S. iz Rožaja potragu raspisao Interpol Sarajevo 340/09-12
od 17.02.2009.g. zbog razbojništva i teškog razbojništvo sa mjerom „hapsiti“.
Navode iz ovog izvještaja sud je prihvatio kao jasne i određene, te
potkrijepljene ostalim izvedenim dokazima.  
Iz evidencije pregledanih prevoznih sredstava i prtljaga,  utvrđeno je   da je
dana 07.07.2011.g. na graničnom prelazu JGP „HUM“ izvršen pregled vozila marke
"Pasat"  i prtljaga, kojim je upravljao E. S.nakon što je isti napao službeno
lice i pobjegao sa lica mjesta. Ovaj dokaz, sud je prihvatio  kao jasan,
određen i potkrijepljen ostalim izvedenim dokazima.  
Sud je cijenio iskaz okrivljenog, pa je isti prihvatio u dijelu u kojem ne
spori da je  kritičnog dana  upravljao putničkim motornim vozilom marke
"Pasat" iz pravca BiH  prema Crnoj Gori i da ga je na graničnom prelazu
"Metaljka" zaustavila policija radi vršenja kontrole, obzirom da je njegov
iskaz u ovom dijelu potvrđen dokazima izvedenim u postupku, tako da nema
sumnje u drugačije činjenično stanje.  
Međutim, iskaz okrivljenog u dijelu u kojem navodi da ga kritičnog dana na
graničnom prelazu policija nije pokušala lišiti slobode, niti mu je saopštila
da je za njim raspisana potraga,  da on nije  ulazio u službene prostorije-
kontejner, da nije pokušao da udari policajaca niti je  bježao policiji, sud
nije prihvatio, obzirom da je isti neobjektivan, neuvjerljiv i u cjelosti
opovrgnut iskazima saslušanih svjedoka, koji nalaze oslonca i u ostalim
izvedenim dokazima, tako da je očigledno da je okrivljeni sa ovakvom odbranom
smišljeno i sračunato nastoji da izbjegene krivično pravnu odgovornost.  
Dakle, u postupku je utvrđeno da je okrivljeni dana 06.07.2011.g., oko 17:50
h, u službenoj prostoriji-kontejneru na MGP „Metaljka“ u mjestu Mostina,
Opština Čajniče, silom spriječio službeno lice u vršenju službene radnje,
policajca JGP „HUM“ Foča, Vinka Pejovića u vršenju dužnosti kontrole prelaska
državne granice, na način što kada ga je optuženi pokušao lišiti slobode, zbog
raspisane potrage od strane Interpola Sarajevo br. 340/09-12 od 17.02.2009.g.
zbog učinjenog krivičnog djela razbojništva i teškog razbojništva, istog
naglim pokretom ruku i tijela odgurnuo, a zatim pokušao da ga udari šakom u
predjelu grudi i glave i izgurao ga iz službenog kontejnera, a zatim počeo
bježati u pravcu Metaljke prema Crnoj Gori, kojeg je oštećeni sustigao, ali se
isti istrgao iz njegovih ruku, a zatim kada ga je oštećeni ponovo sustigao,
isti se ponovo istrgao iz njegovih ruku i pobjegao u pravcu Crne Gore.  
Imajući u vidu ovakvo utvrđeno činjenično stanje, sud je djelimično izmijenio
činjenični opis djela iz optužbe, kao iz dispozitiva ove presude i prilagodio
ga utvrđenom činjeničnom stanju, smatrajući da time nije povrijeđen identitet
optužbe i presude.
Cijeneći psihički odnos okrivljenog prema krivičnom djelu sud je našao da je
isti bio svjestan svog djela, tj. svjestan da na opisani način  silom
sprječava službeno lice u vršenju službene radnje i to je i htio, pa je
postupao sa umišljajem.  
Pravnom ocjenom utvrđenog činjeničnog stanja, sud je našao da su u radnjama
okrivljenog sadržani svi bitni elementi krivičnog djela sprečavanje službenog
lica u vršenju službene radnje iz čl. 375. st. 3. u vezi st. 1. KZ, za koje
djelo je sud istog oglasio krivim i osudio ga na kaznu zatvora u trajanju od 3
(tri) mjececa, kao ublaženu kaznu, primjenom čl.  45, 46 st.1. tač. 5.  KZ.  
        Prilikom odmeravanja  ovakve vrste i visine kazne, sud je imao u vidu sve okolnosti iz čl. 42. KZ, koje utiču da kazna bude veća ili manja, pa je okrivljenom od olakšavajućih okolnosti cijenio njegove porodične prilike-otac troje maloljetne djece, siromašno imovno stanje i raniju neosuđivanost,  koje okolnosti su u svojoj ukupnosti cijenjene kao naročito olakšavajuće okolnosti, dok otežavajućih okolnosti na njegovoj strani nije bilo.

Imajući u vidu navedene okolnosti kao i težinu izvršenog  krivičnog djela,
stepen krivice okrivljenog, stepen nastupjele posledice i okolnosti pod kojima
je djelo izvršeno, sud je našao da je imalo mjesta izricanju ovakve vrste i
visine kazne, ubijeđen da će izrečena kazna  zatvora u naznačenom trajanju,
kao ublažena  kazne, u dovoljnoj mjeri uticati na okrivljenog da ubuduće ne
vrši bilo kakva krivična djela i da će vaspitno djelovati na druge da ne čine
ista ili slična djela.  
        Na osnovu čl. 229. u vezi čl. 226.st. 2 tač. 9. i st. 3. ZKP, sud je obavezao okrivljenog da plati ovome sudu na ime troškova krivičnog postupka paušalni iznos od 50,00 eura, a ovo imajući u vidu trajanje i složenost krivičnog postupka kao i imovno stanje okrivljenog.

Sa izloženog je odlučeno kao u izreci ove resude  
OSNOVNI SUD U ROŽAJAMA, dana 24.08.2012. godine.  
Zapisničar,
S U D I J A,
Aida Luboder, s.r.
Milosav, Zekić s.r.  
PRAVNA POUKA : Protiv ove presude može se izjaviti žalba u roku od 8 dana
od dana prijema iste i to Višem sudu u Bijelom Polju, a preko ovog suda.  