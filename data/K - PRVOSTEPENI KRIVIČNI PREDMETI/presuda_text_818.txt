OSNOVNI SUD U DANILOVGRADU
K.br. 5/11
Dana 07.07.2011.godine  
U IME NARODA  
OSNOVNI SUD U DANILOVGRADU kao prvostepeni krivični, po sudiji Vladimiru
Novoviću, kao sudiji pojedincu, uz učešće Ane Ivanović, kao zapisničara u
krivičnom predmetu okrivljenog P.P. iz D., zbog krivičnog djela nasilje u
porodici ili u porodičnoj zajednici iz čl.220 st.1 KZ, po optužnom predlogu
Osnovnog državnog tužilaštva iz Podgorice Kt.br.1321/10 od 28.12.2010.godine,
koji je na glavnom pretresu zastupala Snežana Šišević, zamjenik ODT-a iz
Podgorice, nakon održanog glavnog i javnog pretresa dana 07.07.2011.godine, u
prisustvu zastupnika optužnog predloga, okrivljenog i oštećene P.S., donio je
dana 07.07.2011.godine i istog dana javno objavio  
P R E S U D U
Okrivljeni P.P., zvani P., JMBG..., od oca T. i majke S., rodjene N., rodjen
...godine u P., sa mjestom prebivališta u D. - ..., državljanin Crne Gore,
elektrotehničar, završio srednju školu, pismen, oženjen, otac jednog djeteta,
vojsku služio 2000.godine u D., vodi se u vojnoj evidenciji u D., srednjeg
imovnog stanja, neosudjivan  
Kriv je
Što je:  
Dana 20.09.2010.godine, u D., ... br.... u porodičnoj kući, primjenom grubog
nasilja narušio tjelesni integritet člana svoje porodice, majke - oštećene
P.S., na način što je nakon kraće prepirke istu udario dva puta otvorenom
šakom u predjelu glave, a zatim je i počupao za kosu, nanoseći joj laku
tjelesnu povredu u vidu nagnječine kože poglavine,  
- čime je počinio krivično djelo nasilje u porodici ili u porodičnoj
zajednici iz čl.220 st.1 KZ.  
Pa sud okrivljenom primjenom citiranog zakonskog propisa, te čl. 4, 5, 36, 42,
52, 53 i 54 KZ i čl.199, 202 i 364 ZKP-a  i z r i č e  
USLOVNU OSUDU
Kojom mu utvrdjuje kaznu zatvora u trajanju od 30 (trideset)  dana  i
istovremeno odredjuje da se ista neće izvršiti ako okrivljeni za vrijeme od 1
(jedne) godine po pravosnažnosti presude ne učini novo krivično djelo.  
Dužan je okrivljeni da na ime troškova krivičnog postupka uplati ovom sudu
iznos od 98,00 eura i po osnovu paušala  iznos od 30,00 eura, a  sve u roku od
15 dana po pravosnažnosti presude.  
O b r a z l o ž e nj e
Optužnim predlogom Osnovnog državnog tužilaštva iz Podgorice Kt.br.1321/10 od
28.12.2010.godine, stavljeno je na teret okrivljenom P.P., da je izvršio
krivično djelo nasilje u porodici ili u porodičnoj zajednici iz čl.220 st.1
KZ. Zastupnik optužnog predloga je u završnoj riječi precizirao činjenični
opis krivičnog djela iz optužnog predloga, na način odredjen kao u izreci
presude, dok je pravna kvalifikacija ostala ista. Predložio je da sud
okrivljenog oglasi krivim i osudi po zakonu.  
Okrivljeni P.P. je u odbrani datoj u pretkrivičnom i istražnom postupku u
bitnom naveo da je dana 20.09.2010.godine, bio sa svojim prijateljem R.Đ. iz
D., da su sjedjeli kod njega kući od 13 časova, da su pili pivo i razgovarali.
Za to vrijeme dok je bio kod Đ.R. popio je oko pet piva. Negdje oko 22,00
časova pošao je svojoj kući. Kada je ušao u kuću primijetio je svoju majku S.
da sjedi u dnevnom boravku i gleda televiziju. Otišao je u kupatilo da se
presvuče, a nakon toga u kuhinju, kako bi nešto pojeo. U jednom momentu majka
mu je dobacila „Sine, smiri se“ i još nešto čega se tačno nije mogao sjetiti.
Pojasnio je da ga je njegova majka S. nekoliko dana unazad provocirala i
vršila pritisak na njega iz njemu nepoznatih razloga. Nakon ovog dobacivanja,
bio je iznerviran, krenuo je prema majci i kada je došao ispred nje udario je
dva puta šamarom u predjelu glave i povukao je jedanput za kosu. Tada je u
sobu utrčala njegova supruga J. vičući mu da prestane, što je on i uradio.
Napomenuo je da te večeri nije znao šta radi, jer je bio iznerviran od strane
svoje majke.  
Okrivljeni je u odbrani datoj na glavnom pretresu u bitnom naveo da je dana
....godine u večernjim časovima došao u porodičnu kuću, koja se nalazi na ...
u D. U kući žive njegova supruga J., njegova kćerka, otac T. i majka S. Nakon
što je ušao u kuću, pošao je u kupatilo, a zatim u trpezariju, gdje je sjeo za
sto kako bi nešto pojeo. Sjeća se da mu je majka već bila postavila hranu na
stolu. Sjeo je za sto i  majka mu je tada rekla da se smiri i da pazi svoju
porodicu, što mu je govorila i prethodnih dana. Nakon toga je njegova majka S.
gurnula tanjir sa stola koji se prosuo. Ustao je i pogurao se sa majkom. Tvrdi
da je moguće da je kritične prilike majku povukao za kosu i da je udario dva
puta šamarom u predjelu glave. Odmah nakon ovog dogadjaja on se pomirio sa
svojom majkom. Okrivljeni upoznat na različitosti u odnosu na odbranu datu u
pretkrivičnom i istražnom postupku, nije mogao da pojasni zbog čega je na
glavnom pretresu samo ostavio mogućnost da je kritičnom prilikom svoju majku
počupao za kosu i udario je dva puta šamarom, tj. otvorenim dlanom u predjelu
glave, za razliku od odbrane date u pretkrivičnom i u istražnom postupku gdje
je bio izričit da je došao ispred majke, udario je dva puta šamarom u predjelu
glave i povukao je jedanput za kosu.  
U završnoj riječi je naveo da su odnosi u porodici izmedju njega i njegove
majke veoma dobri.  
Sud je na glavnom pretresu u dokaznom postupku saslušao svjedoka – oštećenu
S.P., saslušao svjedoka J.P., pročitao nalaz i mišljenje vještaka sudske
medicine dr B.B. Kri.br.147/10 od 16.12.2010.godine i pročitao izvod iz
kaznene evidencije U.P. PJ P. br.11-245/11-4742/2-753 od 25.02.2011.godine,
izdat na ime okrivljenog P.P.  
Svjedok – oštećena S. P. majka  okrivljenog  je na glavnom pretresu
iskoristila svoje pravo i izjavila je da neće da svjedoči. Kao oštećena nije
se pridružila krivičnom gonjenju protiv okrivljenog i nije postavila
imovinsko-pravni zahtjev.  
Svjedok  J.P. supruga okrivljenog je na glavnom pretresu iskoristila pravo  i
izjavila je da neće da svjedoči.  
Iz sadržine nalaza i mišljenja vještaka sudske medicine dr B.B. Kri.br.147/10
od 16.12.2010.godine, utvrdjuje se da je oštećena S. P. dana 20.09.2010.godine
oko 23,00 časova pregledana od strane dežurnog ljekara D.Z. u D. Vještak je
mišljenja da je oštećena S. P. kritičnom prilikom zadobila laku tjelesnu
povredu u vidu nagnječine kože poglavine, a koja je nastala djelovanjem
zamahnute tupo-tvrde sile ravne površine, kao što je zamahnuta stisnuta ili
otvorena šaka, slabijeg intenziteta djelovanja, koja je djelovala na glavu
oštećene u više navrata.  
Sud je cijenio nalaz i mišljenje ovog vještaka, pa je isti prihvatio kao
jasan, stručan i objektivan i dat prema pravilima struke i nauke, a na koji ni
stranke nijesu imale primjedbi.  
Iz izvoda iz kaznene evidencije U.P.P.J. P. br... od ...godine, utvrdjuje se
da okrivljeni P.P. nije osudjivan.  
Na osnovu naprijed izložene činjenične gradje, koja proizilazi iz sadržine
dokaza provedenih na glavnom pretresu, ovaj sud je nesumnjivo zaključio da su
se u radnjama okrivljenog P.P. stekla sva bitna obilježja bića krivičnog djela
nasilje u porodici ili u porodičnoj zajednici iz čl.220 st.1 KZ. Naime,
okrivljeni je dana dana 20.09.2010.godine, u D., ... br..., u porodičnoj kući,
primjenom grubog nasilja narušio tjelesni integritet člana svoje porodice,
majke - oštećene P.S., na način što je nakon kraće prepirke istu udario dva
puta otvorenom šakom u predjelu glave, a zatim je i počupao za kosu, nanoseći
joj laku tjelesnu povredu u vidu nagnječine kože poglavine.  
Iz odbrane okrivljenog date u pretkrivičnom i istražnom postupku utvrdjuje se
da je okrivljeni dana 20.09.2010.godine u svojoj porodičnoj kući, nakon kraće
prepirke, svoju majku - oštećenu P.S. dva puta udario otvorenom šakom u
predjelu glave, a zatim je počupao za kosu. Sa ovakvom odbranom okrivljenog u
skladnoj vezi stoji nalaz i mišljenje vještaka sudske medicine dr B.B.
Kri.br.147/10 od 16.12. 2010.godine, iz kojeg se utvrdjuje da je oštećena od
tih udaraca okrivljenog zadobila laku tjelesnu povredu u vidu nagnječine kože
poglavine. Pri tom, vještak sudske medicine je naveo da je povreda nastala
višekratnim djelovanjem zamahnute tupo-tvrde sile, ravne površine, kao što je
otvorena šaka, što je sve u skladu sa odbranom okrivljenog P.P. datom u
pretkrivičnom i u istražnom postupku, u pogledu mehanizma nanošenja povreda
kod oštećene S.P.  
Iz odbrane okrivljenog P.P. sa glavnog pretresa se utvrdjuje da se dogadjaj
desio u porodičnoj kući na ... br.... u D.  
Sud nije prihvatio odbranu okrivljenog sa glavnog pretresa, u kojoj je samo
ostavio mogućnost da je svoju majku počupao za kosu i da je udario dva puta
šamarom, tj.otvorenim dlanom u predjelu glave, iz razloga što je u odbrani
datoj u pretkrivičnom i istražnom postupku bio izričit da je svoju majku -
oštećenu P.S. udario dva puta šamarom, odnosno otvorenom šakom u predjelu
glave i povukao je jedanput za kosu. Takodje, sud nije prihvatio ni odbranu
okrivljenog iz pretkrivičnog i istražnog postupka u dijelu u kojem je naveo da
te večeri nije znao šta radi, jer je bio iznerviran od strane svoje majke,
koja mu je, osim riječi da se smiri, još nešto dobacila, a čega se nije mogao
sjetiti, iz razloga što je ovakva odbrana nelogična, jer bi logično bilo da se
do detalja sjeća riječi koje su kod njega stvorile takvu vrstu iznerviranosti.
Zbog toga su odbrane okrivljenog  u ovom dijelu neistinite i sračunato su date
u cilju izbjegavanja i ublažavanja krivično-pravne odgovornosti.  
Krivično djelo nasilje u porodici ili u porodičnoj zajednici iz čl.220 st.1 KZ
čini ko primjenom grubog  nasilja naruši tjelesni ili duševni integritet
članova svoje porodice ili porodične zajednice. Imajući u vidu naprijed
citiranu zakonsku odredbu, te naprijed izloženo činjenično stanje, ovaj sud je
zaključio da je okrivljeni primjenom grubog nasilja narušio tjelesni
integritet člana svoje porodice, svoje majke - oštećene S.P. Nasilje
predstavlja svaki akt upotrebe sile ili ozbiljne prijetnje prema osobama, iz
čega ne proizadje teža posljedica, a grubo nasilje predstavlja teške oblike
ovakvog ponašanja. Kako je okrivljeni oštećenu S.P., koja mu je majka, nakon
kraće prepirke dva puta udario otvorenom šakom u predjelu glave, a zatim je i
počupao za kosu, od kojih udaraca je oštećena zadobila opisanu laku tjelesnu
povredu, to po nalaženju suda ovakvo ponašanje okrivljenog predstavlja
primjenu grubog nasilja. Uz ovakvu primjenu grubog nasilja, okrivljeni je
oštećenoj narušio i tjelesni integritet, jer joj je nanio laku tjelesnu
povredu u vidu nagnječine kože poglavine. Zbog toga su se u radnjama
okrivljenog stekla sva obilježja bića krivičnog djela nasilje u porodici ili u
porodičnoj zajednici iz čl.220 st.1 KZ.  
Cijeneći psihički odnos okrivljenog prema izvršenom krivičnom  djelu, sud
nalazi da je okrivljeni  postupajući na naprijed opisani način, krivično djelo
učinio sa direktnim umišljajem, jer je bio svjestan svog djela i htio je
njegovo izvršenje.  
Prilikom odlučivanja  o vrsti i visini krivične sankcije sud je u smislu čl.42
KZ, cijenio sve okolnosti na strani okrivljenog, koje su od značaja za njen
izbor i visinu, pa je od olakašavajućih okolnosti na strani okrivljenog
cijenio njegovu raniju neosudjivanost što je utvrdjeno iz citiranog izvoda iz
kaznene evidencije, da se oštećena nije pridružila krivičnom gonjenju, da je
oženjen, otac jednog djeteta, dok otežavajućih okolnosti nije bilo, pa je sud
okrivljenom izrekao uslovnu osudu, kojom mu je utvrdio kaznu zatvora u
trajanju od 30 (trideset) dana i istovremeno odredio rok provjeravanja od 1
(jedne) godine, odnosno da se utvrdjena kazna neće izvršiti ako okrivljeni za
vrijeme od 1 godine po pravosnažnosti presude ne učini novo krivično djelo.
Sud je našao da se u konkretnom slučaju, a imajući u vidu naprijed navedene
olakšavajuće okolnosti, može očekivati da će se upozorenjem uz prijetnju
kaznom uticati na okrivljenog da ubuduće ne vrši krivična djela, te da nije
nužno da se kazna primijeni radi krivično-pravne zaštite, pa sud nalazi da će
se u konkretnom slučaju uslovnom osudom iz izreke ove presude u potpunosti
ostvariti svrha izricanja ove krivične sankcije iz čl.52 KZ u okviru opšte
svrhe propisivanja i izricanja krivičnih sankcija iz čl.4 st.2 KZ.  
Na osnovu čl. 199. i 202 ZKP-a okrivljeni je obavezan da na ime troškova
krivičnog postupka uplati ovom sudu iznos od 98,00 eura, koji troškovi se
odnose na ime  nagrade odmjerene vještaku sudske medicine dr B.B., kao i da na
ime  sudskog paušala uplati ovom sudu iznos od 30,00 eura, koji iznos je
odredjen shodno složenosti i trajanju postupka, uz ocjenu imovinskih prilika
okrivljenog, a sve u roku od 15 dana po pravosnažnosti presude.  
Na osnovu izloženog, a primjenom čl.364 ZKP-a  odlučeno je kao u izreci.  
ZAPISNIČAR,
S U D I J A,
Ana Ivanović, s.r
Vladimir Novović, s.r  
DOSTAVITI:
- ODT-u Podgorica
- Okrivljenom
- Po pravosnažnosti oštećenoj  
PRAVNA POUKA: Protiv ove presude može se izjaviti žalba u roku od 8 dana od
dana prijema pismenog otpravka Višem sudu u Podgorici, a preko ovog suda.  
Za tačnost otpravka
Upravitelj sudske pisarnice
Ratimir Brajović  