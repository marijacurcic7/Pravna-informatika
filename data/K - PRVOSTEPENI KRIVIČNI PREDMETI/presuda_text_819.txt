Posl. br. K.251/10-08  
U IME NARODA  
OSNOVNI SUD U HERCEG NOVOM, po sudiji Leković Branislavu, uz sudjelovanje
Šušić Lidije kao zapisničara, u krivičnom predmetu protiv okrivljenih C.B. i
T.M., zbog krivičnog djela iz čl.167. st.3 u vezi st. 2 Krivičnog zakonika,
povodom optužnog predloga ODT Herceg Novi Kt. br. 48/08 od 12.12.2008. godine,
nakon održanog javnog glavnog pretresa dana 21.04.2011. godine, u prisustvu
okrivljenih C.B I T.M., njihovog branioca adv. V.D. iz Herceg Novog i ODT
Herceg Novi Zejnilagić Snježane, dana 26.04.2011. godine, donio je i javno
objavio  
P R E S U D U  
Okrivljeni :  
1.C. B.  
2.T.M.  
OSLOBAĐAJU SE OD OPTUŽBE
Na osnovu čl.363.stav 1.tačka 3 ZKP-a
Da su:  
Dana 27.01.2008 godine oko 02,00 časa u Igalu u blizini diskoteke „Baron“, kao
službena lica za vrijeme dok su obavljali redovne zadatke u patroli dežurnog
odjeljenja interventne jedinice, odnosno u vršenju službe zlostavljali
oštećenog K. S. I. i prema njemu postupali na način kojim se vrijedja ljudsko
dostojanstvo, tako što je oštećeni žalići se na nepropisno parkirano taksi
vozilo prišao okrivljenom C. koji je u tom trenutku stajao sa okrivljenim T.,
da bi u razgovoru došlo do prepirke izmedju oštećenog i okrivljenog C., nakon
čega je okrivljeni C. počeo gurati, te udario glavom u glavu oštećenog, pa
kada se oštećeni okrenuo da ode sa lica mjesta uz riječi da će njegovo
ponašanje prijaviti nadležnim, okrivljeni C. ga je sa ledja povukao za kosu
kada mu se priključio i okrivljeni T. gdje su ga zajedno ošamarili i počeli
vući za kosu i nakon što je zaključao svoje vozilo i vratio se u službeno
vozilo, okrivljeni T. ga udara pesnicom u predio lica, te su ga oba okrivljena
više puta u toku vožnje povlačili i udarali, kada ga je u jednom momentu T.
uhvatio rukom oko vrata i polugom stiskao, te u stanici policije udario
pesnicom u pleksus, kojom prilikom je oštećeni zadobio lake tjelesne povrede i
to nagnječenje glave tjemeno i nagnječenje lica ispod desnog oka,  
- čime bi kao saizvršioci izvršili krivično djelo zlostavljanje i mučenje iz
čl.167.st.3.u vezi st.2. KZ CG.  

jer nije dokazano da su izvršili krivično djelo za koje se optužuju.  

Na osnovu čl. 203. stav 1. ZKP, troškovi krivičnog postupka padaju na teret
budžetskih sredstava suda.  
O b r a z l o ž e nj e  
ODT Herceg Novi podnio je ovom sudu optužni predlog Kt. br. 48/08 od
12.12.2008. godine protiv okrivljenih C.B. i T. M., V. D. i F. M., zbog
krivičnog djela zlostavljanje i mučenje iz čl.167. st.3 u vezi st. 2 KZ CG, te
je na glavnom pretresu od 31.05.2010 godine odustao od krivičnog gonjenja u
odnosu na okrivljene V. i F., te precizirao činjenični opis djela u odnosu na
okrivljene C. i T., te konačno ostao pri preciziranom optužnom predlogu i
predložio da  sud okrivljene C. i T. oglasi krivim i osudi po zakonu.  
Povodom ovog optužnog predloga ovaj sud je već jednom donio presudu K.
br.303/08 od 31.05.2010. godine, kojom je okrivljene C. B. i T. M. oglasio
krivim i okrivljenog C.B. osudio na kaznu zatvora u trajanju od 3 (tri)
mjeseca, a okrivljenom T. M. izrekao uslovnu osudu, kojom mu je utvrdio kaznu
zatvora u trajanju od 4 (četiri) mjeseca i odredio da se ista neće izvršiti
ukoliko u roku od 2 (dvije) godine ne izvrši novo krivično djelo,dok je u
odnosu na okrivljene V. D. i F. M. odbijena optužba usljed odustanka ODT-a od
daljeg krivičnog gonjenja,a ni oštećeni nije preuzeo gonjenje u odnosu na te
okrivljene. Međutim, ova presuda je ukinuta rješenjem Višeg suda u Podgorici
Kž. Br. 2060/10 od 16.11.2010. godine i predmet vraćen na ponovni postupak i
odluku.  
Okrivljeni C. B. je negirao izvršenje krivičnog djela, te je u svojoj odbrani
u bitnom naveo da je kritične večeri kao radnik UP PJ Herceg Novi bio u trećoj
smjeni sa kolegama T. M., V. D. i F. M., obavljajući redovne poslove i zadatke
na platou ispred diskoteke „Baron“ u Igalu. Ispred njihovog policijskog
vozila-džipa, bio je parkiran automobil „Taxi Novi“. On i T. su bili van
službenog vozila, dok su se u vozilu nalazili F. M. na mjestu vozača i V. D.
na mjestu suvozača. Dalje je naveo da je primjetio da oštećeni prilazi
taksisti koji je vozilo parkirao ispred njihovog i sa istim se nešto
raspravljao, da bi zatim došao do njega i T., obraćajući im se riječima:
„zašto ne maknete ove taksiste odavde  jer ja ne mogu od njih da radim“. Na to
su mu oni odgovorili da to nije njihov posao i da se obrati nadležnim službama
u Opštini, da bi im oštećeni na to odgovorio: „mene možete da mičete i da me
kažnjavate kad god se parkiram na pješački prelaz“ ,te da mu je oštećeni zatim
rekao „sad ću ja doći da parkiram na pješački, pa dođi da me pomjeriš“, nakon
čega je napravio korak unazad i iznenada njega, tj. okrivljenog C., udario
glavom u predio čela. Naglasio je da je u tom momentu T.  stao između njih i
uhvatio za ruku oštećenog, a zatim su im prišli F. i V. pa su oštećenog
zajedno sproveli u službeno vozilo. Objasnio je da su oštećenog sproveli do
službenih prostorija policije, da bi on, tj. okrivljeni C., otišao do Doma
zdravlja radi povrede koju je zadobio od strane oštećenog, a zatim sa kolegama
otišao po nalogu dežurne službe da interveniše na drugom slučau u gradu. Po
povratku u zgradu policije je vidio oštećenog kako napušta službene prostorije
policije i odlazi prema Igalu. Dalje je istakao da sa oštećenim u vozilu na
putu do zgrade policije, niko nije raspravljao, a niti je prema njemu
upotrebio bilo ko od njih silu ili prijetnju, kao i da na licu mjesta on nije
niti jedan put udario oštećenog, a niti ga je povlačio za kosu. Dodao je da se
događaj odigrao iza ponoći, tako da na licu mjesta nije bilo puno ljudi, iako
na to nije obraćao posebnu pažnju, ali je primjetio pomenutog taksistu C. M.
koji se nalazio u njihovoj neposrednoj blizini. Dalje je izjavio da je
oštećeni u službenom vozilu sjedio na izdvojenom sjedištu u zadnjem dijelu
vozila, dok su on i T. sjedeli na sjedištu  iza vozača F. i suvozača V..  
Okrivljeni T. M. je negirao izvršenje krivičnog djela,te je u svojoj odbrani u
bitnom naveo naveo da se kritične noći oko 2,20 časova nalazio na ulici u
Igalu u blizini diskoteke „Baron“ vršeći redovne poslove u sastavu
interventnog odjeljenja. Bio je zajedno sa kolegom, okrivljenim C.B., pa su
primjetili oštećenog koji se prepirao sa taksistom M. C., da bi im nakon toga
oštećeni prišao obraćajući im se riječima „maknite ovog taksistu odavde jer
nema prava tu da stoji i uzima mi posao“. Na to je on oštećenom odgovorio da
se obrati opštinskoj inspekciji, da bi mu oštećeni rekao „ sad ću ja da se
parkiram na pješački prelaz pa dođi ti da me pomjeriš“, da bi se zatim unio u
lice okrivljenom C. i iznenada ga udario glavom u predio čela. U tom momentu
su iz parkiranog službenog vozila izašli F. i V., a on je stao između C. i
oštećenog, uhvativši ovoga za desnu ruku kako bi spriječio dalji sukob. Dalje
je naveo da su nakon toga sproveli oštećenog u službeno vozilo, a oštećeni se
nije žalio na bilo kakve povrede, niti je tražio ljekarsku pomoć. Dalje je
naveo da osim pomenutog fizičkog kontakta sa okrivljenim C., oštećeni nije
pružao fizički otpor. Istakao je da oštećenom nisu ništa prijetili u cilju
vršenja pritiska da ih ne prijavi, te da između oštećenog i njih nije bilo
nikakvog sukoba ni u toku vožnje do policije, a niti u stanici policije. Dodao
je da su po dolasku u stanicu policije zatekli dežurne starješine Ž. P. i B.
S., te ostavili oštećenog u čekaonici koja se nalazi neposredno preko puta
prostorije dežurne službe, nakon čega je C. otišao u Dom zdravlja radi
povrede, a zatim su svi zajedno (C.,T.,V. i F.) pošli na intervenciju u lokal
„Casa“ u Igalu. Takođe je dodao da je na licu mjesta bio samo taksista C. M.,
a da nikog drugog nije bilo u blizini, te da u toku vožnje od lica mjesta do
stanice policije nisu zaustavljali vozilo.  
Sud je u dokaznom postupku izveo dokaze saslušanjem svjedoka V.D., F. M., M.
D., Ž. P., B. S., J. D., I. G., B. A., B. A., te vještaka sudske medicine dr.
Č.D.; te na saglasan predlog stranaka pročitao iskaze oštećenog u svojstvu
svjedoka K. S. I., te svjedoka S. N. i C. M., te je pročitana medicinska
dokumentacija-ljekarska potvrda Doma zdravlja  Herceg Novi na ime okrivljenog
C. B. od 27.01.2008. godine,  ljekarska potvrda Doma zdravlja  Herceg Novi na
ime oštećenog K. S. I. od 27.01.2008. godine, izvještaj ljekara specijaliste
bolnice Risan od 27.01.2008. godine na ime oštećenog K. S. I., zapisnik o
rekonstrukciji Osnovnog suda Herceg Novi od 10.02.2010. godine, te izvršen
uvid u izvod iz kaznene evidencije za okrivljene.  
Cijeneći odbranu okrivljenih i sve dokaze pojedinačno i u njihovoj međusobnoj
vezi, sud je utvrdio sljedeće činjenično stanje: Dana 27.01.2008 godine oko
2,00 časa u Igalu u blizini diskoteke „Baron“, okrivljeni C. i T. su zajedno
sa kolegama F.M. i V. D., kao službena lica obavljali redovne zadatke u
patroli dežurnog odjeljenja interventne jedinice, te da je u jednom momentu
oštećeni K.S.I. žalići se na nepropisno parkirano taksi vozilo prišao
okrivljenom C. koji je u tom trenutku stajao sa okrivljenim T., da bi u
razgovoru došlo do prepirke izmedju oštećenog i okrivljenog C., te da je
između njih stao okrivljeni T., te uhvatio za ruku oštećenog i zajedno sa
ostalim kolegama istog uveo u službeno vozilo,a zatim su iz istog vozila
pustili oštećenog koji je otišao do svog parkiranog vozila, te zaključao isto
i vratio se sam u službeno vozilo, nakon čega su okrivljeni zajedno
policajcima V. i F., oštećenog priveli u prostorije policije u H.Novom, gdje
su dežurne starješine B. S. i Ž. P. sa oštećenim obavili razgovor i od istog
uzeli izjavu, a da tom prilikom kod istog nisu primijetili vidne povrede, niti
im se oštećeni žalio da ima povrede. Takođe je utvrđeno da se istog dana
oštećeni javio i bio pregledan u Domu zdravlja i bolnici Risan te da je kod
istog konstatovana povreda u vidu nagnječine lica ispod desnog oka.Osim toga i
okrivljeni C. je pregledan u Domu zdravlja, te su mu konstatovane povrede u
vidu crvenila u središnjem dijelu čela veličine ženskog dlana sa otokom
okruglog oblika veličine 4x4 cm u sredini tog crvenila i otok i crvenilo u
predjelu spoljašnjeg dijela desne obrve.  
Međutim, iz razloga kako slijedi, nije dokazano da su okrivljeni izvršili
krivično djelo koje im je stavljeno na teret, a kako je to naznačeno u
optužbi.  
Ovaj zaključak suda proizilazi iz stanja da okrivljeni ne priznaju izvršenje
krivičnog djela,a da njihova odbrana nije obezvrijeđena izvedenim dokazima.  
Oštećeni u svojstvu svjedoka K. S. I. je u postupku preduzimanja istražnih
radnji u bitnom izjavio da se kritične noći, oko 2,00 časa nalazio sa svojim
vozilom na parkiralištu za taksiste kod diskoteke „Baron“, te da je on inače
taksista i da radi samostalno. Dalje je naveo da je tom prilikom došlo do
spora oko parking mjesta sa taksistima iz udruženja taksi „ More“ i taksi
„Novi“ jer su isti bili  parkirani na zabranjenom mjestu zbog čega je,
iznerviran takvim ponašanjem, prišao istima i zatražio da se sklone odatle, pa
kako oni to nisu htjeli da urade, počeli su da se raspravljaju. Nakon toga je
prišao policajcima iz interventne jedinice koji su stajali u blizini, te im se
požalio na navedene taksiste, a policajci su mu rekli da neće ništa preduzeti,
te da se on obrati nadležnima u opštini. Dalje je naveo da je tom prilikom
došlo do verbalnog obračuna izmedju njega i policajaca, te da ga je najniži
policajac od prisutnih provocirao i podcjenjivao, a da je on njemu na to
cinično odgovarao, tako što ga je policajac pitao da li misli da je mangup, a
on ( oštećeni) rekao da jeste, te kada ga je jedan policajac pitao „ da nećeš
možda da nas biješ“, on im je odgovorio „ ja vas neću, da nećete vi možda
mene“. Tada je najniži policajac rekao „ mi tebe hoćemo da bijemo, a on (
oštećeni) mu je odgovorio „ ajde da vidim to“. Istakao je da je taj policajac
tada počeo da ga gura glavom i da mu se unosi u lice, ali da mu on ( oštćeni)
nije dozvolio da ga gura, već mu se potkočio. Naglasio je da ga je tom
prilikom taj policajac 2 puta udario glavom u predjelu lica, a da on policajca
ni jednom nije udario. Objasnio je da je tada krenuo prema kolima da se
skloni, a da ga je taj policajac uhvatio za kosu i privukao ksebi. Dodao je da
su tada prišla i ostala trojica prisutnih policajaca a koji su ga izudarali
zatvorenim pesnicama u predjelu tijela i glave, te ga zatim ubacili u
policijski džip i tokom vožnje više puta ga udarali zatvorenim šakama. Posebno
je istakao da su vozilo zaustavili u blizini objekta „Novosadskog
odmarališta“, gdje su ga trojica policajaca izudarali, a da ga nije udarao
jedino vozač,  a tada su mu prijetili da će ga ubiti i da će ga pojesti mrak.
Takođe su mu predlagali da ga ne vode u zgradu policije, već da ga vrate u
Igalo, na što on nije pristao, a zatim su mu na ulazu u zgradu policije
prijetili da ih ne smije prijaviti. Dalje je naveo da je ulaskom u policijsku
stanicu, jedan od policajaca nastavio da ga udara, vršeći tako pritisak na
njega, dok ga je drugi policajac uhvatio za ruku koja je bila u gipsu i
zatvorenom pesnicom ga udario u predjelu rebara.
Na ročištu glavnog pretresa od 10.02.2009 godine oštećeni je pored ostalog
naveo da su ga kritičnom prilikom na ulici ispred „Barona“ trojica policajaca
ubacili u službeno vozilo, dok je četvrti stajao pored vozila, te da ga je u
vozilu prvo udario policajac F. i to šakom u predjelu lica, a da je vozilom
upravljao policajac V.. Dalje je naglasio da su ga trojica policajaca udarali
uglavnom po glavi i drugim dijelovima tijela u predjelu prsa i ledja i da su
ga čupali za kosu i sl., a sve to ispred objekta „Novosadskog odmarališta“ , a
da ga jedino nije udarao vozač. Objasnio je da mu je kasnije A.B. rekao da je
vidio dogadjaj i da je bio na licu mjesta, te da je S. N. kazala njegovoj
djevojci J. D. da je bila na licu mjesta i da je vidjela dogadjaj. Takodje je
naveo da okrivljene i ostale policajce koji su bili sa njima u grupi poznaje
iz vidjenja, te je posebno naglasio da je u početku dogadjaja  na ulici bio
policajac okrivljeni C. sa kojim je i počeo sukob, te da je sa njim bio i
policajac F. ili policajac T., u što nije siguran. Naglasio je da ga je u
stanici policije pesnicom udario u predjelu ispod lijeve ruke okrivljeni T.,
te da su to vidjeli dežurne starješine Ž. i policajac V., koji je tada
istjerao T.  rekavši mu da ne može tako da se ponaša.
Na ročištu glavnog pretresa od 16.12.2009 godine oštećeni K.I. je istakao da
je povredu u predjelu jagodične kosti zadobio usled udarca pesnicom od strane
okrivljenog T., a da ga je prije toga okrivljeni C. udario glavom u predjelu
nosa, te da se ne može izjasniti koliko je vremena prošlo od dogadjaja na
ulici, pa do pružanja ljekarske pomoći  u domu zdravlja, stim što
pretpostavlja da je prošlo izmedju jednog i dva sata.
Tokom provedene rekonstrukcije kritičnog događaja oštećeni je na zapisnik
izjavio da je u vrijeme kritičnog dogadjaja sjedio u zadnjem dijelu
policijskog vozila sa lijeve strane, te da ga je tada udario okrivljeni T.
pesnicom u predjelu lica, ali da ne zna u koju stranu lica, a to u momentu dok
je sjedio na tom sjedištu, a dok se T. nalazio van vozila pored otvorenih
trećih vrata. Dalje je istakao da su u tom momentu svi policajci bili van
vozila, te da su nakon ulaska u vozilo okrivljeni C. sjeo na sjedištu iza
vozača, a T. na mjestu iza suvozačkog mjesta, dok je policajac F. sjedio na
mjestu suvozača, a policajac V. na mjestu vozača. Objasnio je da ga je u
vozilu udarao policajac F. tako što se provlačio sa suvozačkog mjesta preko
zadnjeg sjedišta, a da ga je za to vrijeme okrivljeni C. hvatao za vrat i da
ga je zajedno sa okrivljenim T. sa zadnjeg sjedišta u više navrata udarao.
Na ročištu glavnog pretresa od 01.04.2010 godine oštećeni K. I. je istakao da
nije siguran ko mu je od policajaca nanio povredu u predjelu jagodične kosti,
jer se toga sada ne sjeća, i da se ne može izjasniti u kom momentu mu je
nastala povreda u potiljačnom predjelu.
Na ročištu glavnog pretresa od 31.05.2010 godine oštećeni K. I. je izjavio da
ga je okrivljeni C. kritičnom prilikom udario glavom u predio korijena nosa i
čela, a da je povredu u dijelu jagodične kosti zadobio u momentu kada se
nalazio na zadnjem sjedištu policijskog vozila kada ga je pesnicom udario ili
okrivljeni T. ili okrivljeni F.. Konačno je naglasio da se pridružuje
krivičnom gonjenju protiv okrivljenih C. i T..  
Svjedok B. A. je u bitnom izjavio da je kritične noći bio sa bratom u kafiću
„Casa“, odakle su zajedno pošli prema diskoteci „Baron“. Naveo je da je bilo
nešto iza 24 časa, ali se ne sjeća tačnog vremena, kada su se zaustavili
ispred kioska brze hrane „Maks“ da jedu. Primijetio je da je ispred pomenutog
kioska na platou bio parkiran policijski džip u kojem su bila 2 policajca, a
na nekih 10-tak metara dalje preko puta taxi stajališta primjetio je oštećenog
K. I. kojeg poznaje iz vidjenja po nadimku V.. Dodao je da je oštećeni bio u
prepirci sa dvojicom policajaca na ulici, što je zaključio po pokretima ruku,
ali nije čuo o čemu se radi. U jednom momentu jedan od ova dva policajca koji
je nižeg rasta i koji je bio bliži oštećenom, udario je oštećenog glavom u
predio lica. Nakon ovoga oštećeni se zateturao i krenuo unazad da bježi, ali
ga je ovaj policajac uhvatio za kosu i povukao prema sebi, dok je drugi
policajac počeo da udara oštećenog šakama u predio glave i tijela. Dodao je da
je oštećeni pokušao da im se istrgne, a sjeća se da je na jednoj ruci imao
gips na podlaktici. Ubrzo je jedan policajac koji je sjedio u policijskom
džipu istračao iz vozila i došao na lice mjesta, pa su oštećenog sproveli do
džipa. Objasnio je da je nakon 10 sekundi oštećeni izašao iz policijskog džipa
i krenuo prema svojim kolima, te da su ga vrlo brzo stigli policajci i uveli u
džip. Dodao je da se pomenti niži policajac preziva C., dok ostalima ne zna
imena. Naveo je da je na licu mjesta u kritično vrijeme bilo dosta omladine
ispred kioska „Maks“, možda njih 20 do 30 ali se ne sjeća nikoga po imenu.
Posebno je istakao da je kritičnom prilikom ispred Barona jasno vidio da je
okrivljeni C. prvi udario glavom oštećenog, a da oštećeni ni na koji način
nije ugrozio njegovu sigurnost. Dodao je da vozač – policajac za svo vrijeme
nije izlazio iz vozila.  
Na glavnom pretresu od 10.02.2009 godine svjedok B. A. je izjavio da oštećenog
poznaje jer ga je vozio kao taksista dva ili tri puta, te da poznaje iz
vidjenja okrivljenog C. B., a ostale policajce ne poznaje, te se zbog toga ne
može izjasniti sa sigurnošću koji policajac je bio kritičnom prilikom pored C.
na ulici. Dodao je da je nakon nekoliko sekundi pošto su policajci uveli
oštećenog u službeno vozilo, oštećeni izašao iz tog vozila i potrčao prema
svom vozilu, a da su ga policajci (njih trojica) sustigli i vratili u službeni
džip. Dalje je objasnio da je mjesec dana nakon kritičnog dogadjaja u jednom
lokalu u Zelenici sreo oštćenog K. I., pa mu se obratio riječima „ brate, šta
je to bilo, zašto su te prebili“, a da ga je tada oštećeni pitao da li je on
bio na licu mjesta i da li bi svjedočio, što mu je on potvrdno odgovorio i
dodao da je vidio ovo što je ispričao pred sudom. Dodao je da se ne sjeća da
li je kritične noći na licu mjesta vidio S.N.  
Na ročištu glavnog pretresa od 21.03.2011. godine ovaj svjedok je  izjavio da
se zbog proteka vremena ne sjeća svih detalja događaja, ali da se sjeća da je
kritične noći sa svojim bratom došao ispred objekta „Max“ kada je primjetio
prepirku između oštećenog K. I., zvanog V. i policajca C.B.. Pojasnio je da su
se u jednom momentu jedan drugom unijeli u lice, te koliko mu se čini da je
tom prilikom okrivljeni C. ostvario kontakt glavom u glavu oštećenog, što nije
bio jak udarac, već više cimanje glavom u smislu prijetnje. Izjavio je da su
nakon toga polugama još četvorica policajaca savladali oštećenog i uveli ga u
vozilo, ali da nije siguran da su ga tada udarali, možda dok su ga
savlađivali.  
S obzirom na razlike u njegovim izjavama iz istrage kada je tvrdio da je jasno
vidio kako je okrivljeni C.glavom u glavu udario oštećenog i sa glavnog
pretresa, gdje navodi da mu se čini da je C. ostvario kontakt glavom u glavu
oštećenog, što je ličilo na cimanje u smislu prijetnje, sud je ovog svjedoka
pozvao da objasni razliku u iskazima, na šta je svjedok odgovorio da različito
izjavljuje zbog proteka vremena od kritičnog događaja,te da je tačna njegova
ranija izjava. Osim toga,svjedok je pojasnio da okrivljenog C.B. poznaje od
ranije, jer dok je radio kao policajac na biciklu, nekoliko puta mu je napisao
prijavu jer je kao vozač u firmi „Tažex“ dostavnim vozilom vozio po šetalištu,
a te kazne je plaćala firma.  Takođe je istakao da je predmetni događaj trajao
najviše 7-8 sekundi, a da je policijsko vozilo kritičnom prilikom bilo
udaljeno od objekta „Maxa“ 5 ili 6 metara, a sam događaj se desio na parkingu
hotela „Igalo“ neposredno pored lijeve bočne strane policiskog vozila, te da
se sjeća da se događaj desio iza ponoći. Naveo je da ne zna šta je oštećeni K.
radio neposredno prije prepirke sa okrivljenim, jer je vidio samo da je isti
prišao od svog vozila prema policajcima, te da je, nakon što su ga smjestili u
policijsko vozilo, izašao iz istog i brzim hodom krenuo prema svom vozilu, jer
su mu bila otvorena vrata, što nije izgledalo kao da bježi, a za njim su pošli
policajci.  
Svjedok J. D. je u bitnom izjavila da joj je oštećeni K. I. momak i da je
kritične noći bila sa drugaricom u lokalu "Casa", s tim što se prije
razdvojila sa oštećenim, te da je nakon što je izašla iz pomenutog lokala
vidjela je vozilo oštećenog, ali ne i njega, pa ga je pozvala telefonom, ali
se on nije javljao, a zvuk telefona se čuo iz njegovog vozila. Istakla je da
je tada primjetila poznanicu S. N. koja se nalazila ispred kioska brze hrane
"Maks", pa joj je na njeno pitanje da li je vidjela oštećenog, ista odgovorila
da je vidjela kako su ga policajci prebili i odvezli. Dalje je navela da je
nakon toga otišla kući, pa zatim taksijem u UP PJ Herceg Novi, kako bi se
interesovala za oštećenog, te da joj je jedan policajac rekao da ga sačeka
nakon što ga saslušaju, što je i učinila. Dodala je da je po izlasku iz
policijske stanice oštećeni imao vidnu povredu u predjelu slijepoočnice i
jagodice u vidu crvenila,a ne zna na kojoj strani lica, te da su zajedno
otišli u Dom zdravlja gdje mu je pružena ljekarska pomoć.
Na glavnom pretresu od 21.03.2011. godine posebno je pojasnila da je kritičnom
prilikom kada je srela N. S. ista stajala pored kioska "Maks" koji je tada
radio, jer je bilo ispred ljudi koji su kupovali hranu, te da  njena drugarica
D. M. nije prilazila do kioska gdje se nalazila S. N. i nije mogla čuti njihov
razgovor. Dodala je da je sa oštećenim iz policije pošla u Dom zdravlja gdje
je njemu ukazana pomoć, te vidjela  mu crvenilo u predjelu jagodice, a sledeći
dan N. je sa oštećenim išla u bolnicu Risan. Na kraju je istakla da joj je
oštećeni rekao da su ga policajci istukli kritičnom prilikom, ali joj nije
ništa detaljnije o tome rekao i da se to desilo na ulici u Igalu.  
Svjedok B. A. je u bitnom izjavio da je kritične noći bio u društvu sa bratom
A. u lokalu "Casa", gdje je samo on konzumirao alkohol tako da je bio u
pripitom stanju, te da se ne može sjetiti oko koliko sati su došli do objekta
brze hrane "Maks", ali zna da je bilo kasno i da je bilo puno omladine.
Istakao je da on otišao da uzme haburger, a njegov brat ostao iza njega negdje
oko 3-4 metra prema ulici, te da je čuo viku, mada nije razumio šta je tom
prilikom neko vikao,  i vidio je kako se neko gura. Dalje je naveo da je tu
bilo dosta ljudi koji su mu zaklanjali pogled pa nije mogao ništa vidjeti osim
što je primjetio policijsko vozilo koje je otišlo ulicom. Napomenuo je da se
ovo guranje između nekih ljudi događalo kod taksista, tačnije pored parka u
Igalu, ali ne zna da li na ulici ili trotoaru. Dodao je i to da je nakon što
su krenuli od objekta brze hrane upitao brata "šta je bilo, ko je onaj
nesretnik", misleći na lice koje je bilo u policijskom vozilu i koje je
policija privela, te da mu je on rekao da je to taksista, ali se ne sjeća da
li mu nešto više odgovorio. Istakao je da je policijsko vozilo bilo marke
"Pajero" džip, te da je u njemu bila "gužva, krcato", kao i da ne zna gdje je
oštećeni sjedio u vozilu. Na kraju je dodao da ne poznaje ni D. M., ni N. S.,
a da je svjedoka J. D. privi put vidio i upoznao na sudu.
Na glavnom pretresu od 21.03.2011. godine pojasnio je da je pod značenjem
upotrijebljene riječi "nesretnik" mislio na lice koje policija privodi, te da
pod tim niije podrazumijevao da je on kriv, ili da nije kriv, već taj izraz
obično upotrebljava za nekog koga policija privodi. Takođe je pojasnio da je
kiosk "Maks" gdje je stajao udaljen od parkiranog policijskog vozila oko 20
metara,  da je dogadjaj bio kasno uveče, te da je bio u pripitom stanju i da
se ne može izjasniti o tome da li je vidljivost bila dobra. Na kraju je
istakao da se sada ne može sjetiti zbog čega je u svojoj izjavi ranije naveo
da je u polciijskom vozilu bila gužva - "krcato" jer se sada ne sjećam
detalja.  
Sud nije prihvatio iskaze oštećenog K. S. I. i svjedoka B. A., B. A. i J. D.,
jer su u odnosu na odlučne okolnosti međusobno kontradiktorni, te su njihovi
iskazi neuvjerljivi i nelogični, a osim toga isti su  tokom postupka mijenjali
svoje iskaze u pogledu bitnih okolnosti i davali kontradiktorne izjave. Osim
toga, njihovi iskazi su u odnosu na bitne okolnosti u suprotnosti sa pismenim
dokazima-medicinskom dokumentacijom o povredama kod oštećenog i nalazom i
mišljenjem vještaka sudske medicine.  Pored toga ,okolnost da je svjedok J. D.
djevojka oštećenog,a svjedok B. A.prijatelj oštećenog (koga inače oslovljava
sa „brate“) kao i da ga je okrivljeni C. ranije kažnjavao zbog prekršaja u
saobraćaju, dovode u pitanje objektivnost njihovih iskaza jer imaju motiv da
govore u korist oštećenog, a što je sud imao u vidu prilikom ocjene njihovih
iskaza.  
Naime, prije svega iskaz oštećenog u svojstvu svjedoka K.S. I., sud nije
prihvatio jer je neuvjerljiv i kontradikotran,obzirom da je tokom postupka
različito izjavljivao u odnosu na bitne okolnosti,pri čemu nije dao valjane
argumente za razlike u iskazima. Tako je oštećeni u prvoj izjavi naveo  da ga
je okrivljeni C. u početku događaja dva puta udario glavom u predjelu glave,
dok je kasnije izjavio da ga je C. udario jedanput glavom u predjelu korijena
nosa.Takođe je prvo izjavio da ga je pesnicom u predjelu lica udario T. na
ulici, a zatim da ga je udario F. ili T., pa nakon toga da ga je T. udario
pesnicom u lice dok se nalazio u vozilu,a taj okrivljeni van vozila,te da mu
je tu povredu nanio policajac F. u momentu kada su ga tek uveli u policijsko
vozilo, da bi na kraju istakao da se ne može izjasniti ko mu je od prisutnih
policajaca nanio predmetnu povredu u predjelu  jagodice.  
Osim toga iskaz oštećenog je u potpunosti nelogičan i nije potvrđen izvedenim
dokazima (osim djelimično iskazom svjedoka B. A., čiji iskaz sud iz naprijed
navedenih razloga nije prihvatio), a osim toga iskaz oštećenog je opovrgnut
iskazima svjedoka B., Ž., F., V. i S. N., i u potpunosti doveden u sumnju
nalazom vještaka sudske medicine i medicinskom dokumentacijom o zadobijenim
povredama.  
Naime, tvrdnja oštećenog da ga je okrivljeni C. kritičnom prilikom udario
glavom u predjelu korijena nosa je neprihvatljiva i nelogična, te u
suprotnosti sa pismenim dokazima-medicinskom dokumentacijom u kojoj nije
konstatovana povreda kod oštećenog u predjelu korijena nosa,a posebno je
obezvrijeđena mišljenjem vještaka sudske medicine dr.Č.D. koja je istakla da
bi u slučaju udarca u predjelu korijena nosa, kod okrivljenog morala nastupiti
povreda u vidu krvnog podliva i otoka u predjelu grebena i korijena nosa, te
da smatra da je nemoguće čelom glave nanijeti povredu u dijelu korijena nosa,
jer je to mjesto udubljeno a čelo je ravna površina.
Posebno su nelogične tvrdnje oštećenog da su ga okrivljeni na opisani način
udarali u predjelu glave i tijela tokom kritičnog događaja, najprije na ulici
ispred „Barona“, zatim u vozilu, te tokom vožnje, pa opet u vozilu ispred
objekta „Novosadskog odmarališta“, te konačno u zgradi policije, jer bi u tom
slučaju morao imati vidljive povrede zadobijene usljed tih udaraca. S tim u
vezi, takve tvrdnje oštećenog nisu potvrđene izvedenim dokazima, jer iz
medicinske dokumentacije proizilazi da je zadobio samo jednu povredu u vidu
nagnječenja lica ispod desnog oka.  
Dalje, kako se oštećeni izjasnio da se javio ljekaru u Dom zdravlja nakon
jedan čas od predmetnog događaja, vještak je mišljenja da bi se druge
eventualna povrede kao što su otok i crvenilo kože (nastale uslijed šamaranja
i sl.) morale vidjeti u vrijeme tog pregleda da su postojale.  
Dalje, navodi oštećenog da su ga policajci tukli i u stanici policije u
suprotnosti su i sa iskazima svjedoka Ž. P. i B. S. (dežurnih starješina u
policiji), koji su saglasno izjavili da nije bilo nikakve primjene sile od
strane okrivljenih prema oštećenom u zgradi uprave policije, jer bi u
protivnom oni to vidjeli obzirom da su se nalazili u držurnoj prostoriji. Osim
toga, ovi svjedoci su decidno istakli da tokom razgovora sa oštećenim u
policiji, kod istog nisu primijetili nikakve povrede, niti ime je oštećeni
rekao da je povrijeđen.  
Pored navedenog iskazi oštećenog K. I. i svjedoka B. A. su međusobno
kontradiktorni u odnosu na odlučne okolnosti, pa je tako oštećeni naveo da su
ga u početku događaja na ulici udarali svi četvorica prisutnih policajaca, te
ga zatim uveli u vozilo, a da ga je okrivljeni T. zatim udario pesnicom u lice
u momentu kada se okrivljeni nalazio van vozila pored trećih vrata, a dok je
on (oštećeni) sjedio na zadnjem sjedištu vozila. S tim u vezi, svjedok B. A.
je naveo da je tada na ulici nakon što je oštećenog C.udario glavom, istog
udarao šakama T., te da je prišao još jedan policajac i da su tada uveli
oštećenog u vozilo.  
Iskaz svjedoka B. A. je takođe neuvjerljiv i nelogičan, jer je neprihvatljiva
njegova tvrdnja da je oštećeni desetak sekundi nakon što su ga okrivljeni
uveli u vozilo, izašao iz istog i potrčao prema svojim kolima, a da su ga
policajci ubrzo stigli i vratili u vozilo. Ovo posebno nije logično kada se
ima u vidu izjava oštećenog da su ga policajci pustili da izađe iz službenog
vozila da zaključa svoja kola, te da ne zna da li su iza njega išli policajci.
Osim toga, svjedok A.B. je tokom postupka različito kazivao u odnosu bitne
okolnosti, pa je u ranijoj izjavi naveo da je jasno vidio kada je okrivljeni
C. glavom udario oštećenog u predjelu lica, a u kasnijoj izjavi na glavnom
pretresu je istakao da da su se okrivljeni C. i oštećeni unijeli jedan drugome
u lice, te da su se gurali glavama, te da je C. napravio cimanje glavom i tako
ostvario kontakt sa glavom oštećenog, te da to nije bio jak udarac, već više
kao neka prijetnja.  
Međutim, upravo iz navedenih razloga proizilazi zaključak da ovaj svjedok nije
bio očevidac događaja, jer je manje vjerovatno da je zaboravio navedene
odlučne okolnosti, te o istim davao sasvim suprotne iskaze. Ovo posebno
obzirom da da svjedok opisuje neke okolnosti iz kritičnog događaja, a koje ne
pominju ni okrivljeni  ni oštećeni, niti bilo ko drugi. Tako, svjedok B.
ističe da je oštećeni, nakon što su ga policajci uveli u službeni džip, nakon
deset sekundi izašao iz istog i potrčao prema svom vozilu, a da su ga
policajci sustigli i vratili u vozilo, da bi u kasnijoj izjavi naveo da
oštećeni tada nije potrčao već brzim hodom krenuo prema svom vozilu i da to
nije izgledalo kao da bježi. Na drugoj strani, ni oštećeni nije potvrdio takvu
tvrdnju svjedoka.  
     Kada se u cjelini sagledaju izjave ovog svjedoka koje je davao tokom postupka, očigledno je da je isti svoje naknadne izjave na glavnom pretresu, upodobljavao izjavama oštećenog.

     Osim toga, porizilazi da je ovaj svjedok u prijateljskim vezama sa oštećenim, obzirom da je kakao sam navodi mjesec dana nakon događaja oštećenog pitao riječima “brate, zašto su te izudarali “, pa zatim mu rekao da je bio očevidac događaja, a osim toga svjedok je istakao i da mu je okrivljeni C., kao policajac ranije par puta pisao prijavu zbog prekršaja u saobraćaju, koje okolnosti je sud takođe imao u vidu prilikom ocjene njegovog iskaza.

Iskaz svjedoka B. A. da je kritičnom prilikom kiosk „Maks“ radio je
neuvjerljiv i suprotan izvedenim dokazima-iskazu svjedoka I. M. (vlasnika
objekta) te sjedoka V. i F.,s toga sud nije prihvatio iskaz ovog svjedoka.  
Iskaz svjedoka J. D. je takođe neuvjerljiv i nelogičan, te u suprotnosti sa
izvedenim dokazima. Naime, ovaj svjedok je u svojoj prvoj izjavi istakla da je
kritične večeri kada je ispred zgrade policije vidjela oštećenog, da je kod
istog vidjela povrede u vidu crvenila u predjelu slijepoočnice i jagodice
lica, dok je u kasnijim izjavama navela da je vidjela samo povredu u predjelu
jagodice. S tim u vezi, u medicinskoj dokumentaciji oštećenog nije
konstatovana nikakva povreda u predjelu sljepoočnice, niti je oštećeni u
svojim izjavama pominjao da ima tu povredu.
Osim toga, iskaz ovog svjedoka je obezvrijeđen iskazom svjedoka S.N., koja je
tokom postupka decidno tvrdila da nije bila prisutna licu mjesta događaja, već
da je o događaju saznala upravo od J.D. i oštećenog koji su od nje tražili da
svjedoči na sudu. S tim u vezi, ni svjedoci B. A. i B. A. nisu potvrdili da je
S. N. bila na licu mjesta kritičnom prilikom.  
Prema tome, kako se iskaz svjedoka mora sagledati i cijeniti u cjelini, to sud
nije prihvatio kao uvjerljive i objektivne iskaze oštećenog K. S.I. i svjedoka
B. A. i J. D.,a iz naprijed navedenih razloga, te posebno jer su njihovi
iskazi u odnosu na odlučne okolnosti obezvrijeđeni izvednim dokazima a posebno
medicinskom dokumentacijom i nalazom i mišljenjem vještaka sudske medicine.  
Na drugoj strani, sud je prihvatio kao objektivne i uvjerljive iskaze svjedoka
Ž.P., B.S., V.D., F.M., S.N. i I.G., jer su u odnosu na odlučne okolnosti
međusobno saglasni, nedvosmisleni , uvjerljivi, logični i u skladu sa pismenim
dokazima u spisu-medicinskom dokumentacijom na ime oštećenog i okrivljenog C.,
te nalazom i mišljenjem vještaka sudske medicine dr.Č.D..  
Naime, svjedok V. D. je u bitnom izjavio da je  kritičnog dana bio na dužnosti
zajedno sa kolegama F. M., C.B. i T.M., da su parkirali službeno vozilo pored
ulice kod diskoteke Baron, te da su on i F. ostali u vozilu, a T. i C. su bili
vani do pješačkog prelaza. Primijetio je u jednom momentu K.I. koje je svoje
vozilo parkirao iza njihovog službenog vozila, a zatim je otišao do nekog
taksi vozila koje se takodje nalazilo ispred diskoteke i sa istim se
raspravljao. Naveo je da je zatim primijetio da je oštećeni K. došao do
okrivljenog C. i sa njim se nešto raspravljao, ali nije čuo šta, te da je
vidio i da je T. stao izmedju njih, a da su tada on i F. izašli iz vozila i K.
uveli u službeno vozilo. Pojasnio je da nakon što su svi sjeli u službeno
vozilo, da je rekao oštećenom K. I. da ode i da zaključa svoje vozilo, što je
oštećeni i učinio i nakon toga se sam vratio u službeno policijsko vozilo.
Dalje je naveo da su se nakon toga uputili prema stanici policije, da je K.
sjedio sam u zadnjem dijelu vozila i nikakve rasprave i bilo kakvog fizičkog
kontakta nije bilo tokom tog puta.  Istakao je da su oštećenog predali
dežurnom starješini, sačinili službene zabilješke, te da mu je  C.B., tokom
vožnje, rekao da ga je tokom rasprave ispred diskoteke „Baron“ oštećeni K.I.
udario glavom u predjelu čela, a da je i vidio kod njega povredu u vidu
crvenila u predjelu čela. Na kraju je dodao da prije kritičnog događaja, nije
primijetio kod C. bilo kakvu povredu u predjelu glave.  
Svjedok F.M. je u bitnom izjavio da je kritičnog dana, dva sata poslije
ponoći, bio na dužnosti zajedno sa kolegama V., C. i T., da su parkirali
vozilo do diskoteke „Baron“, on i V. su ostali u vozilu dok su T. i C. izašli
i stajali su negdje oko pješačkog prelaza na ulici. Istakao je da je
primijetio u jednom momentu da je svojim vozilom došao K.I., parkirao se iza
njihovog vozila, a zatim se pješke uputio do jednog taksi vozila koje je
pripadalo taksi udruženu "Taxi novi", i tom prilikom se nešto raspravljao sa
tim vozačem, te da je nakon toga je prišao C. B. i T., pa im se tom prilikom
obratio riječima "zašto ne maknete ovo taxi vozilo, jer je nepropisno
parkirano i ja ne mogu da radim od njega". Dodao je da mu je T. odgovorio da
se obrati opštinskoj službi obzirom da se radi o vozilu taksi udruženja koje
dolazi po pozivu, pa mu je   K. odgovorio riječima "mene umijete kazniti kada
se nepropisno parkiram, a na šta mu je C. odgovario "naravno da ćeš uvijek
biti kažnjen kada si nepropisno parkiran". Istakao je da se u tom momentu K.I.
unio u lice C. govoreći mu "sad ću se parkirati na pješački prelaz, a ti dodji
da me kazniš", te da je tom prilikom oštećeni udario okrivljenog C. glavom u
predjelu čela. Pojasnio je da je  nakon toga T. uhvatio K. za ruku i krenuo sa
njim do službenog vozila, a koji tom prilikom nije pružao otpor već je sam
ušao u isto, da su on i V. bili ispred vozila,  te da je nakon što su svi
sjeli u vozilo, V. rekao K. da izadje i zaključa svoje vozilo i donese svoja
dokumenta, što je isti učinio, sam izašao, zaključao svoje vozilo i vratio se
u njihovo službeno vozilo. Nakon toga službenim vozilom sproveli su oštećenog
K.I. u policiju, predali ga dežurnom starješini i otišli u Dom zdravlja kako
bi se C. ukazala pomoć, te potom po pozivu otišli da intervenišu u kafe bar
"Casa", gdje je nastala tuča. Istakao je da su  po povratku u zgradu policije
primijetili oštećenog K. kako sjeda u vozilo taxi "More" i odlazi u pravcu
Igala. Na kraju je pojasnio da kritičnom prilikom ispred diskoteke "Baron"
nije primijetio da je bilo prolaznika, kao i da nije primjetio nikakve povrede
kod oštećenog K.I. od momenta kada su ga sreli ispred diskoteke „Baron“ do
momenta kada su ga predali dežurnom starješini, a nije se žalio na neke
povrede i nije  tražio neku pomoć, te da jedino zna da je od početka imao
lijevu ruku u gipsu.  
Svjedok Ž.P. je u bitnom izjavio da je zaposlen u Upravi policije PJ Herceg
Novi, a kritične noći bio je dežurni starješina zajedno sa vođom dežurne
službe kolegom B. S.. Naveo je da je te noći poslao interventni vod, u čijem
sastavu su bili okrivljeni C.,T., te F. i V., u Igalo kod diskoteke „Baron“
gdje se obično dešavaju razni ekscesi, pogotovo vikendom, a upravo se radilo o
petku ili suboti, ne može se tačno sjetiti. Dodao je da su iste noći
okrivljeni došli u prostorije dežurne službe sa oštećenim K. S.I.. Naglasio je
da je tom prilikom oštećeni išao sam i da prema njemu nije bila upotrebljena
prinuda od strane okrivljenih. Dalje je naveo da je rekao okrivljenima da
oštećenog ostave u prostoriji preko puta dežurne prostorije gdje se on
nalazio, kako bi sa okrivljenima obavio razgovor. U razgovoru mu je okrivljeni
C. rekao da je oštećeni zbog problema sa parkiranjem vozila prišao njemu kao
policajcu,  kojom prilikom se oštećeni ponašao agresivno i da ga je oštećeni
tada udario glavom u predjelu čela, nakon čega im je prišao okrivljeni T. koji
je uspio da odvede oštećenog do službenog vozila, a zatim su sva četvorica
okrivljenih zajedno priveli oštećenog u UP PJ Herceg Novi.  Dalje je istakao
da su mu i ostali okrivljeni opisali događaj saglasno kao i C., te da su
napisali službene zavilješke pored istog. Objasnio je da je nakon razgovora sa
okivljenima, takođe obavio razgovor i sa oštećenim koji mu je rekao da su ga
okrivljeni udarali na putu do policijske stanice, ali na njegovo pitanje ko je
to činio, oštećeni nije mogao da se izjasni. Tada je i uzeo izjavu od
oštećenog na zapisnik, a službenu zabilješku o razgovoru sa oštećenim je
naknadno napisao. Dodao je da nikakve primjene sile od strane okrivljenih
prema oštećenom u zgradi policije nije bilo, jer bi on to sigurno i vidio.
Istakao je da u neposrednom kontaktu sa oštećenim nije primjetio nikakve vidne
povrede kod njega, te da ga je pitao da li ima povreda, na što mu je oštećeni
odrečno odgovorio, da bi dva dana nakon toga, kada je došao po pozivu oštećeni
mu rekao da ima povrede i da je išao kod ljekara, ali da ljekarsko uvjerenje
nije dostavljeno ni njemu niti nekom iz policije. Dodao je da je prilikom
uzimanja izjave oštećeni rekao da su ga svi policajci udarali, ali se nije
izjašnjavao o detaljima, te da su po službenoj dužnosti u obavezi da sačine
izvještaj o svakoj upotrebi sredstava prinude, što su i u konkretnom slučaju
učinili, obzirom da je T. upotrebio sredstvo prinude – polugu da oštećenog
privede, a koji izvještaj je poslat odjeljenju unutrašnje kontrole R. MUP-a,
koja je prihvatila njihov izvještaj odnosno da je upotreba sredstava prinude u
konkretnom slučaju bila opravdana.
Na glavnom pretresu od 21.03.2011. godine posebno je pojasnio da je kritičnom
prilikom obavio razgovor u stanici policije sa oštećenim K.S.I., i tada kod
njega nije vidio nikakve povrede, a što ga je i pitao, a isti mu nije rekao da
ima, već je rekao da će sam odlučiti ukoliko bude smatrao da ima potrebe da se
javi ljekaru, te da je nakon davanja obavještenja od strane oštećenog K.
,odmah tom prilikom sastavio i zapisnik o tome, da su ga iste večeri pustili
nakon obavljenog razgovora, a misli da se konsultovao sa nekim od starješina u
policiji, stim što je bio obavješten i dežurni tužilac, a smatra da je to sve
odradjeno prema pravilima službe. Na kraju je istakao da je kritičnom prilikom
vidio neko crvenilo u predjelu čela kod službenika C.B., ali je to bilo jedva
vidljivo.  
Svjedok B.S. je u bitnom izjavio da je kritične noći bio dežurni zajedno sa
starješinom Ž.P., te da su obavješteni da okrivljeni privode lice koje je
najprije verbalno a zatim i fizički udarilo okrivljnog C.B.. Dodao je da je sa
prozora koji gleda na parking ispred zgrade policije, vidio kada su okrivljeni
stigli vozilom kojim je upravljao F., a zatim izašli iz istog zajedno sa licem
koje su priveli, te da nije vidio da je na bilo koji način primjenjena sila
prema oštećenom od strane okrivljenih, a da jeste sigurno bi vidio ili čuo.
Istakao je da je po njihovom dolasku u dežurnu službu, Ž.P. sa okrivljenima
obavio razgovor, a oštećeni je za to vrijeme čekao u drugoj prostoriji, te da
su okrivljeni nakon toga otišli na teren zbog neke intervencije i da po
izlasku iz dežurne službe nisu imali nikakav kontakt sa oštećenim. Posebno je
istakao da je, očekivao da će oštećeni biti zadržan zbog napada na kolegu, da
je oštećenog tom prilikom vidio iz bliza, te da je posebno obratio pažnju na
njegov izgled i posebno je istakao da oštećeni nikakve vidne povrede nije
imao.
Na glavnom pretresu od 21.03.2011. godine posebno je istakao da mu kritičnom
prilikom oštećeni nije rekao da ima bilo kakvu povredu, a da je kod C.B.
primjetio crvenilo u predjelu čela, te da mu je isti i rekao da ga je
prethodno na ulici oštećeni udario glavom u predjelu čela.  
Svjedok I.G. u bitnom je izjavio da je vlasnik ugostiteljskog objekta brze
hrane "Maks", koji se nalazi u Igalu, na šetalištu u blizini diskoteke
"Baron", te objekat nije radio u mjesecu januaru i februaru, jer su sa radom
počeli krajem mjeseca februara, krajem manifestacije dani mimoze. Istakao je
da ovo zna, odnosno da  sigurno nakon proslave nove godine od 01.01.2008.
godine nisu radili u mjesecima januar i februar, jer on nije bio u Herceg
Novom u tom periodu, a njegovi radnici i  objekat ne rade kada on nije u
gradu. Na kraju je dodao da se za 20 godina od kada radi taj posao i drži taj
lokal nije desilo da radnici otvore lokal kada on niije u gradu.  
Svjedok S.N. je u bitnom izjavila da nije bila očevidac kritičnog dogadjaja
jer se nije nalazila na licu mjesta, te da J.D. poznaje, ali da sa istom nikad
nije pričala o tome šta se oštećenom dogodilo kritične noći. Dalje je navela
da je prvi put čula za predmetni dogadjaj od J.D. i oštećenog K.I., a to kada
su jednom prilikom zajedno bili na piću, te da su oni od nje tražili da
svjedoči u ovom postupku i da je ona to odbila, jer nije bila očevidac
dogadjaja.  
Dakle, sud je iskaze svjedoka Ž., B., F. i V., ocijenio međusobno saglasnim u
odnosu na odlučne okolnosti jer su navedeni svjedoci saglasno izjavili da
okrivljeni nisu udarali oštećenog ni na ulici, niti u vozilu, niti u zgradi
policije, te da prilikom privođenja u policiju oštećeni nije imao vidljive
povrede niti se žalio na postojanje povreda. Navedeni svjedoci su svjedočili
uvjerljivo, te se o odlučnim okolnostima izjašnjavali decidno, nedvosmisleno i
dosljedno tokom cijelog postupka.  
Iskazi navedenih svjedoka su po ocjeni suda uvjerljivi i logični, a nisu
obezvrijeđeni medicinskom dokumentacijom o povredama kod oštećenog iako je u
istoj oštećenom konstatovana povreda u predjelu jagodice. Ovo obzirom da je
vještak sudske medicine na glavnom pretresu od 21.04.2011 godine objasnio da
je navedena povreda kod oštećenog mogla nastati i udarom tog dijela lica o
unutrašnje djelove vozila, te kako se radilo o svježoj povredi, da se ne može
izjasniti da li je ista mogla nastati u nekom drugom događaju između
predmetnog događaja i ljekarskog pregleda.
Sud je prihvatio iskaz svjedoka I.G., koji iako nema neposrednih saznanja o
predmetnom događaju, isti je od značaja za utvrđivanje okolnosti da li je
kritične večeri radio njegov ugostiteljski objekat brze hrane „Maks“, a radi
provjere iskaza svjedoka B.A. i A. i J.D. u odnosu na to da su bili prisutni
na licu mjesta jer su kupovali hranu iz tog objekta. Naime, iz iskaza svjedoka
B. A. proizilazi da je kritičnom prilikom bio prisutan na licu mjesta pored
kioska “Maks“ gdje je kupovao hamburger sa braom A., dok iz iskaza svjedoka
I.G. proizilazi da njegov lokal „Maks“ kritičnog dana sigurno nije radio, jer
nije radio ni u januaru ni u februaru 2008 godine. S toga, s obzirom na
prihvaćeni iskaz svjedoka I. poizilazi da je logična i uvjerljiva tvrdnja
okrivljenih T. i C., da kritičnom prilikom navedeni kiosk “Maks“ nije radio,
te da svjedok B.A. nije bio prisutan na licu mjesta. Ovo posebno ako se ima u
vidu upravo iskaz B.A., koji se tokom postupka različito izjašnjavao o
odlučnim okolnostima navodeći tako u prvoj izjavi da je jasno vidio kako je
okrivljeni C. glavom udario u glavu oštećenog K., da bi kasnije na glavnom
pretresu izjavio da su se C. i oštećeni unijeli jedan drugome u lice, te da mu
se čini da je okrivljeni C. napravio trzaj glavom u smislu prijetnje i tako
ostvario kontakt sa oštećenim. Osim toga, ovaj svjedok je u svojoj izjavi
naveo i određene okolnosti koje ne navode ni oštećeni i okrivljeni, pa kada se
njegov iskaz sagleda u cjelini i dovede u vezu sa ostalim dokazima, proizilazi
očigledan zaključak, da isti o okolnostima događaja nije stekao saznanja
neposredno.  
Značajno je za ocjenu iskaza oštećenog i utvrđenje okolnosti da li su
okrivljeni izvršili krivično djelo stavljeno im na teret, sadrži iskaz
svjedoka svjedoka S. N., koja je tokom postupka decidno tvrdila da nije bila
očevidac događaja i da ništa o tom događaju nije ispričala J.D.. Iskaz
svjedoka S.N. je u skladu sa iskazom svjedoka I., koji je detaljno i
uvjerljivo naveo da njegov lokal „Maks“ kritičnog dana nije radio, kao ni 20
dana prije i nakon toga, objašnjavajući to uvjerljivim razlozima.  
Iz iskaza svjedoka C.M. u bitnom proizilazi da je kao taksista kritične noći
primio od dispečera nalog da ima mušteriju kod diskoteke „Baron“, pa je vozilo
parkirao ispred kioska „Maks“, kojom prilikom je primijetio policijski džip i
nekoliko policajaca. Ispred diskoteke „Baron“ bila je nekolicina omladine, a u
jednom momentu mu je prišao oštećeni i rekao mu da ne smije tu da se
zaustavlja, prijeteći mu da će mu polomiti kola i sl. Naveo je da je nakon
toga oštećeni krenuo kod policajaca i sa njima započeo razgovor, ali da nije
čuo o čemu pričaju, te da mu dalji tok dogadjaja nije poznat jer je pošao do
ulaza u diskoteku „Baron“ kako bi potražio mušteriju, a kada se otuda vraćao
prema svojim kolima pored njega je prošao policijski džip.  
Sud je cijenio i prihvatio iskaz svjedoka C.M., jer je uvjerljiv i
nedvosmislen. Iskaz ovog svjedoka je od značaja za provjeru iskaza svjedoka
B.A. i A., u odnosu na njihove tvrdnje da je kritičnom prilikom na licu mjesta
bilo dosta omladine, njih 20 ili 30, te da je radio lokal „Maks“, pa se i
iskazom ovog svjedoka obezvređuju iskazi ovih svjedoka, jer je i ovaj svjedok
istakao da je na licu mjesta bila nekolicina omladine.  
Sud je cijenio i iskaz svjedoka M.D., pa je našao da isti nije od značaja u
konkretnom slučaju jer ovaj svjedok nema neposrednih saznanja o kritičnom
događaju, odnosno o odlučnim okolnostima iz tog događaja.
Naime,svjedok M.D. u bitnom je izjavio da vrlo često kao vozač „Taxi Mora“
prolazi ulicom gdje se odigrao predmetni događaj, ali da tom prilikom nije
ništa vidio. Pojasnio je da je od putnika koje je primao u svoje vozilo čuo da
je bio neki incident i neka gužva, te da je dan kasnije kada je vozio
oštećenog na posao od njega čuo da je imao incident sa policijom, ali mu nije
pričao detalje. Dodao je i to da smatra da je oštećeni tom prilikom vjerovatno
mislio da je on bio u blizini mjesta i sve vidio, ali da mu je on rekao da
kritičnom prilikom nije bio na mjestu događaja pa i nije mogao ništa vidjeti.
Na kraju je pojasnio da ga je pred ljeto oštećeni K.I. pozvao i rekao mu da će
ga predložiti za svjedoka,  ali mu nije govorio šta treba da kaže na sudu, te
da mu je tom prilikom rekao da ništa nije vidio, pa je on na to samo rekao
"dobro, dobro".  
Iz zapisnika o rekonstrukciji ovog suda od 10.02.2010. godine proizilazi da je
oštećeni tokom predmetnog događaja sjedio u zadnjem dijelu vozila, na sjedištu
sa lijeve strane (gledano sa zadnje strane vozila), dok je na mjestu vozača
sjedao F.M., na mjestu suvozača V.D., na mjesto iza vozača C.B., a na mjestu
iza suvozača T.M.. Oštećeni je tokom rekonstrukcije opisao da ga je, dok je
sjedao na navedenom sjedištu, okrivljeni T. koji je bio van vozila – pored
otvorenih trećih vrata, udario pesnicom u lice, a da su se u tom trenutku svi
ostali policajci nalazili van vozila. Oštećeni je takođe objasnio da su C. i
T. sjedali na zadnjem sjedištu kako su to i pokazali, ali da je F. bio na
mjestu suvozača, te je pokazao kako su F. provlačio sa suvozačkog mjesta preko
zadnjeg sjedišta i udarao ga, za vrijeme dok ga je okrivljeni C. hvatao za
vrat, a da su ga C. i T. na zadnjem sjedištu u više navrata udarali.
Ovim pismenim dokazom se obezvrjeđuje iskaz oštećenog K. I., posebno ako se
imaju u vidu njegovi raniji iskazi, koji su kontradiktorni njegovoj izjavi
tokom rekonstrukcije, te ako se ovaj dokaz dovede u vezu sa mišljenjem
vještaka sudske medicine, koja je decidno istakla da je sobzirom na vrijeme od
događaja do ljekarskog pregleda oštećenog, da su se kod istog morale
registrovati povrede nastale od šamaranja i daraca, da ih je bilo.  
Iz ljekarske potvrde Doma zdravlja Herceg Novi na ime okrivljenog C.B. od
27.01.2008. godine proizilazi da je isti pregledan tog dana u Domu zdravlja i
da su kod istog konstatovane povrede u vidu crvenila u središnjem dijelu čela
veličine ženskog dlana sa otokom okruglog oblika veličine 4x4 cm u sredini tog
crvenila i otok i crvenilo u predjelu spoljašnjeg dijela desne obrve.  
Iz ljekarske potvrde Doma zdravlja Herceg Novi na ime oštećenog K.S.I. od
27.01.2008. godine i iz izvještaja ljekara specijaliste bolnice Risan od
27.01.2008. godine na ime oštećenog K.S.I. proizilazi da je oštećeni navedenog
dana pregledan u tim zdravstvenim ustanovama i da je kod istog konstatovana
povreda u vidu krvnog podliva i otoka u desnom jagodičnom predjelu promjera
5x5 cm, plavo ljubičasto prebojan.  
Sud je prihvatio navedene pismene dokaze kao vjerodostojne jer su izdati od
strane nadležnih ustanova.  
Iz pismenog nalaza i mišljenja vještaka dr.D.Č. od 05.11.2009 godine
proizilazi da je oštećeni K.I. u predmetnom događaju zadobio  povredu krvni
podliv i otok u desnom jagodičnom predjelu promjera 5x5 cm, plavo ljubičasto
prebojan, dok je okrivljeni C.B. zadobio povredu u vidu crvenila u središnjem
dijelu čela veličine ženskog dlana sa otokom okruglog oblika veličine 4x4 cm u
sredini tog crvenila i otok i crvenilo u predjelu spoljašnjeg dijela desne
obrve. Navedene povrede su kvalifikovane kao lake tjelesne povrede. Dalje iz
nalaza proizilazi da upoređujući povrede oštećenog K. i okrivljenog C.,
povreda na čelu okrivljenog je vjerovatno nastala djelovanjem glavom C. u
drugu tupinu, moguće udarcem glavom okrivljenog u glavu oštećenog, dok je
povreda kod okrivljenog C. u vidu otoka i crvenila u predjelu desne obrve
mogla nastati djelovanjem bilo kog tupog sredstva. Obje povrede su nastale u
položaju „licem u lice“. Dalje vještak je u svom nalazu naveo da, poredeći
povrede oštećenog i okrivljenog C., povreda na čelu kod okrivljenog C. nije
nastala udarcem glavom od strane oštećenog, a mogla je nastati udarcem glavom
okrivljenog C. u glavu oštećenog, ovo prije svega na osnovu lokalizacije –
kada neko nekog udara glavom u glavu, onaj koji udara, udara čelom u nos druge
osobe ili u neki drugi dio glave. Nije poznat slučaj da neko lice udara drugo
lice jagodicom u glavu. Vještak je takodje konstatovao da povreda u tjemeno
potiljačnom dijelu glave oštećenog nije objektivno vidjena od strane ljekara,
pa se ne može prihvatiti postojanje poverede, a ljekar je konstatovao da
pipanjem tog predjela postoji bolna osjetiljivost, što se uslovno može
prihvatiti. Vještak je na okolnost mehanizma nastanka krvnog podliva i otoka u
desnom jagodičnom predjelu kod oštećenog pojasnio da je ova povreda osim
udarcem glavom u taj dio tijela mogla nastati i udarcem pesnicom.
Vještak sudske medicine dr.Č.D. u usmenom iskazu na glavnom pretresu od
21.04.2011. godine je pojasnila da su kod C.B. ustanovljene povrede nastale
dvokratnim djelovanjem tupine mehaničkog oruđa, a poredeći ih sa povredama kod
K.I., moguće je da su nastale dijelovanjem glavom C.B. u glavu K.I., dok je
druga povreda mogla nastati djelovanjem bilo kog tupog sredstva, moguće i
pesnicom, a sve u položaju „ licem u lice“.   S tim u vezi vještak je dodao da
ukoliko u spisima decidno stoji da povreda u jagodičnom predjelu kod K. nije
nastala udarcem glavom drugog lica, onda je moguće da se ta povreda od udarca
glavom nalazila u kosmatom dijelu glave, pa nije bila vidljiva ili da je
ljekar nije registrovao.  Vještak je dalje objasnio da ukoliko je okrivljeni
C. udario glavom u predio korjena nosa oštećenog K., kod K. bi se pojavio
krvni podliv i otok u predjelu korjena i grebena nosa, ali to nije
registrovano u medicinskoj dokukmentaciji.  Istakla je da se čelom ne može
nanijeti povreda u predjelu korijena nosa, jer je to mjesto udubljeno, a čelo
je ravna široka površina, pa bi prije povreda nastala na grebanu nosa. Dalje
je vještak objasnila da je povreda kod okrivljenog C. u središnjem dijelu čela
mogla nastati udarcem glavom K. i to kosmatim dijelom gdje se nalazio i rajf,
ali da je mišljenja da nije tako nastala iz razloga što bi rajf nanio
oguljotinu, a ne samo otok i crvenilo. Pojsnila je da krvni podliv i otok u
desnom jagodičnom predjelu kod oštećenog nije nastao samopovredjivanjem, ali
da se radi o svježoj povredi zbog čega se ne može izjasniti  da li je povreda
nastala u nekom drugom događaju koji se desio između predmetnog događaja i
pregleda ljekara.  Takođe je pojasnila da se ne može isključiti mogućnost da
je povreda u desnom jagodičnom predjelu nastala udarcem tim dijelom glave od
neki unutrašnji dio vozila, ukoliko njegova pozicija u vozilu to dozvoljava.
Pored toga vještak je navela da  povrede C.B. u vidu otoka i crvenila u
predjelu spoljašnjeg dijela desne obrve, da iste nijesu nastale
samopovredjivanjem, jer ukoliko bi C. tim predjelom glave udario u neki čvrsti
tupi predmet tu bi se nalazila i oguljotina, a teoretski se ne može isključiti
da je „sam sebe udario pesnicom“.  
Sud je prihvatio usmeni iskaz vještaka sudske medicine dr.Č.D. sa glavnog
pretresa od 21.04.2011 godine, jer na isti stranke nisu imale primjedbi, a dat
je u skladu sa pravilima struke, od strane kompetentnog i stručnog vještaka na
osnovu medicinske dokumentacije kao materijalnog dokaza u spisu i na osnovu
iskaza svjedoka i izjava okrivljenih. Naime, vještak je na glavnom pretresu
upoznat sa izjavom oštećenog da mu predmetnu povredu u predjelu jagodice nije
nanio okrivljeni C. udarcem glavom, te sa izjavama okrivljenih, pa je s
obzirom na te izjave objasnio mehanizam i način nastanka predmetnih povreda
kod oštećenog K. i okrivljenog C..
Usmenim iskazom i mišljenjem ovog vještaka obezvrjeđuje se iskaz oštećenog K.,
jer je vještak decidno isključio mogućnost da je okrivljeni udario čelom u
predjelu korijena nosa oštećenog, te da je kritičnom prilikom zadobio brojne
udarce i šamare, jer bi se po mišljenju vještaka prilikom pregleda morale
vidjeti crvenilo i otoci usljed takvih udaraca.
Na drugoj strani, po ocjeni ovog suda, usmenim iskazom i mišljenjem ovog
vještaka nije obezvrijeđena odbrana okrivljenih C. i T. da nisu kritičnom
prilikom udarali oštećenog i nanijeli mu navedenu povredu, obzirom da je
vještak objasnio da je ta povreda mogla nastati kako udarom tog dijela lica od
unutrašnje djelove vozila (a u vozilu su se osim okrivljenih nalazila još dva
policajca, pri čemu oštećeni ističe da su ga svi udarali i gurali u vozilu
osim vozača V.). Takođe je vještak naveo da obzirom da se radi o svježoj
povredi, da se ne može izjasniti da li je ta povreda mogla nastati iz nekog
drugog događaja između predmetnog događaja i ljekarskog pregleda oštećenog. S
tim u vezi, kod prihvaćenih iskaza svjedoka Ž. i B. koji su istakli da
prilikom privođenja oštećenog u policiju, isti nije imao vidljivih povreda, to
je i veća vjerovatnoća da oštećeni tu povredu nije zadobio u predmetnom
događaju, a to posebno ako se ima uvidu da je iskaz oštećenog u cjelosti
nepouzdan.  
Sud je prihvatio odbrane okrivljenih C.B. i T.M. da kritičnom prilikom nisu
udarali oštećenog niti ga vukli za kosu, kao objektivne, uvjerljive i logične,
jer su u skladu sa izvedenim dokazima - iskazima svjedoka F., V., B.i Ž., te
usmenim iskazom vještaka sudske medicine sa glavnog pretresa od 21.04.2011
godine.
Pored toga, postojanje navedene povrede kod oštećenog u vidu nagnječine lica u
desnom jagodičnom dijelu lica, po ocjeni suda ne obezvrjeđuje odbrane
okrivljenih C. i T., jer je vještak sudske medicine mišljenja da je ova
povreda mogla nastati osim udarcem glavom drugog lica u glavu oštećenog, tako
i udarcem pesnicom, ili udarcem tim dijelom glave oštećenog od unutrašni dio
vozila. S toga prije svega nije dokazano da je oštećeni ovu povredu zadobio u
predmetnom događaju, (kada se imaju u vidu iskazi svjedoka B. i Ž.), a posebno
nije dokazano da je oštećenom ovu povredu nanio okrivljeni T., a to ako se ima
u vidu upravo izjava oštećenog da nije siguran ko mu je tu povredu nanio, pa
tako ističe da mu je istu nanio policajac F. ili okrivljeni T. u što nije
siguran, a zatim oštećeni navodi da su ga svi policajci (T., C. i F.) osim
vozača V., udarali u predjelu glave i svuda po tijelu tokom cijelog događaja i
na ulici i u vozilu i tokom vožnje prema zgradi policije i ispred objekta
“Novosadskog odmarališta“.
Pored toga, vještak je istakao da  povreda kod okrivljenog C. u vidu otoka i
crvenila u dijelu desne obrve, nije nastala samopovrjeđivanjem, jer da je tim
dijelom glave udario u neki čvrsti i tupi predmet, tu bi se još nalazila i
oguljotina, ali da se teoretski ne može isključiti ni da je sam sebe udario
pesnicom. S toga, kako je oštećeni decidno istakao da ga okrivljeni C. nije
udario glavom u predjelu jagodice lica, to je i s obzirom na objašnjenje
vještaka, isključena veza između navedene povrede kod okrivljenog C. i
navedene povrede kod oštećenog.  
Prema tome, nakon svestrane ocjene dokaza utvrđeno je da samo u iskazu
oštećenog K.S.I. i svjedoka B. A. i J.D. postoje okolnosti koje pružaju osnov
za sumnju da su okrivljeni izvršili krivično djelo u pitanju. Međutim, te
okolnosti ostaju na stepenu sumnje i nemaju značaj ni indicija visokog
stepena, jer su obezvrijeđeni izvedenim dokazima- iskazima svjedoka S.N.,
I.M., C.M., F.M., V.D., B.S. i Ž.P., te medicinskom dokumentacijom i iskazom i
mišljenjem vještaka sudske medicine Č. D. od 21.04.2011 godine, a iz naprijed
opisanih razloga.  
Sa naznačenih razloga i prihvatanjem dokaza, kao i odbrane okrivljenih, te
njihovom ocjenom, kako je prethodno naznačeno, sud je zaključio da nema dokaza
da  su okrivljeni izvršili krivično djelo za koje su optuženi. S tim u vezi,
oslobađajuća presuda se ima donijeti ne samo kad je dokazana nevinost
optuženih, već i u situaciji kao što je konkretna – kada krivica optuženih
nije dokazana, pa je na osnovu čl.363. tačka 3. ZKP-a u tom pravcu odlučeno
kao u izreci.  
Odluka o troškovima zasniva se na čl.203. stav 1.ZKP-a, obzirom da je
navedenim članom propisano da kada sud donese oslobađajuću presudu izreći će
da troškovi krivičnog postupka padaju na teret budžetskih sredstava.  
OSNOVNI SUD U HERCEG NOVOM
Dana,  26.04.2011.godine.  
Zapisničar:
Sudija:
Šušić Lidija  