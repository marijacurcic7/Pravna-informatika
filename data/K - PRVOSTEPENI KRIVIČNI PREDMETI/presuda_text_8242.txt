U IME CRNE GORE
K. br. 6/12
OSNOVNI SUD U ŽABLJAKU, kao prvostepeni krivični, po predsjedniku suda Anđelić
Mihailu kao sudiji pojedincu uz sudjelovanje Šibalić Ikonije kao zapisničara,
u krivičnom predmetu protiv okrivljenog S.M. iz Ž., zbog krivičnog djela Teška
tjelesna povreda iz čl.151 st. 1 KZ, po optužnom predlogu Osnovnog državnog
tužioca iz Pljevalja Kt. br. 13/12 od 06. 03. 2012. godine, nakon održanog
usmenog javnog i glavnog pretresa u prisustvu Zamjenika ODT Tomčić Milivoja iz
Pljevalja, okrivljenog i oštećenog Ć.I. donio je 10. 05. 2012. godine i istog
dana javno objavio
P R E S U D U
Okrivljeni S.M., od oca O. i majke R. rođene D., rođen .... godine u B. -
opština Ž., JMB ..., sa mjestom prebivališta u B.- Ž., državljanin Crne Gore,
završio osnovnu školu, neoženjen, nezaposlen, lošeg imovnog stanja, ranije
osuđivan i to: presudom Osnovnog suda u Žabljaku K. br. 20/02 od 14.06. 2002.
godine zbog kriv. djela iz čl. 36 st. 1 KZ RCG , na 90 dana zatvora, presudom
Višeg suda u Podgorici K. br.54/05 od 09. 12. 2005. godine zbog kriv. djela iz
čl. 300/1, čl.301/1 KZ CG na dvije godine i četiri mjeseca zatvora, presudom
Osnovnog suda iz Kotora K. br. 152/06 od 06.09. 2006. godine, zbog kriv. djela
iz čl. 240 st. 1 tačka 1, čl. 403 st. 1, čl. 256 st. 1 KZ CG, na četiri
mjeseca zatvora i 16 dana, presudom Osnovnog suda iz Kotora K. br. 486/06 od
15. 03. 2007. godine zbog kriv. djela iz čl. 388 st. 1 KZ na četiri mjeseca
zatvora, presudom Višeg suda iz Podgorice K. br.278/06 od 25.02. 2008. godine
zbog kriv. djela iz čl. 300/1 KZ CG na dvije godine zatvora, i presudom
Osnovnog suda Kotor K. br. 492/08 od 18.12. 2008. godine zbog kriv. djela iz
čl. 240 st. 1 tačka 2 u vezi čl. 49 KZ i kriv. djela iz čl. 168 st. 2 u vezi
st. 1 KZ na šest mjeseci zatvora, ne nalazi se pod istragom za drugo krivično
djelo
K r i v j e
Što je
U noći između 27/28 . 12. 2011. godine, oko 03,00 časova, ispred ulaznih vrata
noćnog kluba »R.« u Žabljaku, teško tjelesno povrijedio oštećenog Ć.I. iz Ž.,
na način što je jedan put udario oštećenog glavom u predjelu lica – usana,
nanijevši mu tom prilikom tešku tjelesnu povredu – izbijanje zuba, prednje
jedinice, gore desno,
-čime je počinio krivično djelo Teška tjelesna povreda iz čl. 151 st. 1 Krivičnog zakona ( KZ), 
pa ga sud primjenom navedenog zakonskog propisa i čl. 4, 5, 13, 15, 32, 36,
42, 45 st. 3 i čl. 46 st. 1 tačka 5 Krivičnog zakonika (KZ) i čl. 226 st. 2
tačka 1 i 9 i st. 3 , čl. 229 i 374 Zakonika o krivičnom postupku (ZKPa)
O S U Đ U J E
Na kaznu zatvora u trajanju od 60 (šezdeset) dana koja će se izvršiti nakon
pravosnažnosti presude.
Okrivljeni je dužan platiti sudu troškove krivičnog postupka u iznosu od 99 €
te troškove paušala u iznosu od 55 € a sve gornje u roku od 15 dana po
pravosnažnosti presude.
O b r a z l o ž e nj e
ODT iz Pljevalja u optužnom predlogu Kt. br. 13/12 od 06. 03. 2012. godine,
dajući opis radnje izvršenja pravno je ocijenio da je okrivljeni počinio
krivično djelo Teška tjelesna povreda iz čl. 151 st. 1 KZ , na način, mjesto i
u vrijeme kako je to bliže opisano izrekom presude, predlažući da se
okrivljeni nakon održanog pretresa za počinjeno djelo oglasi krivim i osudi po
zakonu.
Oštećeni se nije pridružio krivičnom gonjenju okrivljenog niti je ispostavljao
imovinsko pravni zahtjev.
Okrivljeni je na glavnom pretresu od 26. 04. 2012. godine izjavio da ne
priznaje krivicu ni krivično djelo koje mi se stavlja na teret, da oštećenog
Ć.I. jedino zna iz viđenja, da prije ovoga događaja njih dvojica nikada nijesu
imali kontakt, da se kritične prilike 28. 12. 2011. g. oko 03 časova nalazio u
noćnom klubu »R.« , da je konzumirao alkohol, da su sa njim u društvu bili
M.O. i R.Č., da su sjedjeli za šankom , da kada je pošao kući na hodniku je
primijetio oštećenog da stoji sa nekim društvom, da je prepoznao T.R., da ne
isključuje mogućnost da je pri izlasku možda malo jače gurnuo vrata, da je to
možda povrijedilo oštećenog koji je tada reagovao i malo drskije mu se obratio
riječima govoreći mu »šta ti zamišljaš, šta glumiš, ti misliš da se bojim ja
tebe« , da mu je on isto drsko odgovorio, da ne isključuje mogućnost da mu je
rekao »pomakni se otale konju ili pak magarče« ili neku sličnu riječ, da ga je
nakon toga Ć. uhvatio za obadva rukava, da je onda i on njega takođe uhvatio
za ruke i da su tu počeli da se čupaju, da je sve to trajalo 5 – 10 sekundi i
da su ih razdvojili momci koji su bili u njihovoj blizini, da niti je Ć.
udario njega niti je on udario Ć., ni rukom ni nogom u tijelo a posebno ne u
glavu, da su nakon toga njega – okrivljenog izgurali iz objekta na izlazna
vrata, da je nakon toga izašao i Ć. i krenuo na njega, da ga nije udario ali
da se on nekako poklizao jer je bila ledena podloga i pao je na betonsku
podlogu i to na leđa, da je Ć. pokušavao da ga nogama udari u tijelo ali nije
uspio nijednom da ga udari, da je takođe i on pokušavao da uzvrati nogama
udarce i to iz ležećeg položaja i ne isključuje mogućnost da mu je tada mogao
nanijeti povredu – izbijanje zuba, da je tačno da mu je Ć. jasno rekao » izbio
si mi zub«, da je vidio da je neko Ć. dodao maramicu i ovaj je stavio na usta
ali mu krv nije primijetio, da mu je, nakon toga kada su ih razdvojili, Ć.
uputio vrlo ružne riječi i prijetnje da će ga ubiti i kuću zapaliti, razne
psovke i sl. , da se otimao od osoba koje su ga sprečavale da krene prema
njemu i zalijetao se da se sa njim fizički obračuna, da ga je zvao da se
pobiju »na fer«, da on na sve to ništa nije reagovao, te konačno da je Ć. sjeo
u vozilo i prijetio mu sa policijom govoreći »idem sad u policiju viđećeš šta
ću ti napraviti« a potom se udaljio od objekta, da je i on odmah nakon ovoga
napustio lice mjesta i pošao svojoj kući a kritične prilike u fizičkom
kontaktu nije zadobio nikakvu tjelesnu povredu. Pojasnio je, da je sa
oštećenim pokušavao da izgladi odnose pa je sa njim razgovarao posredstvom
»Fejsbuka« da mu je Ć. na ime štete tražio 2.000 €, ali da on nije imao
namjeru da oštećenom da bilo kakvu sumu novca već je htio jednostavno da se
samo sa oštećenim izmiri.
Na glavnom pretresu od 10.05. 2012. godine okrivljeni je ukazao da se pomirio
sa oštećenim i da mu se izvinuo zbog svega što se kritične prilike desilo, da
se sa oštećenim dogovorio i o naknadi štete zbog polomljenog zuba, dok je u
završnoj riječi izjavio da priznaje krivicu i počinjeno krivično djelo i da mu
je žao zbog svega što je kritične prilike učinio prema oštećenom, posebno
ukazujući da je kritične prilike konzumirao alkohol i zamolio sud da pri
donošenju odluke ima u vidu naznačene okolnosti.
Sud je u dokaznom postupku proveo dokaze: saslušao svjedoka – oštećenog Ć. I.,
te svjedoke: O.M., T.R., Č.R.,V.B. i S.R. zv. R., pročitao izvještaj ljekara
specijaliste P. N. iz Ž. br. protokola 1322 sa rendgenskim snimkom i nalaz i
mišljenje vještaka medicinske struke Dr. V.S. iz P. od 8. 02. 2012. godine, te
izvršio uvid u izvod iz KE za okrivljenog izdat od UP PJ Žabljak br.245/12
-196/1 od 17.02.2012.godine. Sud u dokaznom postupku nije proveo dokaze
saslušanje svjedoka K.M. i Č.R. zbog odustanka okrivljenog od ovih predloga sa
čime su se saglasili ODT i oštećeni a ovo zbog toga što je okrivljeni priznao
krivicu i počinjenog krivično djelo, te dalje neposredno se nije saslušavao
vještak medicinske struke zbog odustanka ODT od ovog predloga obzirom da nije
bilo primjedbi na njegov nalaz i mišljenje.
Svjedok – oštećeni Ć. je u bitnom izjavio da je kritične večeri bio u društvu
sa T.R. i Č.R. u noćnom klubu »R.«, da ga je pri izlasku iz lokala okrivljeni,
koji je bio u pijanom stanju odgurnuo, te ga je zbog toga pitao zašto ga gura
pri čemu je nastala gužva na vratima i u kojem momentu je M.O. fizički napao
T.R. i oborio ga na zemlju, da je u jedom momentu njega – oštećenog okrivljeni
glavom i to čeonim dijelom udario u predjelu usana od kog udarca mu je ispao
prednji zub iz gornje vilice i odmah mu je potekla krv iz usana, da je slučaj
prijavio u policiju i iste večeri otišao kod dežurnog ljekara u Žabljak.
Konačno je pojasnio da mu se okrivljeni izvinuo i da su se njih dvojica
pomirili, te da mu je okrivljeni nadoknadio novčani iznos na ime štete.
Svjedok O.M. je izjavio, da je kritičnog dana u večernjim časovima sjedio u
lokalu »R.« u Žabljaku, da se sa njim u društvu nalazio S.M., S.M. i Č.R., da
su tu sjedjeli i pili duže vrijeme, da je u lokalu primijetio oštećenog Ć. da
sjedi sa svojim društvom , da su negdje oko 03 časa on i njegovo društvo
riješili da idu kućama, da su on , S.M.i Č.R. izašli iz lokala , da je on
upalio M. vozilo koje je bilo parkirano ispred lokala, da je M. ostao u »R.«
da plati ceh, da je primijetio neku gužvu na vratima , da je vidio M. na
jednoj strani a Ć. I., Č.R. i T.R. na drugoj strani kako se raspravljaju i da
se gurkaju, da je i on odmah izašao iz vozila da ih razdvoji, da je primijetio
da se M. u jednom trenutku okliznuo i pao ali da ne zna da li je to zbog
guranja ili je sam pao, da nije bilo nikakvog međusobnog udaranja, da nije
primijetio da je M. bilo čime udario Ć. ali je čuo da je Ć. prijetio M.
govoreći mu da će mu platiti zašto ga je udario te da je u tom trenutku
primijetio da oštećenom Ć. curi krv iz usta.
Svjedok T.R. je izjavio da se kritične prilike 28. 12. 2011. godine oko 03
sata nalazio u klubu »R.« u Žabljaku u društvu sa Č.R. i Ć.I., da su sjedjeli
za jednim stolom i pili piće, da je primijetio da su uz šank stajali ili
sjedjeli S.M., O.M. i još neki momak koga nije poznavao, da nikakav kontakt te
večeri do spornog događaja nije imao niko iz njegovog društva sa društvom
okrivljenog S.M., da su se spremili da idu iz objekta i na samim izlaznim
vratima S.M. je svojim grudima odgurnuo ošećenog Ć.I. i to bez ikakvog
razloga, da su se potom njih dvojica uhvatili rukama za odjeću, da je on odmah
stao između njih da ih razvadi, da tada niko nikoga nije udario, da se
situacija pomalo smirila dok nijesu izašli iz objekta, da ga je onda u jednom
momentu sa leđa u predjelu glave udario O.M. sa kojim je on imao neke prepirke
od ranije, da je on pao na zemlju, da je tada jasno vidio da je taj momenat
iskoristio okrivljeni S.M. i glavom i to čelom udario pravo u usta Ć.I. koji
je bio u njegovoj neposrednoj blizini, vidio je da je Ć. tekla krv iz usta i
on je rekao naglas »izbio mi je zub«, da je on spriječio da se Ć. fizički
obračuna sa S., da ga je jako zgrabio i odvukao u pravcu vozila a potom su
otišli prvo u policiju a potom u bolnicu, da je kritične prilike S.Ć. slomio
zub.
Svjedok Č.R. je izjavio , da je kritične noći u društvu sa oštećenim Ć.I. i
T.R. za jednim stolom sjedio u noćnom klubu »R.«, da je primijetio okrivljenog
M. da sjedi za šankom sa svojim društvom, da je on i njegovo društvo negdje
oko 0,03 časa odlučilo da idu kući, da je prvi išao on – svjedok a da je iza
njega išao T.R. a onda Ć.I., da je na samom izlazu iz lokala čuo I. da govori
»šta se guraš«, da se tada okrenuo i vidio da M. drži I. za prednji dio majice
u predjelu grudi, da je M. bio u pijanom stanju, da su se raspravljali, da je
u jednom momentu O.M. počupao T.R., oborio ga na zemlju i počeo udarati, da je
u jednom trenutku vidio kada je S.M. glavom udario I. u predjelu njegove
glave, tačnije u predjelu usana, da je I. potekla krv iz usta, da mu je I.
rekao da mu je izbijen zub iz gornje vilice, da su on i još neki momci iz
lokala spriječili dalju tuču a potom su on i I. pošli u policiju gdje je I.
prijavio slučaj.
Svjedok V.B. je izjavio da je kritične večeri 28. 12. 2011. godine bio u
objektu »R.«, da su na jednoj strani uz šank siđeli S.M. i O.M. , a za
posebnim stolom u objektu su siđeli Ć.I., T.R. i još jedan momak koga ne
poznaje, da nikakav konflikt nije uočio između tih momaka sve do momenta dok
nijesu počeli da izlaze iz lokala, da je prvo krenuo da izađe Ć. I., da su i
ostali takoreći skoro istovremeno krenuli i to S.M. i drugi, da je na izlaznim
vratima došlo do nekog koškanja i čupanja, da je pretpostavio da može doći do
fizičkog obračuna, da nije vidio da je bilo ko od ovih momaka nekome zadao
udarac bilo čime, da je u jednom momentu ispred samih vrata vidio da je S.M.
bio pao na zemlju, da je stekao utisak da se okliznuo a ne da ga je neko
udario, da je čuo da je Ć.I.– oštećeni psovao i prijetio S.M. ali mu nije
poznato zbog čega to radi, da je vidio da se Ć. zalijetao u pravcu S.M. da se
sa njim obračuna fizički ali su ga prisutni u tome spriječili i nijedanput
nije udario ničim S.M., te konačno da kritične prilike nije vidio da je S.M.
glavom udario Ć.I. niti je vidio da mu je polomio zub.
Svjedok S.R. zv. R. je izjavio da se kritične prilike nalazio u objektu »R.«,
da je nešto oko 03 sata došlo do neke gužve i nekog čupanja i prepirke na
izazu iz objekta, da je prije toga vidio da za šankom sjedi S.M. sa nekim
društvom, da je i on sjedio za šankom, da je došlo do nekog koškanja između
O.M. i T.R., da je bila neka gužva i čupanje između više lica, da on nije
vidio da je neko nekome zadao direktan udarac pesnicom ili glavom, da takav
kontakt nije vidio ni između Ć.I. i S.M., da je jasno čuo kako Ć. govori S.
»udario si me i slomio si mi zub«, da je čuo da Ć. psuje S. i prijeti mu, da
je svjedok iz svog džepa dodao maramicu jednoj osobi da je dadne Ć. ali da
kritične prilike nije primijetio krv iz usne kod Ć. niti mu je bliže prilazio
niti zna na koji način je povrijeđen.
Sud je prihvatio u cjelosti iskaze oštećenog Ć. , te svjedoka T. i Č., kao
jasne, nesumnjive, logične i istinite, tim prije jer se međusobno prožimaju a
svoju podlogu nalaze i u priznanju okrivljenog, te u nalazu i mišljenju
vještaka medicinske struke, pri čemu kako je to predhodno analizirano, svaki
od ovih svjedoka na vjeran način reprodukuje događaj iz svog ugla posmatranja.
Sud je takođe cijenio i iskaze svjedoka V. i S., pa zaključuje da u odnosu na
bitne stvari isti iskazi nijesu relevantni a ovo tim prije jer pomenuti
svjedoci nijesu zapazili na koji način je kritične prilike povrijeđen
oštećeni.
Iz izjveštaja ljekara specijaliste P.N. iz Ž. br. protokola 1322 sa
rendgenskim snimkom , te nalaza i mišljenja vještaka medicinske struke
Dr.V.S., oralnog hirurga iz P. od 8. 02. 2012. godine proizilazi, da je
oštećeni zadobio tešku tjelesnu povredu a koja se manifestuje u kompletnom
izbijanju zuba – prednje »jedinice« gore desno, te konačno da je povreda mogla
nastati udarom tupog predmeta, udarom pesnice, noge ili glave. Sud je u
cjelosti prihvatio gornje dokaze tim prije jer su dati na bazi
objektiviziranog stanja povreda koje je pretrpio oštećeni, a nalaz i mišljenje
urađeni na osnovu medicinske dokumentacije dati su u skladu sa pravilima
medicinske struke i nauke, pri čemu istima niko od stranaka nije prigovorio.
Iz izvoda iz KE za okrivljenog sud je utvrdio da je isti ranije osuđivan i to
presudom Osnovnog suda u Žabljaku K. br. 20/02 od 14.06. 2002. godine zbog
kriv. djela iz čl. 36 st. 1 KZ RCG , na 90 dana zatvora, presudom Višeg suda u
Podgorici K. br.54/05 od 09. 12. 2005. godine zbog kriv. djela iz čl. 300/1,
čl.301/1 KZ CG na dvije godine i četiri mjeseca zatvora, presudom Osnovnog
suda iz Kotora K. br. 152/06 od 06.09. 2006. godine, zbog kriv. djela iz čl.
240 st. 1 tačka 1, čl. 403 st. 1, čl. 256 st. 1 KZ CG, na četiri mjeseca
zatvora i i 16 dana, presudom Osnovnog suda iz Kotora K. br. 486/06 od 15. 03.
2007. godine zbog kriv. djela iz čl. 388 st. 1 na četiri mjeseca zatvora,
presudom Višeg suda iz Podgorice K. br.278/06 od 25.02. 2008. godine zbog
kriv. djela iz čl. 300/1 KZ CG na dvije godine zatvora, i presudom osnovnog
suda Kotor K. br. 492/08 od 18.12. 2008. godine zbog kriv. djela iz čl. 240
st. 1 tačka 2 u vezi čl. 49 KZ i kriv. djela iz čl. 168 st. 2 u vezi st. 1 KZ
na šest mjeseci zatvora.
Sud je posebno cijenio odbranu okrivljenog, pa je zaključio da odbranu koju je
okrivljeni dao na glavnom pretresu od 26.04. 2012. godnine ne može prihvatiti
jer je ista sračunata na izbjegavanje i ublažavanje njegove krivice, a ovo tim
prije jer je ista neubjedljiva, nelogična i konfuzna a suprotna provedenim
dokazima kojima je sud poklonio vjeru a posebno iskazu svjedoka – oštećenog
Ć., te svjedoka T.R. i Č.R.. Obzirom da je pod teretom dokaza u daljem toku
postupka okrivljeni priznao krivicu i počinjeno krivično djelo a posebno u
svom izjašnjenju na glavnom pretresu od 10. 05. 2012. godine, sud je takvu
odbranu okrivljenog datu nakon provedenih dokaza prihvatio, jer je ista
logična i svoju podlogu nalazi u provedenim dokazima a posebno u nalazu i
mišljenju vještaka medicinske struke, te iskazima oštećenog i svjedoka T. i
Č., koji su na jedan jasan, logičan i istinit način predstavili, svaki iz svog
ugla posmatranja, događaj i učesnike istog.
Na osnovu savjesne i brižljive ocjene provedenih dokaza u smislu čl. 17 i 370
ZKP sud je na pouzdan način zaključio, da je okrivljeni u noći između 27/28 .
12. 2011. godine, oko 03,00 časova, ispred ulaznih vrata noćnog kluba »R.« u
Žabljaku, teško tjelesno povrijedio oštećenog Ć.I. iz Ž., na način što je
jedan put udario oštećenog glavom u predjelu lica – usana, nanijevši mu tom
prilikom tešku tjelesnu povredu – izbijanje zuba, prednje jedinice, gore
desno.
Pravnom ocjenom ovako utvrđenog činjeničnog stanja sud nalazi da se u radnji
okrivljenog stiču svi bitni elementi krivičnog djela Teška tjelesna povreda iz
čl. 151 st. 1 KZ, koje djelo čini svaki onaj »ko drugog teško tjelesno
povrijedi ili mu zdravlje teško naruši «. Okrivljeni je djelo učinio sa
umišljajem jer je bio svjestan da svojom inkriminisanom radnjom – udarac
glavom u glavu oštećenog tj. u predjelu lica – usana može ovome nanijeti tešku
tjelesnu povredu, što je i učinio a usled čega je nastupila posledica – teška
tjelesna povdreda tj. izbijanje zuba oštećenom . Dakle, u svom odnosu pema
zabranjenom djelu okrivljeni je ispoljio svijest i htjenje da posledica
nastupi zašto je krivično pravno odgovoran i oglašen krivim.
Oglašavajući okrivljenog krivim, sud mu je izrekao kaznu zatvora u trajanju od
60 dana a ovo pri ocjeni svih okolnosti konkretnog slučaja . Polazeći od
stepena krivice okrivljenog kao i drugih okolnosti iz čl. 42 Krivičnog
zakonika, te ličnosti okrivljenog, sud je od olakšavajućih okolnosti, koje je
uzeo kao naročito olakšavajuće u smislu čl. 45 i 46 KZ, cijenio da je
okrivljeni u cjelosti priznao krivicu i počinjeno krivično djelo, da je
izrazio iskreno kajanje zbog učinjenog, te da se izvinuo oštećenom, da je
oštećenom isplatio štetu zbog nanesene tjelesne povrede, da se oštećeni nije
pridružio njegovom krivičnom gonjenju niti ispostavio imovinsko pravni
zahtjev, dok je od otežavajućih okolnosti uzeo, da je okrivljeni više puta bio
osuđivan, pa mu je u smislu citiranih odredbi KZ izrekao kaznu zatvora u
trajanju kako je predhodno naznačeno u ubjeđenju da će se izrečenom kaznom
ostvariti svrha kažnjavanja iz čl. 4 i 32 KZ.
Okrivljeni je oglašen krivim, pa je u obavezi platiti troškove krivičnog
postupka u iznosu od 99 €, koji troškovi se odnose na troškove vještačenja po
vještaku medicinske struke a gornje shodno čl. 229 ZKP-a. Sud je obavezao
optuženog da plati troškove paušala u iznosu od 55 € a ovo shodno trajanju i
složenosti postupka, te imovnom stanju optuženog a gornje na temelju člana 226
st. 2 tačka 1 i 9 i st. 3 ZKP-a.
Sa iznijetog odlučeno je kao u dispozitivu.
OSNOVNI SUD U ŽABLJAKU, dana 10. 05. 2012. godine
ZAPISNIČAR PREDSJEDNIK SUDA
Ikonija Šibalić,s.r. Mihailo Anđelić,s.r.
PRAVNA POUKA:
Protiv ove presude dozvoljena je žalba u roku od
8 dana po prijemu pismenog otpravka iste, preko
ovog suda Višem sudu Bijelo Polje.