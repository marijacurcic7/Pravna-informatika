K. br. 11/12
U IME CRNE GORE
OSNOVNI SUD U ŽABLJAKU kao prvostepeni krivični, po predsjedniku suda Andjelić
Mihailu, uz sudjelovanje Šibalić Ikonije kao zapisničara, u krivičnom predmetu
protiv okrivljenog S.Lj. iz Ž., zbog krivičnog djela teško djelo protiv
bezbjednosti javnog saobraćaja iz čl. 348 st.3 u vezi krivičnog djela
ugrožavanje javnog saobraćaja iz čl. 339 st. 3 u vezi st. 1 Krivičnog
zakonika, po optužnom predlogu ODT iz Pljevalja Kt. br. 41/12 od 30. 03. 2012.
godine, nakon održanog usmenog, javnog i glavnog pretresa 10.05.2012. godine u
prisustvu Zamjenika ODT iz Pljevalja Tomčić Milivoja, oštećenog B.V. i
okrivljenog, donio je i istog dana javno objavio
P R E S U D U
Okrivljeni S.LJ., od oca T. i majke L. rođene R., rođen u Ž. ... godine,  JMB
..., živi u Ž., ... bb, državljanin Crne Gore, nezaposlen, neoženjen, završio
srednju mašinsku školu, srednjeg imovnog stanja, ranije osuđivan presudom
Osnovnog suda u Žabljaku K. br.32/90 od 10. 11.1990. godine zbog krivičnog
djela iz čl. 145 st. 1 KZ SRCG novčanom kaznom u iznosu od 1.000,00 dinara, ne
nalazi se pod istragom za drugo krivično djelo
K r i v j e
što je
dana 24. 12. 2012. godine oko 11,25 časova, na lokalnom putu Žabljak – Savin
Kuk , u mjestu zv. »Motički Gaj«, Opština Žabljak, upravljajući putničkim
motornim vozilom marke »VW Golf« reg. oznaka ŽB ... , krećući se iz pravca
Žabljaka prema Savinom Kuku, zbog nepridržavanja saobraćajnih propisa, ugrozio
saobraćaj i doveo u opasnost život i tijelo ljudi, na način što suprotno
odredbi čl. 31 ZOBS-a na putevima, brzinu kretanja vozila nije prilagodio
uslovima i stanju puta, iako je bio svjestan da svojom radnjom može učiniti
djelo, ali je olako držao da do toga neće doći ili da će to moći spriječiti,
pa pri takvoj nepropisnoj vožnji , prilikom savlađivanja kritičnog poteza puta
koji se prostire u obliku desne nepregledne krivine, nije uspio održavati
bezbjedni smjer kretanja vozila, desnom stranom opearativne širine kolovoza,
već je zahvatio prostor lijeve strane kolovoza, u fazi mimoilaženja sa
putničkim vozilom marke »Lada Niva« reg. oznaka PG ..., kojim je iz suprotnog
smjera upravljao B.V., gdje je došlo do čeonog sudara vozila , na prostoru
lijeve strane kolovoza puta, u smjeru kretanja vozila okrivljenog, pri čemu je
vozač vozila »Lada Niva« - oštećeni B.V. zadobio tešku tjelesnu povredu u vidu
preloma desne čunaste kosti, a na vozilu »Lada Niva» je nastupila materijalna
šteta u iznosu od 2.000,00 €
- čime je izvršio krivično djelo teško djelo protiv bezbjednosti javnog
saobraćaja iz čl. 348 st. 3 u vezi krivičnog djela ugrožavanje javnog
saobraćaja iz čl. 339 st. 3 u vezi st. 1 Krivičnog zakonika /KZ /,
- pa mu sud primjenom navedenog zakonskog propisa i čl. 4, 5, 13, 16, 32, 36,
42 , 52, 53 i 54 KZ, te čl. 226 st. 1 i 2 tačka 9 i st. 3, čl. 229 i čl. 374
Zakonika o krivičnom postupku /ZKP-a/ i z r i č e
USLOVNU OSUDU
Sa kojom mu utvrdjuje kaznu zatvora u trajanju od 30 /trideset/ dana i
istovremeno odredjuje da se ova kazna neće izvršiti ako osudjeni u roku od
dvije godine ne učini novo krivično djelo.
Okrivljeni je dužan platiti troškove krivičnog postupka u iznosu od 209,00 €,
kao i na ime paušala iznos od 55 € , a sve u roku od 15 dana po pravosnažnosti
presude.
Oštećeni nije ispostavljao imovinsko pravni zahtjev.
O b r a z l o ž e nj e
Osnovni državni tužilac iz Pljevalja u optužnom predlogu Kt. br. 41/12 od 30.
03. 2012. godine, dajući opis radnje izvršenja, pravno je ocijenio da je
okrivljeni počinio krivično djelo teško djelo protiv bezbjednosti javnog
saobraćaja iz čl. 348 st.3 u vezi krivčnog djela ugrožavanje javnog saobraćaja
iz čl. 339 st. 3 u vezi st.1 KZ, pri čemu je ostao i na glavnom pretresu. U
završnoj riječi je predložio da se okrivljeni oglasi krivim i osudi po zakonu.
Oštećeni B.V. se nije pridružio krivičnom gonjenju okrivljenog, niti je
ispostavio imovinsko pravni zahtjev.
Okrivljeni u svojoj odbrani u predhodnom postupku i na glavnom pretresu od 18.
04.2012. godine je izjavio, da nije izvršio krivično djelo koje mu se stavlja
na teret i da se ne osjeća krivim i u bitnom je ukazao, da je 24.12. 2011.
godine oko 11,15 časova pošao na skijalište Savin kuk sa svoim PMV marke »Golf
II« reg. oznaka ŽB ..., da se kretao prilagođenom brzinom oko 30 do 35 km/h,
da je u mjestu Motički Gaj pri izlasku iz jedne desne krivine na jedno 25
metara ugledao PMV marke »lada Niva« kojim je upravljao B. V., da se B. veoma
brzo kretao sa svojim vozilom i to sredinom kolovoza, da je na strani
okrivljenog bio dosta sužen put zbog čišćenja snijega , da je shvatio da je
sudar neizbježan i pokušao da uspori vozilo što je moguće više, da je došlo do
čeonog sudara, te da je kritične prilike zadobio povredu nosa – prelom
hrskavice nosa i prelom hrskavice grudne kosti a da kod oštećenog B. u tom
momentu nije bilo vidnih povreda. Posebno je istakao da su uslovi na putu bili
veoma loši zbog prepreke na putu u vidu snijega, da je na kritičnom mjestu
bilo veoma veliko suženje puta tako da se ni pod kakvim okolnostima nije mogao
mimoići sa vozilom iz dolazećeg smjera, da svojom nijednom radnjom nije
napravio nikakav propust u vožnji. Smatra da je do ove saobraćajne nezgode
došlo isključivo zbog velike poledice na putu i da je drugi učesnik u
saobraćaju – vozač »Lade« kriv koliko i on. Naknadno je ukazao, da je dolazeće
vozilo primijetio na udaljenosti od oko 35 do 40 metara i da se kretao brzinom
od 25 -30 KM/h, odnosno da ne isključuje mogućnost da je neposredno prije
nezgode desnu ruku držao na menjaču. Na pretresu od 10.05. 2012. godine u
završnoj riječi predložio da ga sud što blaže kazni a ovo imajući u vidu sve
okolnosti slučaja.
Sud je u dokaznom postupku proveo dokaze: saslušao svjedoka – oštećenog B.V.,
pročitao zapisnik o uviđaju saobraćajne nezgode UP Ispostava Žabljak br. 19/11
od 26. 12. 2011. god., izvršio uvid u fotoelaborat i skicu lica mjesta br.
3-135/11 od 24. 12. 2011. godine sačinjen od strane UP Ispostava Žabljak,
pročitao nalaz i mišljenje i dopunu nalaza i mišljenja vještaka saobraćajne
struke ing . Š.M., pročitao izvještaj ljekara specijaliste ortopeda br.
protokola 804 od 28. 02. 2012. Opšte bolnice Pljevlja i izvršio uvid u ostalu
medicinsku dokumentaciju na ime B.V., pročitao nalaz i mišljenje vještaka
medicinske struke Dr. P.M., hirurga, dat na zapisniku kod ODT Pljevlja od
29.03. 2012. godine, te pročitao izvod iz KE za okrivljenog br.245/12-421/1 od
5. 04. 2012. godine. U dokaznom postupka sud nije provodio dokaz neposredno
saslušanje vještaka medicinske struke Prim . Dr. P.M. zbog odustanka Zamjenika
ODT-a od ovog predloga a ovo obzirom da na njegov nalaz i mišljenje nijedna od
stranaka nije imala primjedbi, kao ni saslušanje vještaka saobraćajne struke
ing. Š.M. zbog odustanka Zamjenika ODT i okrivljenog od predloga da se
neposredno saslušava imenovani vještak, obzirom da nije bilo primjedbi na
njegov dopunski nalaz i mišljenje.
Iz iskaza svjedoka – oštećenog B.V. proizilazi, da se dana 24. 12. 2011.godine
oko 11,45 časova kretao PMV »Lada Niva«, vlasništvo »Crnogorskog Telekoma«,
reg. oznaka PG ... iz pravca Savinog kuka u pravcu Žabljaka, da je u mjestu
Motički Gaj neposredno pored kuće S. vidio da mu u susret dolazi PMV »Golf II
» crvene boje sa kojim je upravljao S. Lj., da je vozilo izašlo iz jedne
krivine a vozač je bio u sagnutom položaju tj. kao da je nešto tražio na
mjestu suvozača, da je u jednom momentu vozilom prešao na njegovu stranu,
kojom prilikom je došlo do kontakta između vozila tj. čeonog sudara, da je put
bio pročišćen i širina puta je bila dovoljna da se vozila mogu mimoići , da je
on, kada je vidio da mu S. dolazi u susret, zaustavio svoje vozilo na svojoj
desnoj kolovoznoj traci uz samu desnu ivicu kolovoza , da se rukama držao za
volan i očekivao da ga S. sa vozilom udari, te da je kritične prilike zadobio
tešku tjelesnu povredu - prelom kosti u predjelu zgloba desne šake. Posebno je
istakao da je nakon nezgode pored vozila okrivljenog i oštećenog putem prošlo
više vozila zaobilazeći mjesto nezgode.
Iz zapisnika o uviđaju saobraćajne nezgode UP Ispostava Žabljak, fotoelaborata
i skice lica mjesta sačinjeni od strane UP Ispostava Žabljak, nalaza i
mišljenja i dopune nalaza i mišljenja vještaka saobraćajne struke ing . Š.M.
proizilazi, da je dana 24. 12. 2011.godine oko 11,25 časova došlo do
saobraćajne nezgode na lokalnoj putnoj saobraćajnici Žabljak – Savin kuk i da
su u istoj učestvovali S.Lj. upravljajući PMV marke »Golf« reg. oznake ŽB ...
koji se kretao iz pravca Žabljaka prema Savinom kuku i B.V. koji je upravljao
PMV marke »Lada Niva« reg. oznake PG ... , koji se kretao iz pravca Savina
kuka prema Žabljaku, da se vozilo »Lada Niva« kretalo brzinom u dijapazonu od
37 – 41 KM /h a vozilo »Golf« brzinom u dijapazonu od 37 - 40 Km /h, da je
bezbjedna brzina kretanja vozila marke »Golf« bila do 25 km/h, da je na mjestu
nezgode širina kolovoza iznosila 4,60 m a u prostornoj zoni nezgode – uža
lokacija 3,40 m, što znači da jedan dio kolovoza gledano iz pravca Žabljaka
nije bio u cjelosti očišćen od snijega i osposobljen za bezbjedno odvijanje
saobraćaja, da je očišćena površina kolovoza bila zaleđena i nije bila posuta
sitno granuliranim materijalom što je bila obaveza preduzeća za održavanje
puteva, da je do ove nezgode došlo usled propusta u vožnji od strane vozača
PMV marke »Golf«, koji brzinu kretanja vozila nije prilagodio uslovima i
stanju puta, te da neočišćena eksploataciona širina kolovoza od sniježnog
nanosa kao faktor takođe stoji u uzroku ove nezgode ali da je ukupna
eksploataciona širina kolovoza puta na mikro lokaciji bila osposobljena za
bezbjedno odvijanje saobraćaja te je postojala mogućnost da se gornja vozila
na toj lokaciji bezbjedno mimoiđu.
Iz medicinske dokumentaciju na ime B.V. i nalaza i mišljenje vještaka
medicinske struke Dr. P.M. proizilazi, da je oštećeni u saobraćajnoj nezgodi
kao vozač zadobio povredu u vidu preloma čunaste kosti desno bez dislokacije,
da se radi o običnoj teškoj tjelesnoj povredi koja je nastala najverovatnije
zbijanjem desnog ručnog zgloba.
Sud je u cjelosti prihvatio gore provedene dokaze, odnosno nalaz i mišljenje,
te dopunu nalaza i mišljenja vještaka saobraćajne struke i nalaz i mišljenje
vještaka medicinske struke a ovo jer su dati u skladu sa pravilima saobraćajne
odnosno medicinske struke i nauke, te konačno u načelu prihvatio i iskaz
svjedoka – oštećenog, osim u dijelu u kojem oštećeni tvrdi da je sa svojim
vozilom prije nezgode stajao na licu mjesta, jer je ovaj dio iskaza suprotan
nalazu i mišljenju vještaka saobraćajne struke, pri čemu se dalje ukazuje da
se gornji dokazi međusobno prožimaju i dopunjuju a stranke im nijesu
prigovorile.
Iz izvoda iz KE za okrivljenog sud je utvrdio da je isti ranije osuđivan i to
presudom Osovnog suda u Žabljaku K. br.32/90 od 10. 11.1990. godine zbog
krivičnog djela iz čl. 145 st. 1 KZ SRCG novčanom kaznom u iznosu od 1.000,00
dinara.
Na osnovu savjesne i brižljive ocjene provedenih dokaza a cijeneći iste u
smislu čl.17 i čl. 370 ZKP-a sud je na pouzdan način utvrdio činjenično stanje
tj. da je okrivljeni dana 24. 12. 2012. godine oko 11,25 časova, na lokalnom
putu Žabljak – Savin Kuk , u mjestu zv. »Motički Gaj«, Opština Žabljak,
upravljajući putničkim motornim vozilom marke »VW Golf« reg. oznaka ŽB ... ,
krećući se iz pravca Žabljaka prema Savinom Kuku, zbog nepridržavanja
saobraćajnih propisa, ugrozio saobraćaj i doveo u opasnost život i tijelo
ljudi, na način što suprotno odredbi čl. 31 ZOBS-a na putevima, brzinu
kretanja vozila nije prilagodio uslovima i stanju puta, iako je bio svjestan
da svojom radnjom može učiniti djelo, ali je olako držao da do toga neće doći
ili da će to moći spriječiti, pa pri takvoj nepropisnoj vožnji , prilikom
savlađivanja kritičnog poteza puta koji se prostire u obliku desne nepregledne
krivine, nije uspio održavati bezbjedni smjer kretanja vozila, desnom stranom
opearativne širine kolovoza, već je zahvatio prostor lijeve strane kolovoza, u
fazi mimoilaženja sa putničkim vozilom marke »Lada Niva« reg. oznaka PG ...,
kojim je iz suprotnog smjera upravljao B.V., gdje je došlo do čeonog sudara
vozila , na prostoru lijeve strane kolovoza puta, u smjeru kretanja vozila
okrivljenog, pri čemu je vozač vozila »Lada Niva« - oštećeni B.V. zadobio
tešku tjelesnu povredu u vidu preloma desne čunaste kosti, a na vozilu »Lada
Niva» je nastupila materijalna šteta u iznosu od 2.000,00 €.
Sud je posebno cijenio odbranu okrivljenog pa je zaključio, da je odbrana
sračunata na izbjegavanje odgovornosti za učinjeno djelo, odnosno na
ublažavanje odgovornosti, te da je u bitnom nelogična, konfuzna i suprotna
dokazima kojima je sud poklonio vjeru, radi čega odbranu okrivljenog nije
prihvatio. Gornje tim prije, jer je sve tvrdnje i prigovore okrivljenog vezane
za prvobitno dati nalaz i mišljenje vještaka saobraćajne struke, isti vještak
svojom dopunom nalaza i mišljenja obezvrijedio a na takva naknadna pojašnjenja
vještaka okrivljeni nije imao nikakvih prigovora. Cijeneći odbranu okrivljenog
sud je imao u vidu i činjenicu da ponašanje okrivljenog u kritičnoj situaciji
nije bilo jedini uzročnik ove saobraćajne nezgode a ovo tim prije jer je u
svom dopunskom nalazu i mišljenju vještak saobraćajne struke ukazao, da i
određeni propusti preduzeća za održavanje puteva a koji se tiču stanja
kolovozne površine kao faktor stoje u uzroku ove nezgode. Pored iznijetog
treba ukazati i na činjenicu da je okrivljeni pojedine detalje svoje odbrane
često mijenjao u svojim iskazima datim pred ODT, te na održanim pretresima a
posebno detalje koji se tiču brzine kretanja vozila kojim je upravljao,
udaljenosti na kojoj je prvo ugledao vozilo oštećenog, o brzini kretanja
vozila oštećenog, putanji kretanja vozila oštećenog, što čini njegov iskaz
dodatno konfuznim i nelogičnim a koji dio iskaza je obezvrijeđen dopunskim
nalazom i mišljenjem vještaka saobraćajne struke.
Pravnom ocjenom ovako utvrdjenog činjeničnog stanja, sud nalazi da se u radnji
okrivljenog stiču svi bitni elementi krivičnog djela teško djelo protiv
bezbjednosti javnog saobraćaja iz čl.348 st. 3 u vezi kriv. djela ugrožavanje
javnog saobraćaja iz čl. 339 st.3 u vezi st. 1 KZ , koje djelo iz nehata čini
svaki onaj » učesnik u saobraćaju na putevima koji se ne pridržava
saobraćajnih propisa i time tako ugrozi saobraćaj da dovede u opasnost život
ili tijelo ljudi ili imovinu čija vrijednost prelazi iznos od 20.000 € a usled
toga kod drugog nastupi teška tjelesna povreda ili drugom prouzrokuje
imovinska šteta koja prelazi iznos od 40.000€». U konkretnom slučaju radi se o
blanketnom krivičnom djelu a ovo jer je okrivljeni postupio suprotno odredbi
čl. 31 ZOBS-a na putevima i brzinu kretanja vozila nije prilagodio uslovima i
stanju puta, pa pri takvoj nepropisnoj vožnji , iako je bio svjestan da svojom
radnjom može učiniti djelo, ali je olako držao da do toga neće doći ili da će
to moći spriječiti, prilikom savlađivanja kritičnog poteza puta koji se
prostire u obliku desne nepregledne krivine, nije uspio održavati bezbjedni
smjer kretanja vozila, desnom stranom opearativne širine kolovoza, već je
zahvatio prostor lijeve strane kolovoza, te je u fazi mimoilaženja sa
putničkim vozilom marke »Lada Niva« reg. oznaka PG ..., došlo do čeonog sudara
vozila na prostoru lijeve strane kolovoza puta u smjeru kretanja vozila
okrivljenog. Okrivljeni je djelo učinio sa nehatom kao predvidjenim oblikom
vinosti a ovo u uslovima i okolnostima kako je predhodno utvrđeno, pri čemu je
u odnosu i na nastupjelu posledicu – teška tjelesna povreda kod oštećenog B.V.
postupao takođe iz nehata.
Pri određivanju vrste i visine krivične sankcije sud je imao u vidu sve
okolnosti predviđene u čl.42 KZ, pa je od olakšavajućih okolnosti uzeo da je
okrivljeni u kritičnoj saobraćajnoj nezgodi i sam zadobio tjelesne povrede, da
je pretrpio štetu na svojem vozilu, da njegova radnja nije isključivi uzročnik
ove nezgode već i propust preduzeća za održavanje puteva a vezano za stanje
kolovoza, dok je od otežavajućih okolnosti imao u vidu raniju osuđivanost ali
i činjenicu da je od ranije osude prošao duži vremenski period, radi čega je
imajući u vidu ove razloge, sud okrivljenom shodno čl. 52, 53 i 54 KZ izrekao
uslovnu osudu, utvrđujući mu kaznu zatvora od 30 dana i istovremeno odredio da
se ona neće izvršiti pod uslovom da okrivljeni u roku od dvije godine ne učini
novo krivično djelo. Po ocjeni suda ispunjeni su zakonski uslovi da se
okrivljenom utvrđena kazna zatvora odloži, a ovo primjenom čl. 53 KZ, nalazeći
da će se s obzirom na postojanje olakšavajućih okolnosti i sa uslovnom osudom
postići svrha kažnjavanja u smislu generalne i specijalne prevencije iz čl. 32
ZKP-a, jer je sud mišljenja da se može očekivati da će upozorenje uz prijetnju
kazne dovoljno uticati na učinioca da više ne vrši krivična djela.
Sud je obavezao okrivljenog da plati troškove krivičnog postupka u iznosu od
286 € a koji troškovi se odnose na troškove vještaka saobraćajne struke u
iznosu od 187 € , vještaka medicinske struke u iznosu od 99 €, a ovo shodno
čl. 229 ZKP-a, kao i da plati na ime paušala iznos od 55 € imajući u vidu
trajanje i složenost postupka, te imovno stanje okrivljenog a ovo shodno čl.
226 st. 2 tačka 9 i st. 3 ZKP-a.
Oštećeni nije ispostavljao imovinsko pravni zahtjev.
Sa izloženog odlučeno je kao u izreci.
OSNOVNI SUD U ŽABLJAKU, dana 10. 05. 2012. godine
ZAPISNIČAR PREDSJEDNIK SUDA
Ikonija Šibalić,s.r. Mihailo Anđelić,s.r.
PRAVNA POUKA:
Protiv ove odluke dozvoljena je žalba u roku od
8 dana po prijemu pismenog otpravka iste, preko
ovog suda Višem sudu Bijelo Polje.