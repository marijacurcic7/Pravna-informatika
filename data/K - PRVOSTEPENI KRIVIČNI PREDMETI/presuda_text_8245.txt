U IME CRNE GORE
K. br. 12/12
Osnovni sud u žabljaku, kao prvostepeni krivični po predsjedniku suda Anđelić
Mihailu, uz sudjelovanje Šibalić Ikonije kao zapisničara, u krivičnom predmetu
okrivljenog S. S. iz Ž., Ul. S. S. br. ..., zbog krivičnog djela sprečavanje
službenog lica u vršenju službene radnje iz čl. 375 st. 3 u vezi st. 1 KZ, po
optužnom predlogu ODT iz Pljevalja Kt. br.57/12 od 29. 03. 2012. godine, nakon
završenog usmenog, javnog i glavnog pretresa, održanog 08. 05. 2012. godine u
prisustvu Zamjenika ODT iz Pljevalja Golubović Sanje, okrivljenog i oštećenog
D. D. iz Ž., donio je i istog dana javno objavio
P R E S U D U
Okrivljeni S. S., od oca M. i majke D. rođene O., rođen ... godine u J.,
opština Ž., JMB ..., sa prebivalištem u Ž., Ul. S. S. br ..., državljanin Crne
Gore, dipl. pravnik, zaposlen u Upravi za nekretnine PJ Žabljak, oženjen,
pismen sa završenim Pravnim fakultetom, srednjeg imovnog stanja, ranije
neosuđivan, ne nalazi se pod istragom za drugo kriv. djelo,
K r i v j e
Što je
Dana 25. 02. 2012. godine, oko 16 časova u mjestu M. G. – U., Opština Ž., na
dionici puta Ž. – Š., silom spriječio službeno lice – policijskog službenika
D. D. u vršenju poslova javne bezbjednosti – kontrole i regulisanja saobraćaja
i propuštanja jednosmjernog saobraćaja u pravcu Š., na način, što je
upravljajući PMV marke »Lada Niva« reg. br. PG ... prošao pored kolone od oko
30 vozila i nakon izdatog naređenja policijskog službenika D. D. okrivljenom
da vozilo pomjeri sa kolovoza i da ne može da nastavi dalje kretanje zbog
kolone vozila koja je pristizala iz pravca Š., okrivljeni se policijskom
službeniku D. kroz otvoren prozor automobila povišenim tonom obratio riječima
» ko te jebe«, a potom vozilo stavio u pogon i nastavio kretanje u zabranjenom
pravcu – pravcu Š., a nakon čega je policijski službenik D. D. sjeo u patrolno
vozilo i krenuo za vozilom kojim je upravljao okrivljeni S., koji je vozilo
zaustavio na znak rotacije i zvučnog signala, pa kada mu je policijski
službenik D. D. tražio na uvid vozačku i saobraćajnu dozvolu i izdao naređenje
da motor u vozilu stavi van pogona i vozilo napusti, okrivljeni mu se kroz
otvoren prozor od auta obratio » šta oćeš budalo jedna, ovo su moji putevi i
ko mi može zabraniti da se krećem«, nakon čega je otvorio vrata vozila
obraćajući se policijskom službeniku D., sa podignutim kažiprstom riječima »
budalo jedna, jebo te konj«, da bi potom okrivljeni izašao iz vozila i desnom
rukom uhvatio policijskog službenika D. D. za jaknu od policijske uniforme i
trgnuo je nadolje, pri čemu mu je pokidao rajsfešlus od jakne,
- čime je izvršio krivično djelo sprečavanje službenog lica u vršenju
službene radnje iz čl. 375 st. 3 u vezi st. 1 Krivičnog zakonika ( KZ ),
pa mu sud primjenom navedenog zakonskog propisa i čl. 4, 5, 13, 15, 32, 36,
42, 45 tačka 3 i 46 st. 1 tačka 5, 52, 53 i 54 KZ, čl. 226 st. 1 i 2 tačka 9 i
st. 3, čl. 229 i čl. 374 Zakonika o krivičnom postupku /ZKP-a/ i z r i č e,
USLOVNU OSUDU
Sa kojom mu utvrdjuje zatvora u trajanju od 3 / tri / mjeseca i istovremeno
odredjuje da se ova kazna neće izvršiti ako osudjeni u roku od 2/dvije/ godine
ne učini novo krivično djelo.
Okrivljeni je dužan platiti sudu paušal u iznosu od 60 € u roku od 15 dana po
pravosnažnosti presude, dok drugih troškova krivičnog postupka nije bilo.
O b r a z l o ž e nj e
ODT iz Pljevalja u optužnom predlogu Kt. br. 57/12 od 29. 03. 2012. godine,
dajući opis radnje izvršenja, pravno je ocijenio da je okrivljeni počinio
krivično djelo sprečavanje službenog lica u vršenju službene radnje iz čl. 375
st. 3 u vezi st. 1 KZ, na način, mjesto i u vrijeme kako je to bliže opisano
izrekom presude, predlažući da se okrivljeni oglasi krivim za počinjeno
krivično djelo i osudi po zakonu, pri čemu je ostao i na glavnom pretresu.
Oštećeni D. D. pridružio su se krivičnom gonjenju okrivljenog , a u završnoj
riječi je predložio da se okrivljeni oglasi krivim i osudi po zakonu.
Okrivljeni je u svojoj odbrani u predhodnom postupku i na glavnom pretresu
ukazao, da je dana 25. 02. 2012. godine oko 16 časova sa vozilom »Lada Niva«
pošao da odnese ljekove svojoj bolesnoj sestri koja živi u selu J., da je sa
njim u vozilu bio njegov komšija N. R., da je i predhodnih dana bez problema
prolazio pored patrole policije, da ga niko nije zaustavljao i tražio od njega
da se kreće u koloni ostalih auta, da je i kritičnog dana po slobodi prošao
punkt policije iako je vidio kolonu od 10 – 15 auta i policijsko vozilo koje
je stajalo sa strane, da se moglo normalno proći u pravcu J., da se uopšte ne
sjeća da su policajci podigli ruku ili da su dali bilo kakav znak da stane u
kolonu sa ostalim vozilima, da je moguće da su to oni uradili ali se on ne
sjeća jer je kritičnog dana bio u pijanom stanju, da je, pošto je prošao punkt
policije i kolonu, nakon par stotina metara vožnje, na retrovizoru vidio da ga
prati policijsko vozilo, da mu je na to skrenuo pažnju i N. R. koji je sjedio
na mjestu suvozača, da je odmah zaustavio vozilo strogo uz desnu stranu
kolovoza, da je iz policijskog vozila izašao policajac D. D., da je on otvorio
prozor vozila a D. mu je drskim tonom rekao da izađe iz vozila, da je on odbio
njegovo naređenje jer mu se nije obratio kao građaninu, da, kada je odbio
naređenje, policajac D. mu je rekao »daj mi ključ od vozila«, da mu on nije
dao ključ, da je policajac D. pokušao da izvadi ključ iz brave upravljača, da
je potom D. otvorio vrata automobila i izvukao okrivljenog iz vozila i kojom
prilikom je okrivljenom počupao džemper i košulju, da mu je policajac D. odmah
potom rekao da mu je on –okrivljeni pocijepao uniformu, da se on ne sjeća na
koji način je to uradio ali pretpostavlja da je to uradio u momentu dok ga je
D. izvlačio iz vozila pa da se u tom momentu naslonio na policajca rukama da
ne bi pao jer je bio u pripitom stanju i nije mogao da drži ravnotežu. Dalje
je iznio, da se ne sjeća verbalnog razgovora između njega i imenovanog
policajca, da se ne sjeća da ga je vrijeđao, da se sjeća da je pokušavao da
ide pješke u J. ali da mu D.nije dozvolio već ga je ćuškao po putu i govorio
mu da mora da ide u stanicu policije, da je ubrzo došao policajac V. , da su
ga ubacili u policijsko auto i doveli do policijske stanice, da se izvinuo
policajcima D. i V. i pružio im ruku u znak izvinjenja ali da mu policajac D.
nije prihvatio izvinjenje, te konačno da kritičnog dana nije napao policajca
D. niti mu je to padalo na pamet, zbog situacije u kojoj se našao izražava
osjećanje krivice i žali zbog toga, a u završnoj riječi ocjenu svoje
odgovornosti je prepuštio sudu.
Sud je u dokaznom postupku proveo dokaze: saslušao u svojstvu svjedoka
oštećenog D. D. te svjedoke: V. M. i N. R., pročitao službenu zabilješka UP IP
Žabljak br. 240/12-227/3 od 27. 02.2012. godine i zapisnik o ispitivanju
vozača da li ima alkohola u organizmu – okrivljeni Stanić Simo, izvršio uvid u
patrolni list br. 625 od 25.02. 2012. godine, te pročitao izvod iz KE za
okrivljenog izdat od UP Ispostava Žabljak br. 245/12-358/1 od 23. 3. 2012.
godine.
Iz iskaza svjedoka – oštećenog D. D.proizilazi, da je ovaj svjedok dana 25.
02. 2012. godine u periodu od 14 do 22 časa sa kolegom V. M. bio raspoređen na
poslovima kontrole i regulisanja saobraćaja, da su se nalazili u mjestu M. G.–
U., na dionici puta Ž. – Š., i regulisali saobraćaj i propuštanje
jednosmjernog saobraćaja u pravcu Š., da je negdje oko 16 časova iz pravca Ž.
prolazeći pored kolone od oko 30 vozila naišao S. S. upravljajući PMV »Lada
Niva« reg. br. PG ..., da je on S. propisno zaustavio i upozorio ga da ne može
da nastavi dalje kretanje zbog kolone koja pristiže iz pravca Š. i izdao mu
naređenje da vozilo pomjeri sa kolovoza kako bi nesmetano bila propuštena
kolona koja je pristizala iz pravca Š. , da se u u PMV kojim je upravljao S.
nalazio na mjestu suvozača N. R., da S. nije poslušao njegovo naređenje već je
nastavio dalje kretanje vozilom u pravcu Š. i kroz otvoren prozor mu rekao »
ko te jebe«, da je on zatim sjeo u patrolno vozilo a kolega V. je ostao na
licu mjesta radi daljeg regulisanja saobraćaja , da je nakon što je prešao oko
1 km sustigao vozilo kojim je upravljao S. i na znak rotacije i zvučnog
signala S. je vozilo zaustavio, da je svjedok izašao iz vozila i prišao S.
vozilu i tražio mu na uvid vozačku i saobraćajnu dozvolu i pošto je vidio da
je S.u vidno pijanom stanju izdao mu je naređenje da ugasi vozilo i isto
napusti , da je u tom momentu prozor na vratima vozača bio otvoren – spušteno
staklo, da mu je na to S. rekao »šta oćeš budalo jedna, ovo su moji putevi i
ko mi može zabraniti da se krećem« , da je nakon toga okrivljeni otvorio vrata
od vozila i rekao mu »budalo jedna, jebo te konj« i podigao je kažiprst lijeve
ruke prema njemu prijeteći, da je nakon ovoga S. izašao iz vozila i uhvatio ga
desnom rukom za jaknu od policijske uniforme i trgnuo mu jaknu na dolje pri
čemu mu je pocijepao rajfešlus na istoj, da je on uhvatio S. za ruku da bi
odbio dalji napad i saopštio mu da će biti priveden u stanicu policije, da je
nakon ovoga S. počeo da psuje govoreći »budalo jedna, vi ste budale, mene niko
ne može da privede« a zatim je prošao ispred svog vozila i počeo da se valja
po nametima snijega i kliza po putu, da je iz auta izašao i N. R. koji je
rekao S. »nemoj S., šta to radiš, nema potrebe za tim«, da je pozvao kolegu V.
koji mu je pomogao da S. smjeste u policijsko auto.
Iz iskaza svjedoka V. M.proizilazi, da je 25. 02. 2012. godine sa kolegom D.
Dr. bio raspoređen na poslove kontrole i regulisanja saobraćaja u periodu od
14 do 22 časa, da su se nalazili u mjestu M. G. – U. na dionici puta Ž.– Š. i
regulisali saobraćaj i propuštanja jednosmjernog saobraćaja u pravcu Š. da je
negdje oko 16 časova iz pravca Ž. prolazeći pored kolone oko 30 vozla naišao
S. S. upravljajući PMV marke »Lada Niva« , da ga je D. propisno zaustavio i
istom izdao naređenje da nemože dalje da nastavi kretanje zbog kolone koja
pristiže iz pravca Š. i da vozilo pomjeri sa kolovoza , da je S. nastavio
kretanje sa vozilom a kroz otvoren prozor je rekao D. » ko te jebe«, da je
nakon ovoga D. sjeo u patrolno vozilo i krenuo za S., da je on i dalje ostao
na Usjeku da reguliše saobraćaj, da ga je nakon desetak minuta pozvao D.
telefonom da dođe do njega na nekih kilometar od mjesta U., da, kada je došao
kod D., vidio je da je PMV kojim je upravljao okrivljeni S.parkirano uz desnu
stranu kolovoza a iza tog vozila se nalazilo patrolno vozilo policije , da je
ispred PMV »Lada Niva« stajao okrivljeni i to naslonjen na sniježni namet
pored puta a ispred njega stajao je policajac D. a u njihovoj neposrednoj
blizini nalazio se N. R. , da mu je kolega D. rekao »kolega evo pogledajte šta
mi je uradio ovaj gospodin«, da je vidio da je D. bio pokidan jedan dio od
službene uniforme – jakna i to patent na jakni, da je on – svjedok izdao
naređenje okrivljenom da pođe sa njim i kolegom D. u stanicu policje i da ga
moraju privesti, da mu je okrivljeni S. tada rekao » o pa ti si pojašanje,
nema tog mudonje koji će da me danas privede«, da su ga tada on i kolega D.
uhvatili ispod miške i smjestili u policijsko vozilo a okrivljeni je i dalje
nastavio da ih vrijeđa govoreći »životinje, vi ste budale, vi niste ljudi nego
životinje, džukele jedne«.
Iz iskaza svjedoka N.R.proizilazi, da je 25. 02. 2012. godine oko 16 časova
zajedno sa S. S. sa putničkim vozilom marke »Lada Niva« kojim je upravljao S.,
pošao u selo J. jer je S. trebao svojoj bolesnoj sestri da odnese ljekove, da
je na raskrsnici prema S. k.stajala patrola policije i zaustavljala vozila, da
je policajac D. pomoću službene palice – tablice na kojoj je bio znak »stop«
zaustavio i vozilo kojim je S.upravljao, da S. nije zaustavio svoje vozilo već
je nastavio da se kreće prema J., da je nakon što su prošli 150 – 200 metara
primjetio da za njima ide policijsko vozilo, da je S. zaustavio vozilo, da je
iz policijskog auta izašao policajac D. i prišao vozilu kojim je upravljao S.
i povišenim tonom se obratio S. govoreći »izađi napolje i daj mi ključeve«, da
mu je S. odgovorio što da izađe a D. mu je rekao »zato što nisi stao« , da je
D.tada kroz otvorena vrata uvukao ruku i pokušavao da iz brave upravljača
izvuče ključeve govoreći S. da izađe iz auta, da je D.uhvatio S. za ruku –
mišku i izvukao ga iz vozila, da se S. zateturao i uhvatio se za policajca D.
odnosno za njegove grudi, da je on – svjedok cijelo to vrijeme sjedio u
vozilu, a kasnije je iz istog izašao ali nije odmicao od vrata vozila, da je
čuo da S. govori D. »pusti me hoću da idem pješke da nosim lijekove«, da nije
vidio koji dio garderobe je S. pocijepao D., da je kritičnog dana S. S. bio
pijan, da je ubrzo na lice mjesta došao i policajac V. pa su S. smjestili u
policijsko vozilo a D. je ključeve od vozila kojim je upravljao S.dao njemu –
svjedoku i rekao mu da vozilo doveze do Ispostave Žabljak što je on i uradio.
Sud je prihvatio u cjelosti iskaze svjedoka- oštećenog D. Dr. i svjedoka V. M.
kao jasne i logične, a ovo sa razloga jer su oni na jedan objektivan način
predstavili kritični događaj kako se desio i na koji način su zapazili iz
svoga ugla hronologiju dešavanja i aktere kritičnog događaja, pri čemu ovim
iskazima stranke nijesu prigovorile. Sud je djelimično prihvatio iskaz
svjedoka N. i to u pravcu da je oštećeni na propisan način zaustavljao vozilo
kojim je upravljao okrivljeni , te da okrivljeni svoje vozilo nije zaustavio
već je nastavio dalje kretanje, pa dalje da je oštećeni svojim službenim
vozilom pošao za vozilom okrivljenog, sustigao ga i zatražio od istog da
izgasi motor u vozilu i izađe iz vozila a sa razloga jer ovaj dio iskaza ima
svoju podlogu u iskazima svjedoka D. i V. a djelimično i u odbrani
okrivljenog. Međutim, dio iskaza svjedoka N. nije prihvatio u pravcu da
oštećeni pri zaustavljanju vozila okrivljenog nije od istog tražio na uvid
dokumenta, odnosno da je do kidanja rajfešlusa na jakni oštećenog došlo
slučajno jer se okrivljeni navodno pridržavao za oštećenog zbog pijanstva, a
ovo sa razloga što ovaj dio iskaza nije ubjedljiv ni logičan, konfuzan je i
sračunat da svjedok ublaži odgovornost okrivljenog a ovo tim prije jer se
rajfešlus na službenom odijelu oštećenog sigurno ne može pokidati lako i
trzanjem ruke ovlaš ili oslanjanjem na odjeću i tijelo oštećenog već upravo
jačim trzajem i namjerom da se taj dio odjeće – uniforme ošteti.
Iz službene zabilješke UP Ispostava Žabljak od 27.02. 2012.g. , patrolnog
lista br. 265, te zapisnika o alkotestiranju okrivljenog od 25. 2. 2012.
godine proizilazi da su oštećeni policajac D. D. i njegov kolega Vu. M.25. 02.
2012. godine u vremenu od 14 do 22 časa bili raspoređeni na poslovima kontrole
i regulisanja saobraćaja na mjestu zv. U. , na putnom pravcu Ž. – Š., da su
vršili naizmjenično propuštanje vozila tim putnim pravcem zbog uslova koji su
vladali na kolovozu, da su u jednom momentu propisno zaustavili okrivljenog
koji je upravljao vozilom »Lada Niva« reg. oznake PG ... i upozorili ga da ne
može da nastavi kretanje vozilom radi kolone vozila koja je dolazila iz
suprotnog pravca i naredili mu da pomjeri svoje vozilo sa kolovoza radi
propuštanja kolone, da okrivljeni nije postupio po naredbi službenih lica već
je nastavio sa kretanjem vozilom prema Š. nakon čega je policajac D. sjeo u
službeno vozilo i pošao za okrivljenim koristeći zvučne signale i rotaciju na
svojem vozilu kao znak vozaču ispred njega da vozilo zaustavi što je
okrivljeni i uradio, da je D. naredio okrivljenom da stavi motor vozila van
pogona i izađe iz vozila a nakon što je okrivljeni izašao iz vozila obratio se
oštećenom uvredljivim riječima hvatajući ga za rever od jakne – uniforme i
trzanjem desnom rukom nadolje pokidao oštećenom rajfešlus sa jakne, nakon čega
ga je policajac D. uhvatio za ruku i uz asistenciju policajca V. priveo u
prostorije policije, da je okrivljeni u službenim prostorijama alkotestiran
gdje je na alkotestu pokazao da ima 2,40 promila alkohola u organizmu. Sud je
u cjelosti prihvatio gornje dokaze a ovo tim prije jer svoju podlogu nalaze i
u iskazima saslušanih svjedoka kojima je sud u potpunosti poklonio vjeru, te
djelimično i u iskazu svjedoka N. a djelimično i u odbrani okrivljenog,
cijeneći da su jasni i nesumnjivi , međusobno se prožimaju a stranke im nijesu
prigovorile.
Iz izvoda iz KE za okrivljenog sud je utvrdio da okrivljeni ranije nije
osuđivan.
Sud je posebno cijenio odbranu okrivljenog , pa je zaključio, da istu ne može
prihvatiti a ovo sa razloga, jer je ista sračunata na izbjegavanje krivične
odgovornosti, odnosno na njeno ublažavanje. Naime, predmetna odbrana je
nelogična, konfuzna, kontradiktorna i neubjedljiva a ovo iz sledećih razloga:
neubjedljivo je i nelogično da prolazeći pored kolone od kako kaže 10 do 15
vozila i obzirom da je pored iste stajalo jedno policijsko vozilo a ovo u
uslovima kada je opšte poznata stvar u tom vremenskom periodu bila da je
otežan režim saobraćaja na putnom pravcu Ž. – Š. zbog sniježnih nepogoda, da
okrivljeni nije vidio policajca koji mu je jasno pokazao znak da stane a
gornje tim prije jer je i suvozač – svjedok N. jasno vidio da je policajac
pokazao tablicom »stop« da okrivljeni vozilo zaustavi. Nadalje, neubjedljivo
je da oštećeni policajac nije nakon što je sustigao sa svojim vozilom vozilo
okrivljenog, od istog tražio dokumenta – isprave (vozačku i saobraćajnu), jer
je to uobičajena praksa i obavezna službena radnja svakog službenog lica –
policajca u poslovima vršenja kontrole saobraćaja, pa dalje, neubjedljivo je
da je oštećeni izvlačio iz vozila okrivljenog a ovo tim prije jer za tim nije
imao nikakve potrebe, obzirom da je predhodno izdao naredbu da okrivljeni
zaustavi rad motora a potom da izađe iz vozila. Nadalje, nelogično je da je
okrivljeni samo oslanjajući se na tijelo oštećenog policajca pokidao mu
rajfešlus, što je dodatno i neubjedljivo a imajući u vidu da se uniforme
službenih lica a posebno policajaca upravo rade od kvalitetnih materijala
posebno imajući u vidu prirodu posla te profesije i opasnosti sa kojima se ta
službena lica svakodnevno susreću. Konačno odbrana okrivljenog je u
suprotnosti sa dokazima kojima je sud poklonio vjeru u cjelosti.
Na osnovu savjesne i brižljive ocjene provedenih dokaza, cijeneći iste
pojedinačno a u kontekstu jednih sa drugima, te sve u kontekstu sa odbranom
okrivljenog a gornje u smislu čl. 17 i 370 ZKP- a sud je na pouzdan način
zaključio da je okrivljeni počinio krivično djelo stavljeno mu na teret, tj.
da je okrivljeni dana 25. 02. 2012. godine, oko 16 časova u mjestu M. G. – U.,
na dionici puta Ž. – Š., silom spriječio službeno lice – policijskog
službenika D. D. u vršenju poslova javne bezbjednosti – kontrole i regulisanja
saobraćaja i propuštanja jednosmjernog saobraćaja u pravcu Š., na način što je
upravljajući PMV marke »Lada Niva« reg. br. PG ... prošao pored kolone od oko
30 vozila i nakon izdatog naređenja policijskog službenika D.D. okrivljenom da
vozilo pomjeri sa kolovoza i da ne može da nastavi dalje kretanje zbog kolone
vozila koja je pristizala iz pravca Š., okrivljeni se policijskom službeniku
D. kroz otvoren prozor automobila povišenim tonom obratio riječima » ko te
jebe«, a potom vozilo stavio u pogon i nastavio kretanje u zabranjenom pravcu
– pravcu Š., a nakon čega je policijski službenik D. D. sjeo u patrolno vozilo
i krenuo za vozilom kojim je upravljao okrivljeni S., koji je vozilo zasutavio
na znak rotacije i zvučnog signala, pa kada mu je policijski službenik D. D.
tražio na uvid vozačku i saobraćajnu dozvolu i izdao naređenje da ugasi vozilo
i isto napusti , okrivljeni mu se kroz otvoren prozor od auta obratio » šta
oćeš budalo jedna, ovo su moji putevi i ko mi može zabraniti da se krećem«,
nakon čega je otvorio vrata vozila obraćajući se policijskom službeniku D., sa
podignutim kažiprstom riječima » budalo jedna, jebo te konj« a nakon čega je
okrivljeni izašao iz vozila i desnom rukom uhvatio policijskog službenika D.
D. za jaknu od policijske uniforme i trgnuo je nadolje, pri čemu mu je pokidao
rajsfešlus od jakne.
Pravnom ocjenom ovako utvrđenog činjeničnog stanja, sud nalazi da se u radnji
okrivljenog stiču svi bitni elementi bića krivičnog djela sprečavanje
službenog lica u vršenju službene radnje iz čl. 375 st. 3 u vezi st. 1 KZ a
koje djelo čini svaki onaj ko silom ili prijetnjom da će neposredno
upotrijebiti silu spriječi službeno lice u vršenju službene radnje koju
preduzima u okviru svojih ovlašćenja a to učini prema službenom licu u vršenju
poslova javne bezbjednosti.Oštećeni je službeno lice u smislu čl. 142 st. 3 KZ
tj. policajac zaposlen u Upravi policije – Ž. koji obavlja službenu dužnost na
osnovu zakona i propisa donijetih na osnovu zakona. U konkretnom slučaju
oštećeni – policajac D. ja zakonito obavljao službenu radnju tj. vršio
kontrolu i regulisanje drumskog saobraćaja u otežanim zimskim sniježnim
uslovima na potezu puta Ž. – Š. a to proističe iz provedenih dokaza kojima je
sud poklonio vjeru i iz kojih proizilazi, da je oštećeni u vršenju svoje
službene dužnosti sa svojim kolegom – policajcem V. bio zaustavio kolonu
vozila radi propuštanja dolazeće kolone vozila iz pravca Š. a koju okolnost
argumentovano niko od aktera kritičnog događaja nije osporio, pa dalje,
propisno je tablicom sa znakom »stop« zaustavio i vozilo kojim je upravljao
okrivljeni, koji nije postupio po izdatoj naredbi da se zaustavi, pa dalje, ni
nakon što ga je policajac – oštećeni sustigao sa vozilom nije postupio po
daljoj naredbi da mu pokaže isprave (saobraćajnu i vozačku), odnosno, da stavi
motor vozila izvan pogona i odmah izađe iz vozila, već je u jednom momentu
primijenjujući silu tj. fizičku snagu uhvatio policajca – oštećenog za jaknu –
policijsku uniformu i trzajući je nadolje pokidao rajfešlus od iste. Službena
radnja koja predstavlja zaštitni objekat ovoga krivičnog djela i koju je
kritične prilike preduzeo oštećeni policajac, bila je zakonita i ima svoj
pravni osnov u odredbama čl. 25 i 26 Zakona o policiji, prema kojima,
policijski službenik ima ovlašćenja da upozori lice koje svojim ponašanjem i
djelovanjem ugrožava bezbjednost saobraćaja na putevima, odnosno ovlašćenje da
izda naređenja radi održavanja bezbjednosti drumskog saobraćaja. Takođe je
policajac D. postupio i u skladu i sa odredbama čl. 123 – 143 Pravilnika o
načinu obavljanja određenih policijskih poslova i primjeni ovlašćenja u
obavljanju tih poslova a ovo ukoliko se to tiče kontrole nad stanjem puteva i
kontrole učesnika u saobraćaju, odnosno postupio saglasno sa odredbama čl. 36
Kodeksa policijske etike, prema kojem, a to je u ovom postupku nesumnjivo
utvrđeno, u komunikaciji sa građaninom policijski službenik je poštovao
ličnost i dostojanstvo istog. Dakle, okrivljeni je krivično djelo izvršio sa
umišljajem, jer je bio svjestan svoga djela a ipak je to djelo učinio, tj.
spriječio da se izvrši službena radnja, prekidajući kontinuitet vršenja iste,
radi čega su nastupile i zakonske posledice njegove inkriminisane radnje a
zbog čega je okrivljeni krivično pravno odgovoran.
Prilikom odlučivanja o vrsti i visini kazne, sud je imao u vidu svrhu
kažnjavanja, stepen krivice i druge okolnosti predviđene u čl. 42 KZ pa je u
odsustvu otežavajućih okolnosti, od olakšavajućih okolnosti koje je cijenio
kao osobito olakšavajuće, uzeo da okrivljeni ranije nije osuđivan, da je
porodičan čovjek, da je kritične prilike bio pod dejstvom alkohola, te da je
odmah nakon događaja u prostorijama policije u Ž. uputio oštećenom izvinjenje,
odnosno da je na glavnom pretresu izrazio žaljenje i osjećanje krivice zbog
događaja koji se desio, te mu je predhodno ublažavajući zaprijećenu kaznu
shodno čl. 45 st. 3 i čl. 46 st. 1 tačka 5 KZ, obzirom da je kao zaprijećena
krivična sankcija za naznačeno krivično djelo predviđena kazna zatvora od 6
mjeseci do pet godina, izrekao uslovnu osudu kojom mu je utvrdio kaznu zatvora
u trajanju od 3 /tri/ mjeseca sa odgodom izvršenja na period od dvije godine.
Po ocjeni ovoga suda sa označenom krivičnom sankcijom će se postići svrha
kažnjavanja u smislu generalne i specijalne prevencije shodno čl. 4 i 32 KZ,
jer je sud uvjerenja da se realno može očekivati u postojećim okolnostima da
će upozorenje dovoljno uticati na učinioca da ne vrši krivična djela.
Oglašavajući okrivljenog krivim sud ga je obavezao da plati sudu paušal u
iznosu od 60 € a ovo shodno čl. 226 st. 3 i čl. 229 ZKP-a a ovo imajući u vidu
trajanje, složenost postupka i imovno stanje okrivljenog, dok drugih troškova
krivičnog postupka nije bilo
Sa iznijetog odlučeno je kao u izreci.
OSNOVNI SUD U ŽABLJAKU, dana 08. 05. 2012. godine
ZAPISNIČAR PREDSJEDNIK SUDA
Ikonija Šibalić,s.r. Mihailo Anđelić, s.r.
PRAVNA POUKA:
Protiv ove presude dozvoljena je žalba u roku od
8 dana po prijemu pismenog otpravka iste, preko
ovog suda Višem sudu Bijelo Polje.