U IME CRNE GORE
K. br. 27/12
OSNOVNI SUD U ŽABLJAKU, kao prvostepeni krivični po predsjedniku suda Andjelić
Mihailu, kao sudiji pojedincu, uz sudjelovanje Novosel Zorice kao zapisničara
u krivičnom predmetu protiv okrivljenog V. B. iz Ž., zbog krivičnog djela
Ugrožavanje opasnim oruđem pri tuči i svadji, iz čl. 154 KZ, po optužnom
predlogu ODT iz Pljevalja Kt. br. 140/12 od 28. 06. 2012. godine, nakon
održanog usmenog, javnog i glavnog pretresa u prisustvu Đ. V., zamjenika ODT
iz Pljevalja, okrivljenog i oštećenog, donio je dana 16. 07. 2012. godine i
istog dana javno objavio
P R E S U D U
Okrivljeni V. B., od oca R. i majke D. rodjene N., rodjen .... godine u K. –
H., sa mjestom prebivališta u Ž., JMB ..., C., državljaninn CG, po zanimanju
konobar, završio srednju poljoprivrednu školu, neoženjen, vojsku nije služio,
ne vodi se u VE, srednjeg imovnog stanja , ranije osudjivan presudom Osnovnog
suda u Žabljaku K. br. 22/04 od 22. 04. 2004. godine zbog krivičnog djela iz
čl. 204 st.1 KZ RCG na kaznu zatvora u trajanju od 6 (šest) mjeseci uslovno na
period od 2 (dvije) godine, ne nalazi se pod istragom za drugo krivično djelo,
K r i v j e
Što je
Dana 27.05.2012. godine, oko 07,30 h, u ulici T. Dž. bb, u Ž., pri svađi sa
oštećenim S. M., mašio se kamena, sredstva podobnog da tijelo teško povrijedi
ili zdravlje teško naruši, na način, što je kamen rukom uzeo sa zemlje i bacio
ga u pravcu oštećenog,
- čime je izvršio krivično djelo Ugrožavanje opasnim oruđem pri tuči i svadji
iz čl. 154 Krivičnog zakonika Crne Gore (KZ),
- pa mu sud primjenom citiranog zakonskog propisa i čl. 4, 5, 13, 15, 42, 52,
53 i 54 Krivičnog zakonika Crne Gore i čl. 226 st.2 tačka 9 i st.3, čl.229 i
čl. 374 Zakonika o krivičnom postupku (ZKP-a) , i z r i č e
USLOVNU OSUDU
Sa kojom mu utvrdjuje kaznu zatvora u trajanju od 3 (tri) mjeseca i
istovremeno odredjuje da se ova kazna neće izvršiti ako osudjeni u roku od
dvije godine ne učini novo krivično djelo.
Okrivljeni je dužan platiti paušal u iznosu od 55 € u roku od 15 dana po
pravosnažnosti presude, dok ostalih troškova krivičnog postupka nije bilo.
O b r a z l o ž e nj e
ODT iz Pljevalja optužnim predlogom Kt. br. 140/12 od 28. 06. 2012. godine,
dajući opis radnje izvršenja, pravno je ocijenio, da je okrivljeni počinio
krivično djelo Ugrožavanje opasnim orudjem pri tuči i svadji iz čl. 154 KZ CG,
na način, mjesto i u vrijeme kako je to bliže opisano izrekom presude,
predlažući da se okrivljeni za počinjeno krivično djelo oglasi krivim i osudi
po zakonu, pri čemu je ostao i u završnoj riječi .
Oštećeni S. M. se nije pridružio krivičnom gonjenju okrivljenog, niti je
ispostavio imovinsko pravni zahtjev.
Okrivljeni u svojoj odbrani u predhodnom postupku i na glavnom pretresu od 16.
07.2012. godine je izjavio, da je dana 27.05.2012. godine, negdje oko 6,00 h,
poslije posla došao kući a da je prethodni dan proveo dugo vremena na radu, da
je legao da spava ali nije mogao zaspati zbog buke koju su stvarale radne
mašine u dvorištu njegovog komšije tj. oštećenog, da je iritiran bukom izašao
iz kuće i posvađao se sa oštećenim, da su vikali jedan na drugog i imali oštru
verbalnu prepirku, da je u jednom momentu uzeo jedan kamen u ruku i bacio ga u
pravcu oštećenog sa udaljenosti od oko 5 m, ali da nije imao namjeru da ga
pogodi i povrijedi tim kamenom, konačno je izjavio da mu je žao zbog svega što
je učinio, priznao je krivicu i počinjeno krivično djelo i izvinuo se
oštećenom. U završnoj riječi je ocjenu svoje odgovornosti prepustio sudu.
Sud je u dokaznom postupku saslušao svjedoka – oštećenog S. M. i izvršio uvid
u presudu Osnovnog suda u Žabljaku K.br.22/04 od 22.04.2004. godine,a gornje
shodno saglasnom predlogu zamjenika ODT i okrivljenog, obzirom da bi postupak
oko pribavljanja izvoda iz KE za okrivljenog iz druge države ( R. H. ) trajao
dugo.
Iz iskaza svjedoka – oštećenog S. M., proizilazi, da je komšija sa
okrivljenim, da su dana 27.05.2012. godine, oko 7,30 h majstori pravili
trotoar oko njegove kuće pa su bili uključili mašine koje su im bile potrebne
za rad, da je u jednom momentu iz svoje kuće izašao okrivljeni bos i go do
pojasa pa da je silazeći niz stepenice počeo da vrijeđa oštećenog, nakon čega
se vratio u kuću, pa ponovo izašao iz kuće i svađao se sa oštećenim, da bi u
jednom momentu okrivljeni uzeo jedan kamen u ruku i sa istim gađao u njegovom
pravcu ali ga nije pogodio, da je zbog toga pozvao policiju jer je postojala
opasnost da ga okrivljeni fizički napadne. U završnoj riječi je prihvatio
izvinjenje okrivljenog, sa istim se izmirio i nije se pridružio krivičnom
gonjenju okrivljenog, niti je ispostavio imovinsko pravni zahtjev.
Sud je u cjelostio prihvatio iskaz oštećenog kao jasan i nesumnjiv jer svoju
podlogu nalazi između ostalog i u odbrani okrivljenog, a kao takav je logičan
i ubjedljiv.
Iz presude Osnovnog suda u Žabljaku K.br.22/04 od 22.04.2004. godine,
pravosnažne i izvršne,proizilazi da je okrivljeni osuđivan zbog krivičnog
djela nedozvoljeno držanje oružja ili eksplozivnih materija iz čl 204 st.1 KZ
na kaznu zatvora u trajanju od šest mjeseci uslovno na dvije godine.
Sud je posebno cijenio odbranu okrivljenog , pa je zaključio da istu može
prihvatiti obzirom da je njegovo priznanje krivice i počinjenog krivičnog
djela potpuno a svoju podlogu nalazi i u iskazu oštećenog.
Na osnovu savjesne i brižljive ocjene provedenih dokaza u smislu čl. 17 i čl.
370 ZKP-a sud je na pouzdan način utvrdio, da se okrivljeni dana 27.05.2012.
godine, oko 07,30 h, u ulici T. Dž. bb, u Ž., pri svađi sa oštećenim S. M.,
mašio kamena, sredstva podobnog da tijelo teško povrijedi ili zdravlje teško
naruši, na način što je sa zemlje rukom uzeo kamen i bacio ga u pravcu
oštećenog.
Pravnom ocjenom ovako utvrdjenog činjeničnog stanja, sud nalazi da se u
radnjama okrivljenog stiču svi bitni elementi krivičnog djela ugrožavanje
opasnim orudjem pri tuči i svadji iz čl. 154 KZ CG, koje djelo čini svaki onaj
» ko se pri tuči ili svadji maši oružja, opasnog oruđa ili drugog sredstva
podobnog da tijelo teško povrijedi ili zdravlje teško naruši« . Okrivljeni je
djelo učinio sa direktnim umišljajem kao predvidjenim oblikom vinosti, jer je
bio svjestan da pri oštroj verbalnoj prepirci, odnosno svadji sa oštećenim,
koji nije imao u rukama nikakvo sredstvo, i sa kojim je od ranije imao
korektne odnose, ne smije podizati kamen sa zemlje i u njegovom pravcu bacati
kamen kao opasno sredstvo, podobno da tijelo oštećenog teško povrijedi ili mu
zdravlje teško naruši, a ipak je tu radnju preduzeo, čime je ispoljio svijest
i volju da ozbiljno zaprijeti oštećenom, odnosno stvorio apstraktnu opasnost
za tijelo i zdravlje oštećenog. Za postojanje bitnih obilježja bića ovog
krivičnog djela nije bilo nužno da je okrivljeni oštećenog i udario, jer bi
time on učinio drugo znatno teže krivično djelo. Nesumnjivo je a na to upućuje
izjava svjedoka - oštećenog i odbrana okrivljenog, da je kritične prilike bilo
došlo do oštre verbalne prepirke izmedju okrivljenog i oštećenog, s tim što je
ta prepirka sa strane oštećenog bila u uobičajenim okvirima a ona koju je sa
svoje strane ispoljavao u svojim riječima okrivljeni, prelazila je okvire
obične prepirke i sadržala je opasnost praćenu prijetnjom da se dalji razvoj
dogadjaja izrodi u teške posledice. Namjera okrivljenog posebno se manifestuje
kroz činjenicu, da se mašio kamena – podigao ga sa zemlje i uzeo u ruku, pa ga
potom, da stvori kod pasivnog subjekta efekat na psihičkom planu i bacio u
pravcu oštećenog, te je za biće ovog krivičnog djela dovoljno i to, da je kod
okrivljenog postojala spremnost da kamen upotrijebi a na tu namjeru upućuju
utvrdjene činjenice o razvoju dogadjaja, iz kojih nesumnjivo proizilazi da je
namjera okrivljenog kod pasivnog subjekta – oštećenog stvorila osjećaj
ugroženosti za život i tjelesni integritet.
Oglašavajući okrivljenog krivim sud mu je na osnovu čl. 52, 53 i 54 KZ u
okviru opšte svrhe krivičnih sankcija iz čl. 4 istog, izrekao uslovnu osudu i
istovremeno utvrdio kaznu zatvora u trajanju od tri mjeseca sa odgodom
izvršenja na dvije godine a ovo pri ocjeni da nije nužno radi krivično pravne
zaštite izricati efektivnu novčanu kaznu ili kaznu zatvora kao propisane
krivične sankcije za ovo krivično djelo. Polazeći od stepena krivice
okrivljenog, kao i drugih okolnosti iz čl. 42 KZ CG, ličnosti okrivljenog,
njegovog korektnog držanja na sudu, ponašanja poslije izvršenog krivičnog
djela, a sve shodno čl. 54 st. 4 KZ CG, sud je od otežavajućih okolnosti uzeo,
da je okrivljeni ranije osudjivan ali da je od dana pravosnažnosti naznačene
presude OS u Žabljaku K. br. 22/04 protekao vremenski period od osam godina,
dok je od olakšavajućih okolnosti za okrivljenog uzeo, potpuno priznanje
krivice i djela stavljenog mu na teret, izvinjenje koje je uputio oštećenom sa
kojim je prvi komšija, te činjenicu da se oštećeni nije pridružio krivičnom
gonjenju, da se radi mladoj osobi, skromnog imovnog stanja sa mjesečnim
primanjem za posao konobara, pa mu je u smislu gore citiranih odredbi izrekao
uslovnu osudu u ubjedjenju da će se izrečenom sankcijom ostvariti svrha
kažnjavanja shodno čl.4 st.2 i čl.32 KZ.
Oglašavajući okrivljenog krivim sud ga je obavezao da plati paušal u iznosu od
55 eura a imajući u vidu trajanje i složenost postupka, te imovno stanje
okrivljenog a sve u smislu čl. 226 st.2 tačka 9 i st. 3 ZKP-a.
Sa izloženog odlučeno je kao u izreci.
OSNOVNI SUD U ŽABLJAKU, 16. 07.2012. godine
ZAPISNIČAR PREDSJEDNIK SUDA
Novosel Zorica,s.r Mihailo Andjelić,s.r.
PRAVNA POUKA:
Protiv ove odluke dopuštena je žalba u roku od 8 dana
po prijemu pismenog otpravka iste preko ovog suda
Višem sudu Bijelo Polje.