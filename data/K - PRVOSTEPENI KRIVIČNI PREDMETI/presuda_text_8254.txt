K. br. 29/12
U IME CRNE GORE
OSNOVNI SUD U ŽABLJAKU, kao prvostepeni krivični, po predsjedniku suda
Andjelić Mihailu, kao sudiji pojedincu, uz sudjelovanje Kaljević Nađe kao
zapisničara, u krivičnom predmetu protiv okrivljenog R. S. iz P., K., Ul. I.
br...., zbog krivičnog djela krađa iz čl. 239 st.1. Krivičnog zakonika, po
optužnom predlogu ODT iz Pljevalja Kt. br.175/12 od 21.07.2012. godine, nakon
usmenog, javnog i glavnog pretresa održanog 02.08. 2012. godine u prisustvu
Zamjenika ODT iz Pljevalja Golubović Sanje i okrivljenog, donio je i istog
dana javno objavio
P R E S U D U
Okrivljeni R. S. od oca I. i majke M. rođene A., rođen ....godine u P., K.,
živi u P., K., Ul. I. br...., broj pasoša K..., izdat od strane M. O.A. – P.
dana 28.08.2008. godine, državljanin K., fizički radnik, razveden – otac
jednog maloljetnog djeteta, pismen, sa završenom osnovnom školom, sa
povremenim mjesečnim prihodima oko 250 eura , ranije osuđivan, ne nalazi se
pod istragom za drugo krivično djelo
K r i v j e
Što je
a)​ Dana 19.07.2012. godine, oko 16,20h, u ul. N. h. u Ž., iz prodavnice
poljoprivrednih proizvoda u Tržnom centru, vlasništvo oštećene P. M., u
namjeri da sebi pribavi protivpravnu imovinsku korist, od oštećene oduzeo
novčanik u kojem se nalazio novac u iznosu od 225,00 eura, u apoenima od:
dvije novčanice od po 50,00 eura, a ostalih 125,00 eura u apoenima od po 20,00
eura, 10,00 eura i po 5,00 eura, na način što je ušao u prodavnicu u kojoj je
radila oštećena i u momentu kada je ista ušla u drugu prostoriju prodavnice,
okrivljeni je iskoristivši nepažnju oštećene, prošao iza pulta prodavnice i
oduzeo novčanik sa novcem koji se nalazio pored vage, na koji način je
prisvajanjem istog sebi pribavio protivpravnu imovinsku korist u iznosu od
225,00 eura, u kom iznosu je pričinjena šteta oštećenoj,
b)​ Dana 19.07.2012. godine, oko 17,00h, u ul. J. O. u Ž., iz STR »K. »,
vlasništvo oštećene D.D., u namjeri da sebi pribavi protivpravnu imovinsku
korist, od oštećene, oduzeo novčanik u kome se nalazio novac u iznosu od
250,00 eura, u apoenima od po 50, 20 i 10 eura, na način, što je ušao u
prodavnicu u kojoj je radila oštećena i tražio od nje da mu pokaže kozmetički
set koji se nalazio na polici, i u momentu kada se oštećena popela na stolicu
da dohvati kozmetički set, okrivljeni je iskoristivši njenu nepažnju oduzeo
novčanik sa novcem, koji se nalazio na polici, ispod pulta, na koji način je
prisvajanjem istog pribavio sebi protivpravnu imovinsku korist u iznosu od
250,00 eura u kojem iznosu je pričinjena šteta oštećenoj,
c)​ Dana 19.07.2012. oko 17,50h, u ul. V.K. bb, u Ž., iz STR »B.«, vlasništvo
oštećene M. I., u namjeri da sebi pribavi protivpravnu imovinsku korist od
oštećene, oduzeo novac u iznosu od 150,00 eura u apoenima od: dvije novčanice
od po 50,00 eura, dvije novčanice od 20,00 eura i jedana novčanica od 10,00
eura, na način, što je ušao u prodavnicu u kojoj je radila oštećena i tražio
od nje da mu izvaga jedan kg kajsija koje su se nalazile u gajbama na patosu i
u momentu dok je oštećena mjerila kajsije, iskoristivši njenu nepažnju, iz
torbice koja je bila otvorena a koja se nalazila ispod pulta oduzeo novac u
iznosu od 150,00 eura, na koji način je prisvajanjem istog sebi pribavio
protivpravnu imovinsku korist u iznosu od 150,00 eura u kojem iznosu je
pričinjena šteta oštećenoj,
Čime je izvršio produženo krivično djelo krađa iz člana 239 st.1 u vezi čl.49
Krivičnog Zakonika (KZ)
pa ga sud primjenom navedene zakonske odredbe i čl. 4,5,13,15,32,36,42 i 51 KZ
i čl. 226, čl. 229, čl.374 i čl. 458 Zakonika o krivičnom postupku (ZKP-a)
O S U Đ U J E
Na kaznu zatvora u trajanju od 4 (četiri) mjeseca, u koju kaznu mu se
uračunava i vrijeme provedeno u pritvoru od 19.07.2012. godine od 18,15 h
shodno rješenju vijeća Višeg suda u Bijelom Polju Kv.br.209/12 od 21.07.2012.
godine, pa nadalje do pravosnažnosti presude a najduže dok okrivljenom ne
istekne kazna zatvora koju je izrekao sud ovom presudom.
O troškovima krivičnog postupka sud će naknadno odlučiti posebnim rješenjem.
Oštećeni nijesu ispostavili imovinsko – pravni zahtjev.
O b r a z l o ž e n j e
Osnovni državni tužilac iz Pljevalja u Optužnom predlogu Kt. br. 175/12 od
21.07.2012. godine , dajući opis radnje izvršenja, pravno je ocijenio da je
okrivljeni počinio tri krivična djela krađe iz čl. 239 st.1. Krivičnog
zakonika, na način, mjesto i u vrijeme kako je to bliže opisano izrekom
presude. Na glavnom pretresu Zamjenik ODT-a je ostao pri optužnom predlogu a u
završnoj riječi je predložio da se okrivljeni oglasi krivim i osudi po zakonu,
te da se okrivljenom produži trajanje pritvora do pravosnažnosti presude.
Glavni pretres je bio zakazan za 17.08.2012. godine ali je isti održan
02.08.2012. godine, obzirom da je okrivljeni pismenim podneskom od 01.08.2012.
godine zatražio da se gornji rok skrati i pretres održi 02.08.2012. godine,
koji zahtjev okrivljenog je sud usvojio a u skladu sa čl.454 st.3 ZKP-a, te
dalje glavni pretres održao u odsustvu branioca okrivljenog, koji je bio
postavljen okrivljenom za vrijeme njegovog boravka u pritvoru a ovo u uslovima
kada je branilac bio uredno obaviješten i telefonskim putem 02.08.2012. godine
obavijestio sudećeg sudiju o razlozima spriječenosti da prisustvuje glavnom
pretresu a okrivljeni se saglasio da glavni pretres bude održan bez branioca,
koga nije želio angažovati, pa je glavni pretres i održan obzirom da se nije
radilo o obaveznoj odbrani.
Oštećeni P. M., D.D. i M.I., svi iz Ž. nijesu se pridružili krivičnom gonjenju
niti su ispostavili imovinsko pravni zahtjev.
Okrivljeni u svojoj odbrani u predhodnom postupku i na glavnom pretresu
priznaje krivicu i počinjeno krivično djelo koje mu je stavljeno na teret a
činjenično bliže precizirano optužnim aktom, a ovo u dijelu ukoliko se odnosi
na tačku a) i tačku b) optužnog akta, koje priznanje u tom dijelu je potpuno,
dok u odnosu na djelo pod tačkom c) optužnog akta priznanje je bilo djelimično
i to u pravcu visine otuđenog novčanog iznosa gdje je okrivljeni tvrdio da je
iz torbice otuđio 110,00 eura umjesto 150,00 eura kako je tvrdila oštećena M.
I.. U bitnom je istakao, da je na zapisniku pred ODT Pljevlja od 19.07.2012.
godine dao netačne podatke o svom identitetu, gdje se predstavio kao K. I. a
ustvari njegovo pravo ime je R. S., te da identifikacioni podaci dati na
glavnom pretresu su istiniti, da je pasoš pribavio na zakonom dozvoljen način
i da isti nije falsifikovao. U odnosu na činjenične navode iz optužnog akta
ukazao je, da je dana 19.07.2012. godine u kratkom vremenskom intervalu i na
način kako je bliže opisano optužnim aktom otuđio novac iz tri trgovinske
radnje u Ž. i to u Tržnom centru od oštećene P.M. oduzeo novčanik u kome je
bilo 225,00 eura pri čemu se novčanik nalazio u momentu otuđenja iza pulta a
pored vage, te dalje iz prodavnice STR »Kum« od oštećene D. D. oduzeo novčanik
koji se nalazio na polici i u kojem se nalazilo 250,00 eura, te dalje iz
prodavnice »Bi.« od M. I. oduzeo iz torbice 150,00 eura, pa dalje, da je
kritične prilike bio u pijanom stanju, da je iz novčanika oduzeti novac stavio
u džep bermuda a novčanike odbacio od sebe u travu, odnosno na parking ispod
jednog vozila. Takođe je ukazao da ga je u Ž. iz P. taksi vozilom dovezao
njegov prijatel P. I., da mu je za vožnju od P. do Ž. platio 80,00 eura a da
mu je nakon što je novac ukrao dao još 100,00 eura, da P. nije sa njim
učestvovao u krađi ali je P. saopštio da je u gore naznačenim objektima
izvršio krađu. U završnoj riječi je izjavio da se kaje zbog učinjenog, izvinuo
se oštećenima i obećao sudu da se više nikada neće baviti nedozvoljenim
radnjama a ocjenu svoje odgovornosti je prepustio sudu pri čemu je posebno
ukazao da je lošeg zdravlja i da ima obavezu prema maloljetnom djetetu.
Sud je u dokaznom postupku proveo dokaze: saslušao svjedoke – oštećene P.M.,
D. D. i M. I., te pročitao Službenu zabilješku UP Ispostave Žabljak
Ip.br.34-04 br.240/12 -924/6 od 19.07.2012 godine, službenu zabilješku UP
Ispostave Žabljak br.34-04 br.240/12 -924/4 od 19.07.2012 godine, izvršio uvid
u kopiju pasoša K .... izdat od M.O. A.- P. od 28.08.2008 godine, pročitao
telegram UP CG Sektro kriminilastičke policije – NCB Interpol Podgorica
br.03/08-37-1990 od 20.07.2012 godine, izvršio uvid u fotodokumentaciju
br.3-65/12 od 19.07.2012 godine, pročitao potvrdu 240/12 -924/5 od 19.07.2012
godine, te potvrdu o privremeno oduzetim predmetima od 19.07.2012 godine na P.
I. br.240/12-924/7 od 19.07.2012 godine.
U toku dokaznog postupka ODT je odustao od predloga za saslušanje svjedoka P.
I., sa kojim predlogom se saglasio okrivljeni, uz obrazloženje da se postupak
ne bi nepotrebno odugovlačio a imajući u vidu priznanje okrivljenog, te dalje,
sud nije pribavio podatke iz KE za okrivljenog sa K., iako su ovi podaci
službenim putem preko MUP-a traženi ali nijesu dostavljeni a ovo obzirom na
izjašnjenje okrivljenog o ranijim osudama, u uslovima kada je ovaj postupak
hitan i radi se o pritvorskom predmetu, što bi po ocjeni suda nepotrebno
odugovlačilo njegovo rješavanje.
Svjedok – oštećena P. M. je izjavila, da je dana 19.07.2012. godine, radila u
svojoj prodavnici poljoprivrednih proizvoda u Tržnom centru, bilo je nešto oko
16,20 h, primijetila je jedno lice njoj nepoznato da se šetalo ispred radnje,
i koliko se sjeća nešto je rekao tj. da nekoga čeka, da je imala jedan
novčanik sa novcem i dokumentima na jednom pultu i to lice koga na pretresu
prepoznaje iskoristilo je trenutak njene nepažnje i uzelo je novčanik u kojem
je bilo 225,00e, i to: novčanice 50,00e x 2, jedna od 5,00e te 120,00 eura u
apoenima od 20,10 i 5 eura. Odmah je primijetila nestanak i povezala činjenice
da je to lice njoj ukralo novčanik i odmah ga je prijavila u policiju, a ovo
nakon što je predhodno opisala kako taj čovjek izgleda. Nije se pridružila
krivičnom gonjenju okrivljenog niti ispostavila imovinsko pravni zahtjev.
Svjedok – oštećena D. D. je izjavila, da je dana 19.07.2012 godine radila u
svojoj prodavnici »K.« , bilo je nešto oko 17,00h i u prodavnicu je ušlo njoj
nepoznato lice sa albanskim naglaskom u crnim bermudama i majci kratnih rukava
sa bijelim patikama na nogama, i isti joj je tražio jedan kozmetički set da mu
skine sa najgornje police, pa se ona popela na jednu stolicu da mu skine set i
isti mu pružila da pogleda , a on je rekao da će mu doći žena da pogleda taj
set i odmah je izašao iz objekta. Novčanik crni, kožni, sa 250,00 eura u
apoenima od po 50,20, 10 eura nalazio joj se na polici ispod pulta i on je
nestao, a ona je trenutno povezala stvari da je to lice iskoristilo njen
trenutak nepažnje i ukrao joj novčanik u kome se nalazio novac, te je slučaj
odmah prijavila policiji opisujući izgled imenovanog. Nije se pridružila
krivičnom gonjenju okrivljenog niti ispostavila imovinsko pravni zahtjev.
Svjedok M. I. je izjavila, da se dana 19.07.2012 godine, nalazila u svojoj
prodavnici »B.«, bilo je nešto poslije 17 h, u radnju je ušao jedan čovjek
kojeg prepoznaje na sudu kao okrivljenog, imao je čudno ponašanje sumnjive
osobe , sjeća se da joj je tražio da kupi neke proizvode, martadelu, čajnu i
sl. koje mu nije dozvolila, radilo se o nekoj beznačajno maloj količini, a ovo
sa razloga jer je bilo totalno sumnjivo lice, a nakon toga ju je zamolio da mu
izmjeri 2 kg paradajiza, 1 kg luka, te 1 kg kajsija. Ona je krenula da mu
izmjeri proizvode i on je iskoristio njenu nepažnju i iz torbice koja se
nalazila ispod pulta uzeo je 150,00e , a u torbici se nalazilo 210,00e, tj. u
torbici je ostalo još 60,00 eura. Isti se veoma brzo udaljio iz prodavnice, a
preko puta prodavnice ga je čekao taksista u vozilu sa tamnim naočarima i
krenuli su u pravcu N.. Kradju je odmah prijavila policiji i opisala
kradljivca, a želi da napomene da je upravo dok se imenovani nalazio u njenoj
prodavnici nastojala posebnu pažnju da obrati da joj isti šta ne ukrade, ali
on je to tako vješto uradio da ona ne može da shvati da je takvom brzinom to
učinio. U ovom slučaju sjeća se da su joj bili otudjeni novci u apoenima:
dvije novčanice o 50,00 eura, dvije od 20,00 eura i jedna od 10,00 eura, a
sjeća se da joj je u torbi ostalo 60,00 eura i radilo se sve o apoenima od po
5,00 eura i tvrdi da nijedno drugo lice nije moglo niti je ušlo da joj oduzme
novac u gornjem iznosu, to je mogao samo da učini okrivljeni. Nije se
pridružila krivičnom gonjenju okrivljenog niti ispostavila imovinsko pravni
zahtjev.
Sud je u cjelosti prihvatio iskaze svjedoka – oštećenih, kao jasne, ubjedljive
i istinite, jer se međusobno prožimaju i dopunjuju, svoju podlogu nalaze u
pisanim dokazima kojima je sud poklonio vjeru a stranke im nijesu prigovorile,
osim okrivljeni djelimično iskazu oštećene M., pri čemu je sud iskaz oštećene
M. prihvatio u cjelosti tj. da se radilo o 150,00 eura koje je okrivljeni
otuđio a ne o iznosu od 110,00 eura za koje okrivljeni tvrdi da je od nje
otuđio a ovo tim prije jer je iskaz oštećene ubjedljiv a ona nije imala
nijednog posebnog razloga da stavi na teret okrivljenom nešto što ovaj nije
učinio tj. ona je tvrdila da okrivljeni nije otuđio svu količinu novca, jer je
ostavio 60,00 eura od ukupno 210,00 eura, te bi bilo nelogično da ona optužuje
okrivljenog za iznos još od 40,00 eura ako je jasno i logički kazala da joj je
on ostavio 60,00 eura ispod banka, ovo tim prije što ona okrivljenog ne
poznaje, prihvatila je njegovo izvinjenje i nije se pridružila njegovom
krivičnom gonjenju.
Iz isprava: Službena zabilješka UP Ispostave Žabljak Ip.br.34-04 br.240/12
-924/6 od 19.07.2012 godine, službena zabilješka UP Ispostave Žabljak br.34-04
br.240/12 -924/4 od 19.07.2012 godine, kopija pasoša K... izdat od Ministry
Ofinternal Affairs- P. od 28.08.2008 godine, telegram UP CG Sektor
kriminilastičke policije – NCB Interpol Podgorica br.03/08-37-1990 od
20.07.2012 godine, fotodokumentacije br.3-65/12 od 19.07.2012godine, potvrde
240/12 -924/5 od 19.07.2012 godine, te potvrde o privremeno oduzetim
predmetima od 19.07.2012 godine na P. I.br.240/12-924/7 od 19.07.2012 godine,
proizilazi da je,okrivljeni dana 19.07.2012. godine lišen slobode oko 18,15h
na magistralnom putu Ž. – R.. u mjestu zvano P.. k. – Ža., da se nalazio u
vozilu marke »P.« reg. oznake PG – ... vlasništvoP. I.iz P., te da je
prethodno istog dana u vremenskom intervalu od 16,20h do 17,40h izvršio krađu
u tri trgovinska objekta na Ž. vlasništvo P. M. – oduzeo novčanik u kome se
nalazilo 225 eura, od D. D. oduzeo novčanik sa novcem u iznosu od 250 eura i
od M. I. oduzeo novac u iznosu od 150 eura, pa dalje, da je od okrivljenog
policija oduzela novac u iznosu od 690,00 eura, 80,00 US dolara, 180,00 dinara
i 40,00 KM, a od P. I. oduzela 175,00 eura, da se okrivljeni u momentu lišenja
slobode predstavio kao K. I. iz P.ali je provjerom preko Uprave policije –
sektora kriminalističke policije utvrđeno da se radi o licu – okrivljenom sa
identifikacionim podacima na ime R. S. rođen 28.03.1968. godine u P., pasoš
br. K... izdat od Ministry Ofinternal Affairs- P. od 28.08.2008 godine, pa
dalje, da je službenim licima iz Ispostave policije Žabljak okrivljeni na
terenu neposredno pokazao mjesta gdje je odbacio novčanike u kojima se nalazio
novac koji je prethodno bio otuđio.
Sud je prihvatio gornje dokaze u cjelosti jer se isti prožimaju i dopunjuju,
isprave su izdali državni organi u zakonitom postupku, svoju podlogu nalaze i
u odbrani okrivljenog, kao i u iskazima oštećenih – svjedoka, pri čemu im
stranke nijesu prigovorile.
Sud je posebno cijenio odbranu okrivljenog pa je zaključio, da istu može
prihvatiti, obzirom da po ocjeni ovoga suda ima svoju podlogu u provedenim
dokazima kojima je sud poklonio vjeru, s tim što sud ukazuje, da u jednom
manje bitnom dijelu tu odbranu nije prihvatio a koja se odnosi na tačnu visinu
novčanog iznosa kojeg je okrivljeni otuđio od oštećene M. I., nalazeći da je
neubjedljiva odbrana okrivljenog, u dijelu da je istoj oduzeo 110,00 eura
umjesto 150,00 eura kako tvrdi oštećena, koja ubjedljivo i logično kazuje da
joj je od ukupno 210,00 eura, koje su joj se nalazile u torbi, okrivljeni
ostavio 60,00 eura a uzeo 150,00 eura, te dalje, sud je povjerovao njenoj
ubjedljivoj tvrdnji, da nijedno treće lice osim nje i okrivljenog sa ovim
novcem nije dolazilo u dodir, jer oštećena nije imala nijedan razlog da stavi
na teret okrivljenom još 40,00 eura ako ih nije i zaista oduzeo. Svi ostali
dokazi daju podlogu da se odbrana okrivljenog u smislu priznanja krivice u
odnosu na ostale činjenične navode počinjenih krivičnih djela može prihvati u
cjelosti.
Na osnovu savjesne i brižljive ocjene provedenih dokaza, a cijeneći sve u
smislu čl. 17 i 370 ZKP-a, sud je na pouzdan način zaključio, da je okrivljeni
počinio krivično djelo na način, mjesto i u vrijeme kako je to bliže opisano
izrekom presude, odnosno sud je utvrdio činjenično stanje, da je dana
19.07.2012. godine, oko 16,20h, u ul. N. h. u Ž., iz prodavnice
poljoprivrednih proizvoda u Tržnom centru, vlasništvo oštećene P. M., u
namjeri da sebi pribavi protivpravnu imovinsku korist, od oštećene oduzeo
novčanik u kojem se nalazio novac u iznosu od 225,00 eura, u apoenima od:
dvije novčanice od po 50,00 eura, a ostalih 125,00 eura u apoenima od po 20,00
eura, 10,00 eura i po 5,00 eura, na način što je ušao u prodavnicu u kojoj je
radila oštećena i u momentu kada je ista ušla u drugu prostoriju prodavnice,
okrivljeni je iskoristivši nepažnju oštećene, prošao iza pulta prodavnice i
oduzeo novčanik sa novcem koji se nalazio pored vage, te dalje, oko 17,00h, u
ul. J. O. u Ž., iz STR »K. », vlasništvo oštećene D. D., u namjeri da sebi
pribavi protivpravnu imovinsku korist, od oštećene, oduzeo novčanik u kome se
nalazio novac u iznosu od 250,00 eura, u apoenima od po 50,00, 20,00,10,00
eura, na način, što je ušao u prodavnicu u kojoj je radila oštećena i tražio
od nje da mu pokaže kozmetički set koji se nalazio na polici, i u momentu kada
se oštećena popela na stolicu da dohvati kozmetički set, okrivljeni je
iskoristivši njenu nepažnju oduzeo novčanik sa novcem, te dalje, oko 17,50h, u
ul. V.K. bb, u Ž., iz STR »B.«, vlasništvo oštećene M. I., u namjeri da sebi
pribavi protivpravnu imovinsku korist od oštećene, oduzeo novac u iznosu od
150,00 eura u apoenima od: dvije novčanice od po 50,00 eura, dvije novčanice
od 20,00 eura i jedana novčanica od 10,00 eura, na način, što je ušao u
prodavnicu u kojoj je radila oštećena i tražio od nje da mu izvaga jedan kg
kajsija koje su se nalazile u gajbama na patosu i u momentu dok je oštećena
mjerila kajsije, iskoristivši njenu nepažnju, iz torbice koja je bila otvorena
a koja se nalazila ispod pulta oduzeo novac u iznosu od 150,00 eura.
Pravnom ocjenom gore utvrdjenog činjeničnog stanja, sud nalazi da se u radnji
okrivljenog stiču svi bitni elementi krivičnog djela krađa iz čl. 239 st. 1
KZ, a koje djelo čini svaki onaj » ko tuđu pokretnu stvar oduzme drugom u
namjeri da njenim prisvajanjem sebi ili drugom pribavi protivpravnu imovinsku
korist«. U konkretnom slučaju sud je zaključio, da je okrivljeni djelo izvršio
sa direktnim umišljajem, jer je bio potpuno svjestan da svojom radnjom tj.
oduzimanjem novca u vlasništvu oštećenih lica, na protivpravan način pribavlja
stvar koja pripada drugom tj. oštećenim P. M., D. D. I M. I., čime okrivljeni
stiče korist za sebe a kako je to utvrđeno tokom postupka u naznačenim
novčanim iznosima. Dakle, iz gornjeg ponašanja okrivljenog nesumnjivo se
zaključuje, da je on u svojoj radnji manifestovao i svijest i volju da
zabranjenu posledicu hoće kao svoju i istu je voljno preduzeo sa namjerom
prisvajanja, te se u njegovim radnjama ogledaju svi elementi bića krivičnog
djela koje mu je optužnim aktom stavljeno na teret, radi čega je za isto i
oglašen krivim. Sud je mišljenja, za razliku od stava ODT-a, koji upućuje na
zaključak da se radi o tri krivična djela, u konkretnom slučaju radi o
produženom krivičnom djelu krađe iz čl. 239 st.1 u vezi čl. 49 KZ, a prema
kojem, produženo krivično djelo čini više istih ili istovrsnih krivičnih
djela, učinjenih u vremenskoj povezanosti od strane istog učinioca a u
konkretnom slučaju naznačena krivična djela predstavljaju cjelinu jer je
okrivljeni u sva tri slučaja otuđio novac, koristio istu situaciju pri ulasku
u trgovinske radnje, sva djela su izvršena u vrlo kratkom vremenskom intervalu
(za oko sat vremena) i na užem prostoru gradskog jezgra opštine Žabljak.
Oglašavajući okrivljenog krivim sud mu je izrekao kaznu zatvora u trajanju od
4 (četiri) mjeseca, kao adekvatnu za izvršeno krivično djelo. Odlučujući da
okrivljenom izrekne kaznu zatvora, sud je imao u vidu okolnosti iz čl. 42 KZ ,
te posebno od olakšavajućih okolnosti uzeo, da je okrivljeni priznao počinjeno
djelo, da je izrazio iskreno kajanje i izvinjenje oštećenima, da ima jedno
maloljetno dijete i da je lošeg zdravstvenog stanja, te konačno, da se
oštećene nijesu pridružile krivičnom gonjenju niti ispostavile imovinsko
pravni zahtjev obzirom da im je otuđeni novac vraćen, dok je od otežavajućih
okolnosti uzeo, da je okrivljeni ranije po sopstvenom priznanju više puta
osuđivan, te da je u kratkom vremenskom intervalu učinio tri krivična djela u
produženom trajanju, a gornje sve u ubjeđenju da će se izrečenom kaznom
zatvora ostvariti svrha kažnjavanja iz čl. 32 KZ. Pri izricanju kazne zatvora
sud je shodno čl. 51 KZ odredio da se u istu uračunava vrijeme provedeno u
pritvoru od 19.07.2012. godine od 18,15 h shodno rješenju vijeća Višeg suda u
Bijelom Polju Kv.br.209/12 od 21.07.2012. godine, pa nadalje do pravosnažnosti
presude a najduže dok okrivljenom ne istekne kazna zatvora koju je izrekao sud
ovom presudom a ovo shodno odredbi čl. 458 st.9 ZKP sa razloga, jer postoje
okolnosti koje očigledno ukazuju na opasnost od bjekstva, tj. postoji
opravdana bojazan da bi se okrivljeni puštanjem na slobodu dao u bjekstvo, pa
se produženje pritvora okrivljenom pokazuje opravdanim na osnovu čl. 448 st.1
tačka 1 ZKP-a, a sve prethodno, posebno imajući u vidu visinu izrečene kazne,
davanje od strane okrivljenog neistinitih podataka o identitetu u toku
trajanja postupka izviđaja, nepostojanje stalnog zaposlenja na području Crne
Gore, te konačno, priroda posla kojom se povremeno bavi i potreba za čestim
putovanjima a u uslovima kada okrivljeni nema opravdanog interesa da ostane u
mjestu prebivališta, s obzirom da se radi o mlađem licu kome uža porodica nije
stalno nastanjena u Crnoj Gori.
Sud će o troškovima krivičnog postupka odlučiti posebnim rješenjem a ovo sa
razloga jer do dana donošenja odluke nijesu u spise predmeta dostavljeni:
troškovi vezani za izdatke radi dovođenja okrivljenog iz zatvora Bijelo Polje
na glavni pretres, te troškovi branioca okrivljenog za vrijeme zadržavanja,
odnosno dok se okrivljeni nalazi u pritvoru.
Oštećeni nijesu ispostavili imovinsko pravni zahtjev jer im je oduzeti novac
vraćen.
Sa iznijetog odlučeno je kao u izreci presude.
OSNOVNI SUD U ŽABLJAKU, dana 02.08. 2012.god.
ZAPISNIČAR  PREDSJEDNIK SUDA
Nađa Kaljević ,s.r. Mihailo Anđelić,s.r.
PRAVNA POUKA:
Protiv ove presude dozvoljena je žalba u roku
Od 8 dana po prijemu pismenog otpravka
presude, preko ovog suda Višem sudu Bijelo
Polje.