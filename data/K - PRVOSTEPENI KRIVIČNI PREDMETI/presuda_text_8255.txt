K. br. 31/12
U IME CRNE GORE
OSNOVNI SUD U ŽABLJAKU,  kao prvostepeni krivični, po predsjedniku suda
Andjelić Mihailu, uz sudjelovanje zapisničara Šibalić Ikonije, u krivičnom
predmetu protiv okrivljenog P. B. iz Ž., po optužnom predlogu Osnovnog
državnog tužioca iz Pljevalja Kt. br. 149/12 od 01.08.2012. godine, zbog
krivičnog djela Falsifikovanje isprave iz čl. 412 st. 2 u vezi st. 1 Krivičnog
zakonika, nakon održanog usmenog, javnog i glavnog pretresa dana 21. 08. 2012.
godine kojem su prisustvovali zamjenik ODT iz Pljevalja Gačević Božidarka i
okrivljeni, donio je i istog dana javno objavio
P R E S U D U
Okrivljeni P.B., od oca J. i majke B., rođene S., rođen .... godine u P., sa
prebivalištem u selu P., opština Ž., državljanin CG, JMB ..., govori srpskim
jezikom, razumije crnogorski jezik, neoženjen, bez djece, pismen, završio
srednju školu - tehničar kulinarstva, nezaposlen, lošeg imovnog stanja, ranije
neosuđivan , protiv njega se ne vodi postupak za drugo krivično djelo,
K r i v j e
Što je
Dana 09 06. 2012. godine oko 19,30 časova, na regionalnom puta Ž. – Đ. T., u
mjestu zv. G. o., opština Ž., lažnu javnu ispravu – registarske tablice reg.
br.ŽB ... , koje pripadaju drugom vozilu, upotrijebio kao prave, na način što
je iste postavio na TMV marke »Zastava« i upravljao u javnom saobraćaju ,
- čime je izvršio krivično djelo Falsifikovanje isprave iz čl. 412 st. 2 u
vezi st. 1 Krivičnog zakonika (KZ ),
pa mu sud primjenom navedenog zakonskog propisa i čl. 4, 5,13,15,32, 36, 42,
52, 53 i 54 KZ i čl. 226 st.2 tačka 9 i st.3, čl.229 i čl. 374 Zakonika o
krivičnom postupku (ZKP-a) , i z r i č e
USLOVNU OSUDU
Sa kojom mu utvrdjuje kaznu zatvora u trajanju od 3 (tri) mjeseca i
istovremeno odredjuje da se ova kazna neće izvršiti ako osudjeni u roku od
dvije godine ne učini novo krivično djelo.
Troškova krivičnog postupka nije bilo a okrivljeni se oslobađa plaćanja
paušala.
Na osnovu člana 66, 67 tačka 7, čl. 75 KZ prema okrivljenom se izriče
MJERA BEZBJEDNOSTI
Oduzimanje registarskih tablica – 2 komada oznake ŽB AA-085 .
O b r a z l o ž e nj e
ODT iz Pljevalja u optužnom predlogu Kt.br. 149/12 od 01.08.2012. godine,
pravno je ocijenio da je okrivljeni počinio krivično djelo falsifikovanje
isprave iz čl. 412 st. 2 u vezi st. 1 KZ, na način, mjesto i u vrijeme kako je
to bliže opisano izrekom presude. Na pretresu zamjenik ODT Gačević Božidarka
je ostala u cjelosti pri optužnom aktu a u završnoj riječi predložila je da se
okrivljeni oglasi krivim i osudi po zakonu, te da mu se izreče mjera
bezbjednosti oduzimanje registarskih tablica.
Okrivljeni je u predhodnom postupku i na glavnom pretresu priznao činjenične
navode iz optužnog akta tj. priznao krivicu i počinjeno krivično djelo i u
svojoj odbrani u bitnom naveo, da je u maju mjesecu 2012. godine otišao kod
svog prijatelja i komšije D. B., koji se bavi rashodovanjem havarisanih
vozila, da je na otpadu vidio bačene registarske tablice reg. br. ŽB ...koje
je uzeo i ponio sa sobom svojoj kući, da je nakon nekoliko dana tj. 09.
06.2012. godine od svog zeta K.S. uzeo njegovo TMV marke »Zastava« koje mu je
bilo potrebno da pretjera sijeno, da vozilo nije bilo registrovano, pa je on
navedene tablice stavio na to TMV , da nije znao da stavljanjem tih tablica na
kamion čini krivično djelo, da ga je zaustavila saobraćajna patrola i
kontrolisala, da nije imao saobraćajnu dozvolu za pomenuto vozilo pa ga je
nakon kontrole patrola privela u stanicu policije a sporne tablice su oduzete,
te da je tablice stavio na kamion bespotrebno jer su bile nevažeće. Na glavnom
pretresu od 21. 08. 2012. godine je pojasnio, da je bio svjestan radnje koju
je kritične prilike učinio i posledice koja će nastupiti ukoliko ga bude
zaustavilo neko od službenih policijskih lica na putu, odnosno da je svjestan
svoga djela a da ga je ipak učinio na način kako je to bliže predstavljeno
optužnim aktom ODT Pljevlja. U završnoj riječi je još jednom kazao da priznaje
krivicu i počinjeno krivično djelo, izrazio kajanje za isto a ocjenu svoje
odgovornosti prepuštio sudu, i zamolio sud da ima u vidu činjenicu da je on
mlad čovjek i da ranije nije nijednom osuđivan.
Sud je u dokaznom postupku proveo dokaze: saslušao svjedoka M. I., pročitao
potvrdu UP-Ispostava Žabljak od 09. 06. 2012. godine o privremenom oduzimanju
od P. B. registarskih tablica br. ŽB ..., izvršio uvud u fotoelaborat UP
–Ispostava Žabljak br.3-41/12 od 09.06. 2012. godine, te pročitao izvod iz KE
za okrivljenog UP PJ Pljevlja – Ispsotava Žabljak br. 245/12-1035/1 od 13.08.
2012.godine. Sud nije provodio dokaz saslušanje svjedoka V. M.obzirom na
odustanak Zamjenika ODT od ovog predloga sa čime se saglasio okrivljeni a ovo
obzirom na utvrđeno činjenično stanje i priznanje krivice i počinjenog djela.
Iz iskaza svjedoka M. I. proizilazi, da je dana 09. 06. 2012. godine obavljao
službene poslove – patrola u saobraćaju sa kolegom V.M., da su se nalazili u
službenom vozilu i kretali regionalnim putem iz pravca Ž. prema Đ. T., da su u
mjestu »G. o.« primijetili da se kolovozom kreće jedno teretno vozilo marke
»zastava« reg.oznake ŽB ..., da im se nešto učinilo sumnjivo pa su dali
adekvatan signal vozaču toga vozila da stane, što je to lice i učinilo, da je
navedenim vozilom upravljao P. B. koji nije kod sebe imao valjanu
dokumentaciju vezanu za vožnju – saobraćajnu dozvolu i dr., da su daljom
provjerom ustanovili da registarske tablice sa oznakom ŽB ..., koje su bile
postavljene na vozilo i sa prednje i sa zadnje strane ne odgovaraju ostalim
podacima od vozila marke »Zastava« tj. da su te registarske tablice od nekog
drugog vozila, da im je na licu mjesta P. B. priznao o čemu se radi, bio je
korektan i ukazao je da tablice nijesu prave nakon čega su ga priveli u
prostorije policije u Ž. a registarske tablice su uz potvrdu oduzete a vozilo
je parkirano na prostoru ispred zgrade policije.
Sud je u cjelosti prihvatio iskaz svjedoka M. I. jer je istinit, jasan i
ubjedljiv, a okrivljeni mu nije prigovorio, te ga je uzeo u podlogu svoje
odluke obzirom da činjenične tvrdnje ovoga svjedoka nalaze podlogu, u odbrani
okrivljenog a potpuno i u drugim dokazima, ispravama, fotoelaboratu i dr.
Iz potvrde o oduzimanju predmeta i fotoelaborata proizilazi, da su policajci
V. M. i M.I. 09. 06. 2012. godine u 19,30 časova obavljali poslove kontrole
saobraćaja, te da su kontrolisali teretno vozilo marke »Zastava« tip 35 8 A,
reg. oznake ŽB – ..., a sa kojim je upravljao P. B. iz Ž., da su provjerom
ustanovili da registarske oznake koje su se nalazile na tom vozilu ne
pripadaju tom vozilu, te konačno da se navedene tablice privremeno oduzimaju.
Sud je cijenio gore naznačene dokaze pa zaključuje, da ih je u zakonskom
postupku izdao nadležni državni organ a isti nijesu u suprotnosti sa odbranom
okrivljenog i ostalim provedenim dokazima pa ih je radi toga i prihvatio.
Iz izvoda KE za okrivljenog sud je utvrdio da isti ranije nije osuđivan.
Sud je posebno cijenio odbranu okrivljenog pa je zaključio, da je može
prihvatiti u cjelosti a ovo sa razloga jer je priznanje krivice i počinjenog
krivičnog djela posebno na glavnom pretresu bilo potpuno a njegova odbrana
svoju potporu nalazi u svim provedenim dokazima kojima je sud poklonio vjeru.
Ocjenom provedenih dokaza a u smislu čl. 17 i 370 ZKP-a, sud je na pouzdan
način utvrdio činjenično stanje bliže opisano izrekom presude tj.da je
okrivljeni izvršio krivično djelo Falsifikovanje isprave iz čl. 412 st. 2 u
vezi st. 1 Krivičnog zakonika , na mjestu, u vrijeme i na način kako je to
naznačeno izrekom presude tj. da je dana 09 06. 2012. godine oko 19,30 časova,
na regionalnom puta Ž. – Đ. T., u mjestu zv. G. o., opština Ž., lažnu javnu
ispravu – registarske tablice reg. br.ŽB ... , koje pripadaju drugom vozilu,
upotrijebio kao prave, na način što je iste postavio na TMV marke »Zastava« i
upravljao u javnom saobraćaju.
Pravnom ocjenom ovako utvrdjenog činjeničnog stanja sud nalazi da se u
radnjama okrivljenog stiču svi bitni elementi bića krivičnog djela
Falsifikovanje isprave iz čl. 412 st. 2 u vezi st. 1 KZ , čije su radnje
alternativno određene a koje djelo čini svaki onaj ko napravi lažnu ili izda
neistinitu ispravu ili preinači pravu ispravu u namjeri da se takva isprava
upotrijebi kao prava ili ko takvu lažnu ili neistinitu ispravu upotrijebi kao
pravu ili je nabavi radi upotrebe a to djelo učini u pogledu javne isprave.
Odredbom čl. 142 tačka 26 KZ predvidjeno je da se pod ispravom smatra svaki
predmet koji je podoban ili odredjen da služi kao dokaz kakve činjenice koja
ima značaj za pravne odnose, kao i računarski podatak, a prema odredbi čl. 157
st. 1 Zakona o opštem upravnom postupku i odredbi čl. 226 st. 1 ZPP-a pod
javnom ispravom se podrazumijeva isprava koju je u propisanom obliku izdao
državni organ u granicama svoje nadležnosti, odnosno ustanova i drugo pravno
lice u okviru zakonom povjerenog javnog ovlašćenja a kojom se dokazuje ono što
se u njoj potvrđuje ili određuje. Odredbom čl. 266 st. 1 ZOBS-a na putevima
predvidjeno je, da motorna vozila, odnosno vozila na motorni pogon i
priključna vozila koja učestvuju u saobraćaju na putu moraju biti
registrovana, a prema čl. 267 st. 2 istog Zakona, predviđeno je da za
registrovano vozilo izdaje se saobraćajna dozvola i registarske tablice, dok
prema čl. 3 Pravilnika o registraciji motornih i priključnih vozila
predvidjeno je, da registraciju vozila vrši nadležni organ u republici na
čijoj teritoriji vlasnik ima prebivalište, odnosno nosilac prava raspolaganja
vozilom ima sjedište. Kako registarske tablice predstavljaju javnu ispravu,
koju izdaje nadležni državni organ unutrašnjih poslova u strogo propisanoj
formi i za to odredjenom postupku, one služe kao dokaz važnih činjenica za
pravne odnose jer označavaju pripadnost vozilu i vlasnika koji upravlja
tehnički ispravnim vozilom. U konkretnom slučaju okrivljeni je bio svjestan,
lažnog porijekla registarskih tablica, jer je iste uzeo sa lagera havarisanih
vozila u mjestu Tmajevci, pa je uprkos tome navedene registarske tablice
postavio na TMV i vozilo koristio u javnom saobraćaju, kojom radnjom se
manifestovala u potpunosti namjera da upotrijebi javne isprave - registarske
tablice. Na taj način okrivljeni je učinio krivično djelo sa direktnim
umišljajem, jer je u svom odnosu prema zabranjenom djelu ispoljio i svijest i
volju, da inkriminisanu radnju učini, što je nesumnjivo utvrđeno i zašto je
krivično pravno odgovoran i oglašen krivim.
Prilikom odlučivanja o vrsti i mjeri krivične sankcije, sud je imao u vidu
okolnosti iz čl. 42 KZ, a posebno je cijenio okolnosti koje se tiču ličnosti
okrivljenog, a naime da se radi o mladom čovjeku, koji do sada nije osuđivan,
u šta se sud uvjerio iz podataka kaznene evidencije, a što je svakako odraz
njegovog pozitivnog ponašanja i vladanja u društvu, te mu je dalje cijenio, u
odsustvu otežavajućih okolnosti, kao olakšavajuće okolnosti, priznanje i
kajanje zbog izvršenog djela, korektno ponašanje u toku postupka i loše imovno
stanje.
Imajući u vidu ove razloge, sud je okrivljenom shodno čl. 52, 53 i 54 KZ
izrekao uslovnu osudu, utvrđujući mu kaznu zatvora od 3 (tri) mjeseca i
istovremeno odredio da se ona neće izvršiti pod uslovom da okrivljeni u roku
od dvije godine ne učini novo krivično djelo. Po ocjeni suda ispunjeni su
zakonski uslovi da se okrivljenom utvrđena kazna zatvora odloži, a ovo
primjenom čl. 53 KZ, nalazeći da će se s obzirom na postojanje olakšavajućih
okolnosti i imajući u vidu težinu krivičnog djela i sa uslovnom osudom postići
svrha kažnjavanja u smislu generalne i specijalne prevencije, pa da bi
izvršenjem efektivne zatvorske kazne nepovoljno uticalo na ponašanje
okrivljenog .
Odluku o mjeri bezbjednosti oduzimanje registarskih tablica – 2 komada reg.
br. ŽB AA-085 sud je izrekao shodno čl. 66, 67 tačka 7 i čl.75 KZ..
Okrivljeni je oslobođen plaćanja paušala imajući u vidu trajanje, složenost
postupka i njegovo imovno stanje dok drugih troškova nije bilo.
Sa izloženog odlučeno je kao i u izreci presude.
OSNOVNI SUD U ŽABLJAKU, dana 21. 08. 2012. godine
ZAPISNIČAR PREDSJEDNIK SUDA
Ikonija Šibalić,s.r. Mihailo Andjelić,s.r.
PRAVNA POUKA:
Protiv ove presude dozvoljena je žalba u roku od
8 dana po prijemu pismenog otpravka iste, preko ovog
suda Višem sudu Bijelo Polje.