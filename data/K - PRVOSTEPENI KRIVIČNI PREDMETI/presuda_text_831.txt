OSNOVNI SUD U PLAVU
K. br. 3/2011  
U IME NARODA
OSNOVNI SUD U PLAVU, sudija Hilmija Sujković, sa zapisničarem Senadom
Radončić, u krivičnom predmetu okrivljenog  R. P., iz P., zbog krivičnog djela
ugrožavanje sigurnosti iz čl. 168. st. 1 Krivičnog zakonika, po optužnom
predlogu Osnovnog državnog tužilaštva u Plavu, KT br.94/2010   od 28.12.2010
godine, po održanom usmenom, glavnom, javnom pretresu u prisustvu:
okrivljenog, njegovog branioca advokatskog pripravnika R. Ž., zamjenika  ODT u
Plavu  R. D.  i oštećenog R. M., donio je i javno objavio , dana 18.02.2011
godine  
P R E S U D U
Okrivljeni R. P.,  od oca B. i majke M., rodjene  G., rodjen ... godine, u B.,
sa prebivalištem u P., državljanin Crne Gore, po zanimanju  elektroinženjer,
oženjen, otac dvoje djece, nosudjivan,  
KRIV  JE
Što je  
Dana 23 septembra 2010 god., oko 12,00 časova, u naselju Šiljkača, opština
Plav, ugrozio sigurnost oštećenog R. M. , na način što ga je, dok je prolazio
putem pored porodične kuće njegovog oca R. B., obgrlio desnom rukom oko vrata
dok je u lijevoj ruci držao kuhinjski nož čiji vrh oštrice mu je prislonio na
vrat,  istovremeno mu više puta upućujući riječi prijetnje: "Sada ćemo da
raščistimo zašto ti nas tužiš i maltretiraš godinama , vodim te u podrum da te
zakoljem i niko neće znati", pa je na taj način kod oštećenog izazvao osjećaj
straha i nesigurnosti,  
- čime je izvršio krivično djelo ugrožavanje sigurnosti iz čl. 168 st. 1. KZ
CG.  
Pa ga  sud za izvršeno krivično djelo na osnovu navedenog zakonskog propisa,
te primjenom  čl: 4, 32, 39 i 42 KZ CG i čl. 364 ZKP-a  
O S U Đ U J E
Na novčanu  kaznu u iznosu od  700,00 (sedamstotina)  eura koju je dužan
platiti u roku od  3 mjeseca od   dana pravosnažnosti presude.  
Ukoliko se novčana kazna ne plati u odredjenom roku, ista će se zamijeniti
kaznom zatvora, računajući svakih započetih 25,00 € (dvadesetpet) eura,
novčane kazne za 1 (jedan) dan zatvora.  
Okrivljeni  se obavezuje da na ime troškova krivičnog postupka-paušala  plati
iznos  od  50,00 (pedeset)  eura, u roku od 15 dana po pravosnažnosti presude,
pod prijetnjom prinudnog izvršenja.  
Oštećeni R. M., iz B., se radi ostvarivanja imovinsko pravnog zahtjeva za
naknadu štete upućuje na parnicu.  
O  b r a z l o ž  e n j e
Osnovno državno tužilaštvo u Plavu , optužnim predlogom KT br.94/2010 od
28.12.2010 godine, optužilo je R. P., iz P.,  za krivično djelo ugrožavanje
sigurnosti iz čl. 168. st. 1. KZ .  
U završnoj riječi zamjenik ODT u Plavu , R. D. je precizirala podneseni
optužni predlog u njegovom činjeničnom opisu , u pogledu vremena izvršenja
krivičnog djela koje je ovim predlogom stavljeno na teret okrivljenom R. P.,
pa je pri tako preciziranom optužnom predlogu ostala u svemu i predložila sudu
da okrivljenog oglasi krivim za navedeno krivično djelo i kazni ga po zakonu.  
Oštećeni R. M. se u završnoj riječi pridružio krivičnom gonjenju protiv
okrivljenog i zadržao pravo da odštetni zahtjev ostvaruje u parnici.  
Izjašnjavajući se o optužnom predlogu ODT u Plavu, okrivljeni R. P. ne
priznaje izvršenje krivičnog djela koje mu je ovim predlogom stavljeno na
teret. U svoju odbranu navodi da je tačno da je dana 23.09.2010 godine, negdje
oko 12,00 časova, na putu koji vodi pored porodične kuće njegovog oca R. B.,
obavio razgovor sa oštećenim R. M., koji je prolazio ovim putem, ali da mu pri
tom nije niti prijetio riječima koje su navedene u optužnom predlogu niti mu
je ispod vrata držao vrh oštrice kuhinjskog noža kako ga tereti javna optužba.
Naime, izjašnjavajući se o susretu sa oštećenim R. M. ispred kuće  svog oca R.
B. dana 23.09.2010 god. kao i o navodima javne optužbe  u vezi sa ovim
susretom ističe da živi i radi u Podgorici i da je u Plav došao prethodnog
dana tj. 22.12.2010 god. kako bi učestvovao u parničnom postupku koji se vodi
pred Osnovnim sudom u Plavu. Pošto mu je otac star i bolestan čovjek te pošto
živi u domaćinstvu sa dvije njegove sestre, odlučio je da im dana 23.09.2010
god. iscijepa drva za ogrijev. Dok je ispred očeve kuće cijepao drva, iza
ledja je začuo korake . Kada se okrenuo , na putu je primijetio svog strica R.
M., koji živi u B. Isti mu se provokativno osmjehnuo i kazao mu: "De si P. ,
bedo jedna". Obzirom da od smrti očeve i M. majke, koja je umrla 1987 god. M.
sa njima permanentno vodi neke sporove oko nasledja i permanentno ih
maltretira u vezi sa tim, to su ga ove njegove riječi i iznenadile i
uvrijedile. Zbog toga je odbacio sjekiru od sebe i pošao prema njemu da ga
pita čime je zaslužio takav njegov postupak prema njemu. Moguće je da se u tim
trenucima oštećeni od ovog njegovog postupka uplašio , jer mu je u trnucima
dok je prilazio prema njemu kazao; "Nemoj da praviš gluposti".  Rekao mu je da
nema razloga da se plaši od njega , da mu je stric i da mu samo objasni zbog
čega toliko godina maltretira njega i njegovu porodicu. Ujedno mu je pružio
ruku, koju je on nakon kraćeg razmišljanja prihvatio. Na njegovo pitanje zbog
čega 25 godina maltretira njega i porodicu, oštećeni mu je odgovorio da ne
tuži on njih nego oni njega. Nakon toga ga je pitao za strica M. kojeg je
oštećeni odveo sa sobom iz Plava za Beograd gdje je isti umro, jer oštećeni za
njegovu smrt nije obavijestio nikog od njih, što ga je veoma pogodilo  obzirom
da je sa njim bio u bliskim odnosima. Poslije ovog njegovog pitanja oštećeni
je ućutao nakon čega mu je iziritiran zbog svega kazao: "Vozi, da te ne gledam
više".  Tada se oštećeni  udaljio sa lica mjesta i otišao prema gradu. Dalje
je naveo da prilikom ovog razgovora sa oštećenim  istom nije niti prijetio da
će ga u podrumu zaklati niti mu je kuhinjski nož prislanjao na vrat, već je
oštećeni sve to izmislio. Na kraju je naveo da u vrijeme susreta sa oštećenim
i razgovora sa njim u blizini nije bilo nikoga , pa ni članova njegove
porodice , jer su se otac i dvije sestre N. i M.  za svo to vrijeme nalazile u
unutrašnjosti kuće i nijesu izlazile.  
U završnoj riječi je  u svemu prihvatio konačnu riječ svog branioca
advokatskog pripravnika R. Ž., koji je u svojoj konačnoj riječi istakao da u
toku  krivičnog postupka  nije dokazana krivica njegovog branjenika  obzirom
da je optužba njegovu krivicu zasnovala samo na iskazu oštećenog R. M.,  koji
se kao neuvjerljiv i nesiguran ne može prihvatiti, pa je zbog svega toga i
predložio da sud okrivljenog R. P. oslobodi od optužbe.  
Sud je cijenio odbranu okrivljenog R. P., kojom negira izvršenje krivičnog
djela koje mu je javnom optužbom stavljeno na teret, pa je našao da je ista
neosnovana te je kao takvu nije ni prihvatio.  
Naime, sud radi provjere odbrane okrivljenog u dijelu u kojem negira izvršenje
krivičnog djela koje mu je javnom optužbom stavljeno na teret, odnosno radi
što pravilnijeg  i zakonitijeg rješavanja ove krivično pravne stvari u
dokaznom postupku izveo sledeće dokaze: saslušao u svojstvu svjedoka oštećenog
R. M., i svjedoke M. V., R. M. i R. N., pročitao izvještaj ljekara Jedinice za
hitnu medicinsku pomoć u Plavu na ime oštećenog R. M. od 23.09.2010 god. i
nalaz i mišljenje vještaka medicinske struke , dr. D. B., Kri.br. 47/2010 od
29.11.2010 god i izvršio uvid u  izvod iz kaznene evidencije za okrivljenog R.
P. br. 437 od 24.01.2011 god. izdat od Uprave policije - Područne jedinice
Berane, pa je svestranom  ocjenom izvedenih dokaza i njihovim uporedjivanjem
sa navodima javne optužbe i odbranom   okrivljenog   našao da su činjenice iz
činjeničnog opisa izreke presude u svemu dokazane i da je  okrivljeni izvršio
krivično djelo ugrožavanje sigurnosti iz čl. 168. st. 1. KZ CG, koje mu  je
javnom optužbom stavljeno na teret.  
Ovakvo svoje utvrdjenje i odluku u pogledu krivice i krivično - pravne
odgovornosti okrivljenog R.  P.   za navedeno krivično djelo, sud je zasnovao
na sledećim razlozima:  
U toku krivičnog postupka je nesporno utvrdjeno, kako na osnovu odbrane
okrivljenog  tako i na osnovu iskaza oštećenog R. M.,  da su njihovi lični i
porodični odnosi  već duže vremena poremećeni  zbog  imovinskog spora koji
vode pred Osnovnim sudom u Plavu . Na osnovu odbrane okrivljenog i iskaza
oštećenog je dalje, takodje nesporno utvrdjeno, da su se dana 23.09.2010 god.
kada se desio predmetni dogadjaj i okrivljeni R. P., koji živi i radi u P. i
oštećeni R. M., koji živi u B., nalazili u Plavu i da je tog dana, negdje oko
12,00 časova , došlo do njihovog medjusobnog susreta u naselju  Šiljkača, na
putu koji vodi pored kuće oca okrivljenog R. B.  
Medjutim, obzirom da je okrivljeni R. P. negirao izvršenje krivičnog djela
koje mu je javnom optužbom stavljeno na teret, odnosno negirao da je prilikom
ovog susreta oštećenom R. M. prislanjao na vrat vrh oštrice noža i prijetio mu
da će ga zaklati,  to su samim tim u toku krivičnog postupka bile sporne ove
činjenice pa ih je kao takve trebalo nesumnjivo utvrditi tj. dokazati.  
Optužba je inače u tom pogledu jasna i njeno stanovište je da je okrivljeni R.
P., dana 23.09.2010 god., oko 12,00  časova,  u  naselju Šiljkača, opština
Plav,  ugrozio sigurnost oštećenog R. M., na način opisan u dispozitivu
optužnog predloga , čime je i izvršio krivično djelo ugrožavanje sigurnosti iz
čl. 168. st. 1. KZ, dok okrivljeni  R. P.  u svojoj odbrani  tvrdi suprotno
braneći se da tog dana oštećenom nije niti prijetio niti mu je prislanjao vrh
oštrice noža na vrat kako ga tereti javna optužba već da je sa njim samo
obavio razgovor u vezi toga što njega i njegovu porodicu  punih 25 godina
permanentno  maltretira , tako da samim tim nije ni izvršio krivično djelo
koje mu se stavlja na teret.  
Da bi provjerio osnovanost odbrane  okrivljenog u ovom dijelu a samim tim i
utvrdio pravo stanje stvari, sud je, kao što je već navedeno, saslušao
okrivljenog  i izveo sve potrebne dokaze, pa je njihovom uporednom analizom i
ocjenom našao da je ovakva njegova odbrana ne samo nejasna i nelogična već i
suprotna, kako sama sebi tako  i  izvedenim dokazima, u prvom redu iskazima
oštećenog R. M. i svjedoka M. V., izvještaju ljekara Jedinice za hitnu
medicinsku pomoć u Plavu na ime oštećenog R. M. od 23.09.2010 god. i nalazu i
mišljenju vještaka medicinske struke , dr. D. B., Kri.br. 47/2010 od
29.11.2010 god, koje dokaze je, za razliku od odbrane okrivljenog, sud u
potpunosti prihvatio ocijenivši ih jasnim, potpunim, objektivnim i što je
najbitnije medjusobno saglasnim a samim tim i uvjerljivim.  
Tako je oštećeni R. M., kojeg je sud saslušao u svojstvu svjedoka, u
potpunosti obezvrijedio  odbranu okrivljenog  u dijelu u kojem negira
izvršenje krivičnog djela koje mu  je javnom optužbom stavljeno na teret,
istakavši da ga je okrivljeni R. P. , dana 23.09.2010 god., na putu koji vodi
pored kuće njegovog oca B., ne samo desnom rukom obgrlio oko vrata  i na vratu
mu prislonio vrh oštrice kuhinjskog noža koji je držao u lijevoj ruci već i da
mu je istom prilikom prijetio da će ga odvesti u podrum i zaklati a da to neće
niko znati. Naime, izjašnjavajući se o vremenu, mjestu  i načinu na koji mu je
okrivljeni  kritične prilike ugrozio sigurnost  kao i na okolnosti koje su
prehodile ovom slučaju,  oštećeni R. M. je istakao da je pred Osnovnim sudom u
Plavu u toku parnični postupak izmedju njega i njegove braće , kao tužilaca ,
protiv tužene opštine P. radi povraćaja imovine . Pošto je dana 23.09.2010
god. kada se desio predmetni slučaj, u ovom predmetu bio zakazan uvidjaj suda
na licu mjesta , to je tog dana na poziv suda došao u Plav . Negdje oko 12,00
časova je pošao na lice mjesta  gdje su inače svi trebali biti . Dolaskom u
mjesto Šiljkača, bliži naziv "napušteni streljački dom " prilikom prolaska
putem, primijetio je ispred stare porodične kuće brata B. Dok mu se
približavao, zapazio je da je on u ruku uzeo motku koja je do tada bila
uslonjena uz terasu ove kuće . Radilo se o motki dužine nešto više od 1,5 m a
debljine oko 5 cm i ista je bila čvorovata od grana koje su freško otkinute.
Kako je na mjestu na kojem je B. stajao, sa desne strane puta uz tarabe,  bilo
parkirano neko vozilo,  to je ovo vozilo morao zaobići sa lijeve strane i tako
proći tik uz B. I pored toga je uspio da prodje pored njega ne dotakavši ga,
jer se prilikom mimoilaženja sa njim morao kretati bočno. Tom prilikom jedan
drugom nijesu ništa kazali. Nastavio je da se kreće putem prema sokaku koji
vodi do zgrade napuštenog streljačkog doma, koja se nalazi na parceli čiji
povraćaj traže. U ovom sokaku je primijetio sinovca R. P., B. sina, a sa njim
u društvu je  bila neka žena. Iako nije obraćao pažnju na nju, misli da se
radilo o njegovoj supruzi koju je prije toga samo jednom vidio u Podgorici.
Dok je prilazio okrivljenom, jer je morao proći pored njega da bi došao do
streljačkog doma, primjetio je u njegovim rukama kuhinjski nož dužine sječiva
ne manje od 17-18 cm. Okrivljeni je ovaj nož držao u jednoj ruci dok je drugom
rukom čačkao oko sječiva, kao da isprobava njegovu oštrinu. U momentu
mimoilaženja sa okrivljenim  pogledi su im se susreli, pri čemu je zapazio da
je  okrivljeni napravio takvu grimasu na licu i osmjeh i kao da se  prema
njemu iskezio.  Prošao je pored njega i nastavio da se kreće prema zgradi doma
ne sumnjajući ništa . U jednom trenutku je na svom desnom ramenu osjetio ruku
okrivljenog  koja ga je snažno obgrlila i glavu mu zaokrenula ulijevo.
Istovremeno okrivljeni je svoju lijevu ruku,  u kojoj je držao nož,  naslonio
na njegovo lijevo rame tako da mu je vrhom oštrice noža doticao grlo. Pri tom
mu je podrugljivo govorio: "Dje si striko, ja tebe voljim", što je ponovio
više puta. Zbog ovakvog njegovog postupka  je u tim trenucima osjetio
maksimalan strah i ugroženost,  ali je i pored toga mislio da okrivljeni ipak
nije toliko lud da mu nešto loše učini. Dalje mu je govorio: "Sad ćemo da
rasčistimo zašto ti nas tužiš i maltretiraš godinama " i za svo to vrijeme ga
svojim tijelom gurao naprijed prema zgradi doma. I pored toga što se
pokušavao odbraniti  tako što se opirao nogama od zemlju u tome nije uspijevao
jer je okrivljeni mlad i snažan čovjek. Za svo to vrijeme okrivljeni ga je
donjim dijelom lijeve šake u kojoj je držao nož udarao u predjelu glave, ali
ovi udarci nijesu bili jaki  jer je to činio više da ga uplaši.  Zbog njegovih
pokušaja da se odbrani , okrivljeni mu je u jednom trenutku zaprijetio
riječima: " Sad ću ja tebe odvesti u podrum gdje ću te zaklati a da to niko ne
zna", gurajući ga pri tom i dalje prema zgradi streljačkog doma. Tada je do
njih došao i otac okrivljenog B. koji je pokušavao i nekad uspijevao da ga sa
motkom koju je držao u rukama udari u predjelu ruku i debelog mesa ispod
pojasa. Ovo iz razloga jer je morao paziti da pri tom ne udari okrivljenog P.,
koji ga je držao,  a dobar dio njegovih udaraca motkom je završio i na torbi
koju je tog dana imao preko ledja.Zbog svega toga se jako uplašio i kada ga je
okrivljeni dogurao do stepeništa koje vodi  u unutrašnjost streljačkog doma,
odlučio je da se pobuni i da mu ne dozvoli tako nešto.  Da bi ga kaznio za
takvu neposlušnost okrivljeni mu je u jednom trenutku kazao: "Dobro, onda ću
te zaklati ovdje ispred zgrade". To je bio vrhunac svega pa i njegovog straha
i uplašenosti jer je mislio da je došao kraj. Zbog toga je počeo da viče i
zapomaže  na sav glas  i  nije mogao shvatiti  da ovo njegovo zapomaganje nije
čuo niko od komšija, čije kuće  nijesu bile  daleko od mjesta na kojem se sve
to dešavalo. Moguće je da u tim trenucima u ovim kućama nije bilo nikoga. Da
bi ga spriječio u zapomaganju, okrivljeni je iz lijeve ruke ispustio nož i
istom mu zatvorio usta. Istovremeno mu je govorio: "Nemoj da vičeš, niko ti
neće pomoći". Pošto mu je tom prilikom šakom začepio i nos to je iz tog
razloga počeo da se guši. Tada su do njih prišle i P.  sestre N. i M. kao i
još jedna treća ženska osoba i  počele da vrište i da mole okrivljenog da ga
pusti. U tim trenucima je dobio neku nadčovječansku snagu pa je uspio da se
otrgne iz ruku okrivljenog i da pobjegne u pravcu grada.  Ubrzo poslije toga
je došao u zgradu Osnovnog suda u Plavu, gdje je zatekao sudiju M. V., koja je
tog dana u njihovom predmetu zakazala uvidjaj suda na licu mjesta. Tom
prilikom je bio ne samo uzrujan,  uzbudjen i crven u licu već i sav raščupan,
što je i ona sama primijetila. Na njeno pitanje joj je ispričao šta mu se
desilo u  šta ona nije mogla vjerovati. Dalje je istakao da je osnovni motiv
ovakvom ponašanju okrivljenog prema njemu imovinsko pravne prirode, zbog
podjele zajedničke imovine , usled  čega su izmedju njega i njegove braće
odnosi dugo godina poremećeni. Na kraju je istakao da je zakazani uvidjaj suda
na licu mjesta tog dana ipak izvršen ali da on ovom uvidjaju nije prisustvovao
jer je bio jako uplašen i šokiran.  
Odbranu okrivljenog R. P. u dijelu u kojem negira izvršenje krivičnog djela
koje mu je javnom optužbom stavlja na teret je u svom iskazu posredno negirala
i svjedok M. V., sudija Osnovnog suda u Plavu , istakavši da se oštećeni R.
M., odmah nakon predmetnog slučaja njoj obratio za pomoć u zgradi suda i tom
prilikom joj kazao da ga je ispred kuće brata B., prvo napao njegov sin P.,  a
da su nakon toga na njega "skočili" i svi ostali. Naime, izjašnjavajući se na
okolnosti koje su joj poznate u vezi sa predmetnim slučajem , svjedok M. V. je
istakla da je dana 23.09.2010 god. , kada se ovaj slučaj desio, kao
postupajući sudija u predmetu tužioca R. S. i dr. protiv tuženih opštine P. i
B. A. iz P., zakazala uvidjaj suda na licu mjesta u 13,00 časova. Nešto prije
zakazanog termina je iz svoje kancelarije sišla u prizemlje zgrade suda sa
namjerom da u gradjanskoj pisarnici provjeri da li je sve spremno za zakazani
izlazak na lice mjesta . U momentu kada je sišla u prizemlje zgrade suda na
vratima od suda se pojavio oštećeni R. M. Bio je blijed u licu i kosa mu je
bila raščupana. Sav se tresao i bio uzbudjen. Nakon što ju je primijetio odmah
joj je kazao: "Sudija, ja pogiboh , napadoše me moji". Na njeno pitanje ko ga
je napao, odgovorio joj je da je to učinio B. sin P., ispred B. kuće, nakon
što je sam izašao na lice mjesta .  Zbog toga se ljutila na njega i pitala ga
zbog čega je sam išao na lice mjesta kada je znao da su njihovi medjusobni
odnosi znatno poremećeni, zbog čega je čak radi obezbedjenja lica mjesta
morala angažovati i asistenciju policije. Naime, navela je da je tokom ranijih
ročišta u ovom postupku bilo očigledno da su odnosi izmedju R. u toj mjeri
poremećeni da je zbog toga morala tražiti asistenciju policije,  jer su se
ročišta za glavnu raspravu zbog takvih njihovih poremećenih odnosa mogla veoma
teško održati. Oštećenog u vezi ovog slučaja nije ništa drugo pitala  već mu
je samo kazala da nije trebao prvo dolaziti u sud već je trebao da ovaj slučaj
prvo prijavi u Ispostavu policije Plav.  
Konačno odbranu okrivljenog u dijelu u kojem negira izvršenje krivičnog djela
koje mu je javnom optužbom stavljeno na teret su posredno obezvrijedili i
izvještaj ljekara Jedinice za hitnu medicinsku pomoć u Plavu,  dr A. A. od
23.09.2010 god. i nalaz i mišljenje vještaka medicinske struke dr D. B., jer
je i na osnovu ovih dokaza takodje utvrdjeno da je oštećeni R. M., prilikom
ljekarskog pregleda od strane pomenutog ljekara izvršenog nakon predmetnog
dogadjaja, bio uočljivo potresen i uznemiren, čime su potvrdjeni navodi
oštećenog R. M. kao i navodi javne optužbe i u ovom dijelu tj. i u pogledu
posledica koje su kod oštećenog kritične prilike prouzrokovale prijetnje
okrivljenog R. P.  
Zbog svega izloženog sud je iskazima oštećenog R. M. i svjedoka M. V. u
potpunosti povjerovao i iste u cjelosti prihvatio ocijenivši ih jasnim,
logičnim i što je najbitnije saglasnim kako medusobno tako i sa izvještajem
ljekara Jedinice za hitnu medicinsku pomoć , dr. A. A. od 23.09.2010 god. i
nalazom i mišljenjem vještaka dr D. B. od 29.11.2010 god. , koje je sud
takodje bez rezerve prihvatio ocijenivši ih  potpunim, objektivnim i u
dovoljnoj mjeri stručno obrazloženim.  
Sud je pri tom sa naročitom pažnjom cijenio iskaz svjedoka M. V. kao i
izvještaj ljekara specijaliste dr A. A. i nalaz i mišljenje vještaka dr. D.
B., u pogledu psihičkog stanja oštećenog R. M.,  u kojem se isti nalazio odmah
nakon predmetnog slučaja, pa je našao, da su svi ovi dokazi posredno ne samo
obezvrijedili odbranu okrivljenog u dijelu u kojem negira izvršenje predmetnog
krivičnog djela već istovremeno i potvrdili navode oštećenog R. M. kao i
navode javne optužbe u pogledu njegovog osjećaja ugroženosti kao posledice
koju su kod njega  prozrokovale prijetnje okrivljenog, jer je nesporno da su i
potresenost i uznemirenost oštećenog,  koje su na osnovu ovih dokaza kod njega
nesporno utvrdjene odmah nakon predmetnog dogadjaja, ne samo posledica već i
propratne pojave njegovog straha i ugroženosti  zbog prijetnje okrivljenog.
Pored toga svojim iskazom u dijelu da je oštećeni prilikom dolaska u zgradu
suda i razgovora sa njom bio blijed, raščupan , uzbudjen i da se sav tresao ,
svjedok M. V. je potvrdila njegove navodei u dijelu  da ga je okrivljeni za
svo vrijeme odvijanja predmetnog dogadjaja desnom rukom držao oko vrata, jer
je očigledno da je rasčupanost oštećenog posledica ovakvog zahvata okrivljenog
.  
Istovremeno sud odbranu okrivljenog R. P., kojom negira  izvršenje krivičnog
djela koje mu  je javnom optužbom stavljeno na teret,  kao potpuno suprotnu
prihvaćenim iskazima oštećenog i svjedoka M. V. nije mogao prihvatiti, već ju
je kao neosnovanu i sračunatu na izbjegavanje krivično  pravne odgovornosti u
potpunosti odbacio.  Naime,  jasno je da je odbrana okrivljenog R. P.  kojom
negira da  je u vrijeme, na mjestu i na način kako mu se javnom optužbom
stavlja na teret prijetio oštećenom R. M., u situaciji kada su njegovi odnosi
sa oštećenim znatno poremećeni zbog imovinskog spora i kod nesporno utvrdjene
činjenice da su se dana 23.09.2010 god. , oko 12,00 časova, sreli na putu
pored kuće R. B. gdje se prema kazivanju oštećenog desio predmetni dogadjaj,
ne samo  nejasna i nelogična već i neuvjerljiva. Ovo utoliko prije što je
ovakva njegova odbrana u najbitnijem suprotna ne samo iskazu oštećenog R. M. i
svjedoka M. V. već  i izvedenim pismenim dokazima koji su potvrdili navode
oštećenog u pogledu njegove uplašenosti i iznemirenosti zbog prijetnji
okrivljenog koje predstavljaju posledicu krivičnog djela koje je stavljeno na
teret okrivljenom.  Samim tim je jasno da se predmetni dogadjaj odvijao na
način kako je to u svom iskazu opisao oštećeni R. M. i da je  ovakva odbrana
okrivljenog sračunata i usmjerena na izbjegavanje njegove krivično - pravne
odgovornosti i kao takva neosnovana  zbog čega  je sud nije ni mogao
prihvatiti.  
Iz istog razloga sud nije prihvatio ni iskaze svjedoka R. M. i R. N. u dijelu
u kojem  tvrde da su  se u vrijeme  predmetnog slučaja nalazile u
unutrašnjosti porodične kuće te da iz tog razloga nijesu niti vidjele niti
čule zapomaganje oštećenog R. M., jer je očigledno da su iskazi ovih svjedoka
, sobzirom na njihove bliske rodbinske odnose sa okrivljenim R. P., koji  im
je brat, takodje sračunati i usmjereni na njegovu zaštitu od krivično pravne
odgovornosti. U prilog ovakvom utvrdjenju suda ide i  sam iskaz oštećenog R.
M.,  kako u dijelu  da su obje ove  svedokinje bile na licu mjesta i molile
okrivljenog P. da ga pusti tako i  dijelu da je u jednom trenutku počeo da
viče i zapomaže na sav glas tako da su ga sve komšije koje su živjele u
blizini, pa i pomenute svedokinje,  u tim trenucima mogle čuti , tim prije što
se predmetni dogadjaj odvijao u neposrednoj blizini kuće njihovog oca R. B. u
kojoj su se iste  prema sopstvenom kazivanju nalazile.  
Dakle, i pored toga što u konkretnom slučaju, osim samog oštećenog R. M., nije
bilo drugih lica koja bi kao svjedoci neposredno potvrdili navode javne
optužbe u pogledu krivice i krivično pravne odgovornosti okrivljenog R. P. za
predmetno krivično djelo, ovaj sud je takvu njegovu krivicu utvrdio i na
osnovu navedenih posrednih dokaza. Ovo iz razloga jer izvedeni posredni dokazi
u ukupnosti sa iskazom oštećenog i ostalim nesporno utvrdjenim činjenicama
predstavljaju  jednu skladnu i  logičnu cjelinu  koja isključuje svaku drugu
mogućnost osim da se predmetni slučaj odigrao na način kako je to u svom
iskazu opisao oštećeni R. M. Naime, uzimajući u obzir činjenice utvrdjene
izvedenim posrednim dokazima i dovodeći ove činjenice u vezi sa iskazom
oštećenog i nesporno utvrdjenim činjenicama da je dana 23.09.2010 god. , kada
se predmetni dogadjaj desio  stvarno došlo do susreta okrivljenog i oštećenog
u mjestu Šiljkača i da su njihovi lični i porodični odnosi već duže vremena
znatno poremećeni, jasno je, kako na osnovu logike stvari tako i na osnovu
životnog iskustva, da je okrivljeni u takvoj situaciji i imao motiv za
izvršenje predmetnog krivičnog djela na štetu oštećenog R. M.  
Kako iz svega izloženog  proizilazi da u pogledu utvrdjivanja krivičnog djela
koje je optužnim predlogom ODT u Plavu , stavljeno na teret okrivljenom R. P.,
nakon sprovedenog dokaznog postupka i ocjene izvedenih dokaza , nije bila
sporna nijedna činjenica, sud je stao na stanovište da su činjenice iz
činjeničnog opisa izreke presude u svemu dokazane i da je okrivljeni izvršio
predmetno krivično djelo.  
Ocjenjujući pravno utvrdjeno činjenično stanje, sud nalazi da su u radnji
okrivljenog   sadržani  svi  bitni elementi, kako subjektivni tako i
objektivni, krivičnog djela ugrožavanje sigurnosti iz čl. 168. st. 1.  KZ, pa
mu   je za izvršeno krivično djelo i izrekao kaznu bliže opisanu u izreci
presude. Radnja izvršenja krivičnog djela koje je počinio  okrivljeni se
sastoji u tome što je prijetnjom da će napasti na život i tijelo oštećenog R.
M., ugrozio njegovu sigurnost, na način što ga je dana 23.09.2010 god. oko
12.00 časova, u naselju Šiljkača, opština Plav, desnom rukom obgrlio oko vrata
dok je u lijevoj ruci držao kuhinjski nož čiji vrh oštrice mu je prislonio na
vrat, istovremeno mu više puta upućujući prijeteće riječi : "Sada ćemo da
rasčistimo zašto ti nas tužiš i maltretiraš godinama , vodim te u podrum da te
zakoljem niko neće znati", kojom prilikom je kod oštećenog izazvao osjećaj
straha i nesigurnosti za svoj život i tjelesni integritet. Naime, jasno je  da
su prijeteće riječi koje je u konkretnom slučaju okrivljeni R. P. uputio
oštećenom R. M. i po sadržini i po značenju objektivno podobne da kod svakog
lica kojem se sa njima prijeti , pa i kod oštećenog,   izazovu osjećaj straha
i lične nesigurnosti,  što ovim prijetnjama i daje kvalitet ozbiljnih
prijetnji. Ovo utoliko prije što je okrivljeni prilikom upućivanja ovih
prijetnji u lijevoj ruci držao kuhinjski nož čiji vrh oštrice je oštećenom
prislonio na vrat, što je izrečenim prijetnjama davalo još veću ozbiljnost,
jer je oštećeni, prema sopstvenom kazivanju, takvo ponašanje okrivljenog
shvatio kao njegovu prijetnju da će ga zaklati, što je kod njega izazvalo
osjećaj straha i lične nesigurnosti u tolikoj  mjeri da je  čak pomislio da mu
je došao kraj.  
Sud je cijenio i vinost, odnosno psihički odnos okrivljenog   u odnosu na
radnju izvršenja predmetnog krivičnog  djela,  pa je našao da je okrivljeni
prilikom  izvršenja ovog djela postupao sa direktnim umišljajem. Naime,
okrivljeni R. P. je bio svjestan ne samo činjenice da upućivanjem navedenih
prijetećih riječi oštećenom R. M., u situaciji kada mu na vratu drži vrh
oštrice kuhinjskog noža, istom   ugrožava sigurnost  već i činjenice da se
takve njegove prijetnje odnose na napad na  život i tjelesni integritet
oštećenog, pa  mu je i pored  takve svijesti  uputio ove prijetnje, čime je  i
manifestvovao svoje htjenje za nastupanje zabranjene posledice  - osjećaj
straha i ugroženosti oštećenog za život i tjelesni integritet a samim tim i za
izvršenje krivičnog djela ugrožavanje sigurnosti iz čl. 168 st. 1. KZ koje mu
je javnom optužbom stavljeno na teret.  
Prilikom izbora vrste i visine krivične sankcije koju treba primijeniti
prema okrivljenom    za izvršeno krivično djelo , sud je pored težine, načina
izvršenja i društvene opasnosti krivičnog djela, uzeo u obzir i stepen
krivične odgovornosti okrivljenog   kao i sve ostale okolnosti koje su
relevantne u tom pogledu. Tako je od olakšavajućih okolnosti sud okrivljenom
cijenio i uzeo u obzir: da je porodičan čovjek, da je otac dvoje maloletne
djece, da ranije nije osudjivan i da je srednjeg imovnog stanja,  pa je u
nedostatku otežavajućih okolnosti na njegovoj strani našao da u konkretnom
slučaju ima uslova  da se prema njemu primjeni blaža vrsta kazne , obzirom da
su za ovo djelo alternativno predvidjene novčana i kazna zatvora, te  mu  je i
izrekao novčanu kaznu u naznačenom iznosu.  
Sud je uvjerenja da je  izrečena kazna srazmjerna težini izvršenog krivičnog
djela i stepenu krivično-pravne odgovornosti okrivljenog ,   te da će se  u
konkretnom slučaju i  ovom vrstom i visinom kazne, u okviru opšte svrhe
izricanja krivičnih sankcija predvidjene čl. 4 st. 2 KZ, postići svrha
kažnjavanja propisana čl. 32 istog Zakona. Osnovano se može očekivati da će
izrečena kazna pozitivno djelovati na prevaspitanje okrivljenog i da će ista
uticati na njega  da ubuduće ne vrše krivična djela.  
Odluka o troškovima krivičnog postupka je zasnovana  na odredbi čl. 202 st. 1
ZKP-a.Troškovi krivičnog postupka - paušalni iznos od  50,00 eura,  je
odmjeren  sobzirom na složenost i trajanje krivičnog postupka te obzirom na
imovno stanje okrivljenog  , shodno čl. 199 st. 3 ZKP-a.  
Kako je oštećeni R. M. u toku postupka zadržao pravo da imovinsko - pravni
zahtjev za naknadu štete ostvaruje u parnici, to je sud u pogledu ovog
zahtjeva odlučio kao u izreci presude, na osnovu čl. 212 st.2. ZKP.  
Na osnovu iznijetih razloga odlučeno je kao u izreci presude.  
OSNOVNI SUD U PLAVU
Dana, 18.02.2011 .godine.
Zapisničar
S  U D I J A
Senada Radončić s.r.
Hilmija Sujković s.r.  
PRAVNA POUKA:
Protiv ove presude može se izjaviti žalba
Višem sudu u Bijelom Polju  u roku od
8 (osam) dana od dana  njenog prijema
preko ovog suda.  
DNA:  1 x  ODT u Plavu
            1 x  okrivljenom R. P.
   1 x  braniocu okrivljenog advokatskom
                   pripravniku R. Ž.
             1 x oštećenom R. M.  