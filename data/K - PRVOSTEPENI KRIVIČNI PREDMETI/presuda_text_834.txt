OSNOVNI SUD U DANILOVGRADU
K.br. 17/11
Dana 13.06.2011.godine  
U IME NARODA
OSNOVNI SUD U DANILOVGRADU kao prvostepeni krivični, po sudiji Vladimiru
Novoviću, kao sudiji pojedincu, uz učešće Ane Ivanović kao zapisničara, u
krivičnom predmetu okrivljenog V.M. iz P., zbog krivičnog djela nasilje u
porodici ili u porodičnoj zajednici iz čl.220 st.1 KZ, odlučujući po optužnom
predlogu Osnovnog državnog tužilaštva iz Podgorice Kt.br.1193/10 od
18.01.2011.godine, koji je na glavnom pretresu zastupala Snežana Šišević,
zamjenik ODT-a iz Podgorice, nakon održanog glavnog i javnog pretresa dana
13.06.2011.godine, u prisustvu zastupnika optužnog predloga, okrivljenog i
oštećene P.A., donio je dana 13.06.2011.godine i istog dana javno objavio  
PRESUDU
Okrivljeni V.M., od oca K. i majke O., rodjene M., rodjen ....godine u P., sa
mjestom prebivališta u selu B., opština P., državljanin Crne Gore, nezaposlen,
razveden, otac troje djece, pismen, završio srednju poljoprivrednu školu,
vojsku služio ....godine u B., vodi se u vojnoj evidenciji u P., lošeg imovnog
stanja, osudjivan presudom Osnovnog suda u Danilovgradu K.br.83/98 od
18.04.2000.godine, zbog krivičnog djela iz čl.152 st.2 u vezi st.1 KZ RCG na 8
mjeseci zatvora uslovno na 3 godine, presudom Osnovnog suda u Danilovgradu
K.br.97/04 od 21.10.2004.godine, zbog krivičnog djela iz čl.39 KZ RCG na
novčanu kaznu od 100,00 eura, presudom Osnovnog suda u Danilovgradu
K.br.146/05 od 23.01.2007.godine, zbog krivičnog djela iz čl.220 st.1 KZ na 30
dana zatvora uslovno na 1 godinu, presudom Osnovnog suda u Danilovgradu
K.br.54/05 od 12.04.2007.godine, zbog krivičnog djela iz čl.152 st.2 KZ CG, na
četiri mjeseca zatvora, uslovno na 1 godinu i presudom Višeg suda u Podgorici
K.br.167/04 od 24.11.2006.godine, zbog krivičnog djela iz čl.37 st.2 u vezi
st.1 KZ RCG na kaznu zatvora u trajanju od 3 mjeseca.
Kriv je
Što je:  
Dana 31.08.2010.godine, u D., u mjestu G., u kući, primjenom grubog nasilja
narušio tjelesni integritet člana svoje porodice - bivše supruge oštećene
P.A., na način što je oštećenu fizički napao i zadao joj više udaraca
stisnutim i otvorenim pesnicama u predjelu glave, nanoseći joj tako laku
tjelesnu povredu u vidu nagnječine kože poglavine i krvni podliv kože lijevog
jagodičnog predjela,  
- čime je počinio krivično djelo nasilje u porodici ili u porodičnoj
zajednici iz iz čl.220 st.1 KZ.  
Pa ga sud primjenom citiranog zakonskog propisa, te čl. 4, 5,13, 15, 32, 36 i
42 KZ i čl. 199, 202 i 364 ZKP-a
O S U Đ U J E
Na kaznu zatvora u trajanju od 30 (trideset) dana.  
Dužan je okrivljeni da na ime troškova krivičnog postupka uplati ovom sudu
iznos od 60,50 eura i po osnovu paušala iznos od 30,00 eura, a sve u roku od
15 dana po pravosnažnosti presude.
O b r a z l o ž e nj e
Optužnim predlogom Osnovnog državnog tužilaštva iz Podgorice Kt.br.1193/10 od
18.01.2011.godine, koji je zastupnik optužbe precizirao u završnoj riječi,
stavljeno je na teret okrivljenom V.M. da je izvršio krivično djelo nasilje u
porodici ili u porodičnoj zajednici iz čl.220 st.1 KZ, a na način činjenično
predstavljen u izreci presude. Zastupnik optužnog predloga je u završnoj
riječi predložio da sud okrivljenog oglasi krivim i osudi po zakonu.  
Okrivljeni V.M. na glavnom pretresu je iskoristio svoje zakonsko pravo i
branio se ćutanjem, zbog čega je sud pročitao njegovu odbranu iz istražnog
postupka sa zapisnika o saslušanju osumnjičenog Kri.br.135/10 od
28.10.2010.godine.  
Okrivljeni V.M. u odbrani datoj u istražnom postupku u bitnom je naveo da je
sa oštećenom P.A. bio u braku oko 10 godina, a iz kojeg braka ima troje djece
i to dvije kćerke i sina. Tvrdi da je prije oko 5 godina brak razveden. Nakon
razvoda braka, ostavio je oštećenoj P.A. na korišćenje kuću u D. U toj kući
oštećena P.A. je nastavila da živi zajedno sa djecom, dok se on vratio da živi
sa roditeljima u selu B. u P. Povremeno je dolazio u D., kako bi posjetio
svoju djecu i dao novac za izdržavanje. Dana 31.08.2010.godine došao je u D. i
kako je sljedećeg dana počinjala školska godina, odlučio je da podje do P.
radi preuzimanja novca od jednog dužnika, a koji novac je htio da da svojoj
djeci za školske potrebe. U D. se iz P. vratio u večernjim časovima i tom
prilikom dovezao ga je njegov prijatelj P.M. Kada je ušao u kuću, oštećena
P.A. je počela da viče na njega i da ga tjera iz kuće, a iz razloga što je
ovog P. smatrala krivcem za razvod braka. Izrevoltiran ovakvim ponašanjem
oštećene P.A., zadao joj je jedan šamar. Nakon toga, P.A. je krenula da izlazi
iz kuće i pri tom je prijetila da će slučaj prijaviti policiji. Kada je P.A.
izašla iz kuće, sustigao je i zadao joj je još nekoliko šamara, uz riječi
"Sada ćeš imati šta da prijaviš policiji". Zatim se oštećena P.A. uputila
prema policiji, a on je otišao svojoj kući u selu B. Negirao je da je oštećenu
P.A. udarao pesnicama.  
Sud je na glavnom pretresu u dokaznom postupku saslušao svjedoka – oštećenu
P.A., izvršio uvid u izvještaj ljekara specijaliste JZU KC CG UC br.protokola
12548 od 31.08.2010.godine, a na ime oštećene P.A., pročitao nalaz i mišljenje
vještaka sudske medicine dr B.B. Kri.br.135/10 od 17.12.2010.godine i pročitao
izvod iz kaznene evidencije Uprave policije PJ Podgorica
br.11-245/11-10457/2-1724 od 26.04.2011.godine, izdat na ime okrivljenog V.M.  
Svjedok – oštećena P.A. u iskazu datom u istražnom postupku i na glavnom
pretresu u bitnom je navela da je razvedena od okrivljenog V.M. već 6 godina,
te da sa njim ima troje djece. Posljednjih godina komunicirali su samo
povremeno i to zbog djece. Dana 31.08.2010.godine, oko 08,00 časova ujutru,
okrivljeni V.M. je došao u kuću u mjestu G. u D., gdje je ona živjela sa
djecom. Tu se zadržao skoro cijeli dan. Sjeća se da je mobilnim telefonom
pozivao dužnike da mu obezbijede novac, a kako bi taj novac dao djeci za
školske potrebe. Negdje oko 14,00 časova, okrivljeni V.M. je izašao iz kuće, a
zatim se vratio oko 20,00 časova. Kada se okrivljeni V.M. vratio kući, nije se
trenutno bila zatekla u kući, pa je pošto se vratila, počeo da je ispituje
gdje je bila. Takodje je okrivljeni V.M. pitao i ima li kakvih problema i
nakon što mu je ona odgovorila da nema, nasrnuo je prema njoj i više puta je
stisnutim i otvorenim pesnicama udario po glavi. Nakon toga je trčeći otišla u
policiju. Tvrdi da je jedini očevidac dogadjaja bila njihova maloljetna kćerka
A., koja ima 11 godina. Nije se pridružila krivičnom gonjenju protiv
okrivljenog i nije tražila naknadu štete.  
Iz nalaza i mišljenja vještaka sudske medicine dr B.B. Kri.br.135/10 od
17.12.2010.godine i izvještaja ljekara specijaliste JZU KC CG UC br.protokola
12548 od 31.08.2010.godine, utvrdjuje se da je oštećena P.A. pregledana dana
31.08.2010.godine od strane dežurnog ljekara specijaliste hirurga KC CG, a
zbog povreda glave. Vještak je mišljenja da je oštećena P.A. zadobila povrede
u vidu nagnječine kože poglavine i krvni podliv kože lijevog jagodičnog
predjela, koje povrede su nastale kratko vrijeme jedna za drugom i
predstavljaju i pojedinačno i u svom zbiru laku tjelesnu povredu. Povreda u
vidu nagnječine kože poglavine nastala je djelovanjem zamahnute tupo-tvrde
sile, ravne površine, slabog intenziteta djelovanja, koja je sila djelovala na
glavu povrijedjene u jednom navratu, a koja je mogla nastati djelovanjem
zamahnute otvorene ili zatvorene šake,  dok je povreda u vidu krvnog podliva
kože lijevog jagodičnog predjela nastala djelovanjem zamahnute tupo-tvrde
sile, ravne površine, slabog intenziteta djelovanja, a kao što je zamahnuta
otvorena šaka, djelujući od naprijed i više sa lijeve strane.  
Sud je cijenio nalaz i mišljenje ovog vještaka, pa je isti prihvatio kao
jasan, stručan i objektivan i dat prema pravilima struke i nauke, a na koji ni
stranke nijesu imale primjedbi.
Iz izvoda iz kaznene evidencije Uprave policije  PJ Podgorica
br.11-245/11-10457/2-1724 od 26.04.2011.godine, izdatog na ime okrivljenog
V.M., utvrdjuje se da je isti osudjivan presudom Osnovnog suda u Danilovgradu
K.br.83/98 od 18.04.2000.godine, zbog krivičnog djela iz čl.152 st.2 u vezi
st.1 KZ RCG na 8 mjeseci zatvora uslovno na 3 godine, presudom Osnovnog suda u
Danilovgradu K.br.97/04 od 21.10.2004.godine, zbog krivičnog djela iz čl.39 KZ
RCG na novčanu kaznu od 100,00 eura, presudom Osnovnog suda u Danilovgradu
K.br.146/05 od 23.01.2007.godine, zbog krivičnog djela iz čl.220 st.1 KZ na 30
dana zatvora uslovno na 1 godinu, presudom Osnovnog suda u Danilovgradu
K.br.54/05 od 12.04.2007.godine, zbog krivičnog djela iz čl.152 st.2 KZ CG, na
četiri mjeseca zatvora, uslovno na 1 godinu i presudom Višeg suda u Podgorici
K.br.167/04 od 24.11.2006.godine, zbog krivičnog djela iz čl.37 st.2 u vezi
st.1 KZ RCG na kaznu zatvora u trajanju od 3 mjeseca.  
Sud je cijenio iskaz svjedoka-oštećene P.A., pa je našao da se ista
objektivno, odredjeno i istinito izjašnjavala o činjenicama važnim za ovu
krivičnu stvar, koji iskaz je u saglasnosti sa nalazom i mišljenjem vještaka
sudske medicine dr B.B. Kri.br.135/10 od 17.12.2010.godine i izvještajem
ljekara specijaliste JZU KC CG UC br.protokola 12548 od 31.08.2010.godine.  
Na osnovu naprijed izložene činjenične gradje, koja proizilazi iz sadržine
dokaza provedenih na glavnom pretresu, ovaj sud je nesumnjivo zaključio da su
se u radnjama okrivljenog V.M. stekla sva bitna obilježja bića krivičnog djela
nasilje u porodici ili u porodičnoj zajednici iz čl.220 st.1 KZ. Naime,
okrivljeni je dana 31.08.2010.godine, u D., u mjestu G., u kući, primjenom
grubog nasilja narušio tjelesni integritet člana svoje porodice - bivše
supruge oštećene P.A., na način što je oštećenu fizički napao i zadao joj više
udaraca stisnutim i otvorenim pesnicama u predjelu glave, nanoseći joj tako
laku tjelesnu povredu u vidu nagnječine kože poglavine i krvni podliv kože
lijevog jagodičnog predjela.  
Sve naprijed navedene činjenice utvrdjene su iz iskaza svjedoka-oštećene P.A.,
izvještaja ljekara specijaliste JZU KC CG UC br.protokola 12548 od
31.08.2010.godine i nalaza i mišljenja vještaka sudske medicine dr B.B.
Kri.br.135/10 od 17.12.2010.godine.  
Iz iskaza svjedoka-oštećene P.A. utvrdjuje se da je dana 31.08.2010.godine, u
kući u mjestu G. u D., okrivljeni V.M., nakon što je ispitivao oštećenu -
njegovu bivšu suprugu o tome gdje je prethodno bila i ima li kakvih problema,
fizički nasrnuo - napao na nju, zadajući joj više udaraca stisnutim i
otvorenim pesnicama u predjelu glave. Ni okrivljeni V.M. u odbrani nije sporio
da mu je oštećena bivša supruga.  
Da je oštećena P.A. od tih udaraca okrivljenog zadobila laku tjelesnu povredu
u vidu nagnječine kože poglavine i krvni podliv kože lijevog jagodičnog
predjela, sud je utvrdio iz nalaza i mišljenja vještaka sudske medicine dr
B.B. Kri.br.135/10 od 17.12.2010.godine i izvještaja ljekara specijaliste JZU
KC CG UC br.protokola 12548 od 31.08.2010.godine. Pri tom, vještak sudske
medicine je i naveo da su utvrdjene povrede kod oštećene P.A. nastale kratko
vrijeme jedna za drugom, da je povreda u vidu nagnječine kože poglavine mogla
nastati djelovanjem zamahnute zatvorene šake, a da je povreda u vidu krvnog
podliva kože lijevog jagodičnog predjela mogla nastati djelovanjem zamahnute
otvorene šake, što je sve u skladu sa kazivanjem svjedoka-oštećene P.A. u
pogledu mehanizma nanošenja povreda kod nje.  
Sud nije prihvatio odbranu okrivljenog u dijelu da je oštećena vikala na
njega, da ga je čim je ušao tjerala iz kuće, te da oštećenu nije udarao
pesnicama, već šamarima, iz razloga što je ovakva odbrana okrivljenog
obesnažena jasnim i preciznim kazivanjem svjedoka-oštećene P.A. o toku
dogadjaja. Uz to, nelogično je da oštećena P.A. odmah po vidjenju tjera iz
kuće okrivljenog koji je došao sa povodom da donese novac za školske potrebe
djece. Zbog toga je odbrana okrivljenog neistinita i sračunato je data u cilju
umanjenja krivično-pravne odgovornosti.  
Krivično djelo nasilje u porodici ili u porodičnoj zajednici iz čl.220 st.1 KZ
čini ko primjenom grubog nasilja naruši tjelesni ili duševni integritet
članova svoje porodice ili porodične zajednice. Imajući u vidu naprijed
citiranu zakonsku odredbu, te naprijed izloženo činjenično stanje, ovaj sud je
zaključio da je okrivljeni, primjenom grubog nasilja narušio tjelesni
integritet člana svoje porodice - oštećene P.A., koja mu je bivša supruga.
Nasilje predstavlja svaki akt upotrebe sile ili ozbiljne prijetnje prema
osobama iz čega ne proizadje teža posljedica, a grubo nasilje predstavlja
teške oblike ovakvog ponašanja. Kako je okrivljeni oštećenu P.A., koja mu je
bivša supruga, fizički napao i zadao joj više udaraca stisnutim i otvorenim
pesnicama u predjelu glave, od kojih udaraca je oštećena zadobila opisanu laku
tjelesnu povredu, to po nalaženju suda ovakvo ponašanje okrivljenog
predstavlja primjenu grubog nasilja. Uz ovakvu primjenu grubog nasilja
okrivljeni je oštećenoj narušio i tjelesni integritet, jer joj je nanio laku
tjelesnu povredu u vidu nagnječine kože poglavine i krvni podliv kože lijevog
jagodičnog predjela.  
Zbog toga su se u radnjama okrivljenog stekla sva bitna obilježja bića
krivičnog djela nasilje u porodici ili u porodičnoj zajednici iz čl.220. st.1
KZ.  
Cijeneći psihički odnos okrivljenog prema izvršenom krivičnom djelu, sud
nalazi da je okrivljeni, postupajući na naprijed utvrđeni način, krivično
djelo učinio sa direktnim umišljajem jer je bio svjestan svog djela i htio je
njegovo izvršenje.  
Sud je prilikom odlučivanja o kazni, imao u vidu sve okolnosti na strani
okrivljenog, koje utiču da kazna bude manja ili veća u smislu člana 42 KZ, pa
je od olakšavajućih okolnosti, na strani okrivljenog našao da je otac troje
djece, da se oštećena nije pridružila krivičnom gonjenju protiv njega, a od
otežavajućih okolnosti da je osuđivan presudom Osnovnog suda u D.u K.br.83/98
od 18.04.2000.godine, zbog krivičnog djela iz čl.152 st.2 u vezi st.1 KZ RCG
na 8 mjeseci zatvora uslovno na 3 godine, presudom Osnovnog suda u D.u
K.br.97/04 od 21.10.2004.godine, zbog krivičnog djela iz čl.39 KZ RCG na
novčanu kaznu od 100,00 eura, presudom Osnovnog suda u D.u K.br.146/05 od
23.01.2007.godine, zbog krivičnog djela iz čl.220 st.1 KZ na 30 dana zatvora
uslovno na 1 godinu, presudom Osnovnog suda u D.u K.br.54/05 od
12.04.2007.godine, zbog krivičnog djela iz čl.152 st.2 KZ CG, na četiri
mjeseca zatvora, uslovno na 1 godinu i presudom Višeg suda u Podgorici
K.br.167/04 od 24.11.2006.godine, zbog krivičnog djela iz čl.37 st.2 u vezi
st.1 KZ RCG na kaznu zatvora u trajanju od 3 mjeseca, a što je utvrdjeno iz
citiranog izvoda iz kaznene evidencije. Zbog toga je sud izrekao okrivljenom
kaznu zatvora u trajanju od 30 (trideset) dana, cijeneći da je ista, u
potpunosti adekvatna težini učinjenog krivičnog djela i ličnosti okrivljenog
kao počinioca, te da će se ovako izrečenom kaznom zatvora u potpunosti
ostvariti svrha kažnjavanja iz čl.32 KZ, a u okviru opšte svrhe propisivanja i
izricanja krivičnih sankcija iz čl.4 st.2 KZ.  
Na osnovu čl. 199 i 202 ZKP-a okrivljeni je obavezan da na ime troškova
krivičnog postupka uplati ovom sudu iznos od 60,50 eura, koji iznos
predstavlja nagradu koja je odmjerena vještaku sudske medicine dr B.B. za
izvršeno vještačenje, kao i da na ime sudskog paušala uplati ovom sudu iznos
od 30,00 eura, koji iznos je odredjen shodno složenosti i trajanju postupka,
uz ocjenu imovinskih prilika okrivljenog, a sve prednje u roku od 15 dana po
pravosnažnosti presude.  
Na osnovu izloženog, a primjenom čl.364 ZKP-a, odlučeno je kao u izreci.  
ZAPISNIČAR,                                                          S U D I J
A,
Ana Ivanović, s.r                                                   Vladimir
Novović, s.r  
PRAVNA POUKA: Protiv ove presude može se izjaviti žalba u roku od 8 dana od
dana prijema pismenog otpravka Višem sudu u Podgorici, a preko ovog suda.  
Za tačnost otpravka
Upravitelj sudske pisarnice
Ratimir Brajović