
K.br.139/11
U IME NARODA
OSNOVNI SUD U ULCINJU , kao prvostepeni krivični,sudija Mirović Sanja, uz
učešće zapisničara suda Mavrić Jasmine,u krivičnom predmetu protiv okrivljenog
Đ. G.a iz Ulcinja, zbog krivičnog djela ugrožavanje javnog saobraćaja iz
čl.339 st.3 u vezi st.1 Krivičnog zakonika, odlučujući po optužnom predlogu
Osnovnog državnog tužilaštva u Ulcinju Kt.br. 56/11 od 02.06.2011 godine,
nakon održanog  glavnog i javnog pretresa dana 01.07.2011. godine u prisustvu
zastupnika optužbe zamjenika Osnovnog državnog tužioca u Ulcinju, Savović
Vladimira i okrivljenog, donio je i istog dana javno objavio,  
P   R  E  S  U  D  U
Okrivljeni Đ. G., JMBG .................., od oca H. i majke B., rođene
F., rođen .......... godine u Baru, sa prebivalištem u U.- Š.bb, državljanin
Crne Gore, student, neoženjen, srednjeg imovnog stanja, neosuđivan  
                                         K r i v  j e 
Što je dana 14. 03. 2011. godine, oko 17,00 časova, u Ulcinju u ul."Đura
Đakonovića" u neposrednoj blizini fabrike dušeka "Eurofleks", upravljajući
putničkim motornim vozilom marke "BMW" 330D, reg.oznaka PG.........,
vlasništvo Đ. Z. iz .P, iz pravca bulevara Bratstva Jedinstva, u pravcu
naselja Totoši, ne pridržavajući se saobraćajnih propisa ugrozio saobraćaj i
doveo u opasnost život oštećenih A. M.1 i A.M.2, olako držeći da do posledice
neće doći, na način što suprotno odredbama čl.27 st.2 Zakona o bezbjednosti
saobraćaja na putevima, vozilo u kretanju nije držao što bliže desnoj ivici
kolovoza i na tolikoj udaljenosti od nje da s obzirom na brzinu kretanja
vozila, uslove saobraćaja i stanje i karakteristike puta ne ugrožava druge
učesnike u saobraćaju i ne izlaže sebe opasnosti, u fazi mimoilaženja sa
putničkim motornim vozilom "Opel Kadet" reg.oznake UL AC 907, koje se kretalo
iz suprotnog smjera, kojim je pravilno se krećući upravljao Adžemović Nehad,
vozilom prešao sa prostora desne na prostor lijeve kolovozne trake, usled čega
je došlo do čeonog sudara vozila "BMW" i "Opel" na prostor lijeve kolovozne
trake, usled čega su oštećeni, saputnici u vozilu marke "Opel" zadobili lake
tjelesne povrede i to: A.M.1 ogrebotinu čela i lijevog uha, a A.M.2
posjekotinu čela,  
-čime je izvršio krivično djelo ugrožavanje javnog saobraćaja iz čl.339 st.3 u vezi st.1 Krivičnog zakonika. 
Pa mu sud, primjenom citiranog zakonskog propisa te čl. 4 st.2, 32, 42, 52,
53,54 Krivičnog Zakonika i čl. 199,202  i 364 Zakonika o krivičnom
postupku,izriče  
USLOVNU OSUDU
Kojom mu utvrđuje kaznu zatvora u trajanju od 3 (tri) mjeseca i istovremeno
određuje da se ista neće izvršiti, ako okrivljeni  u roku od 1 (jedne) godine
po pravosnažnosti presude ne učini novo krivičino djelo.  
Dužan je okrivljeni da na ime troškova krivičnog postupka uplati ovom sudu
novčani iznos od 203,50 Eura, kao i na ime paušala iznos od 30,00 Eura, sve u
roku od 15 dana po pravosnažnosti presude, pod prijetnjom prinudnog izvršenja.  
O b r a z l o ž e n j e
Optužnim predlogom Osnovnog državnog tužilaštva u Ulcinju Kt.br.56/11 od
02.06.2011 godine, okrivljenom Đ. G.u stavljeno je na teret izvršenje
krivičnog djela ugrožavanje javnog saobraćaja iz čl.339 st.3 u vezi st.1
Krivičnog zakonika. Zastupnik optužbe je do kraja glavnog pretresa ostao pri
podignutom optužnom predlogu i u završnoj riječi predložio da sud okrivljenog
oglasi krivim i osudi po zakonu.  
Okrivljeni Đ. G. priznao je izvršenje krivičnog djela koje mu se stavlja na
teret navodeći da se dana 14.03.2011. godine, negdje oko 17 časova, kretao sa
put.mot.vozilom "BMW 330d" podgoričkih reg.oznaka iz pravca motela "London" u
pravcu naselja Totoši, ne brzinom većom od oko 30 km/h, i kada je došao do
proširenja tj.raskrsnice koja se račva lijevo i desno vozilo koje se kretalo
ispred njega skrenulo je udesno, a on započeo radnju zaobilaženja sa namjerom
da nastavi kretanje u pravcu naselja Totoši.Kada je započeo  radnju
zaobilaženja tj.kada je prednji lijevi dio vozila već prešao iza zadnjeg
dijela vozila koje se kretalo ispred njega, iz suprotnog pravca, naišlo je
vozilo marke "Opel" te između tog i njegovog vozila dolazi do kontakta, pa od
siline udara vozilo "Opel" se okreće zadnjim krajem u pravcu ulaza fabrike
dušeka "Euroflex".Odmah nakon udesa izašao iz svog vozila i prišao drugom
vozilu i ponudio putnicima pomoć a i kasnije se interesovao za zdravlje
oštećenih, te je sa njima otišao u Dom zdravlja. Izrazio je kajanje i žaljenje
što je do ove nezgode došlo.  
U dokaznom postupku sud je na saglasan predlog stranaka pročitao iskaze
oštećene A.M.1 i svjedoka A.N., sa zapisnika u prethodnom postupku
Kri.br.45/11 od 29.04.2011. godine, pročitao zapisnik  o uvidjaju saobraćajne
nezgode Uprave policije-Ispostave Ulcinj 25 SN br.02-231-31/11 od 14.03.2011.
god., pročitao nalaz i mišljenje vještaka saobraćajne struke M. Š. od maja
2011 godine, pročitao je nalaz i mišljenje vještaka medicinske struke dr.S.H.
od  26.05.2011.godine, i izvod iz kaznene evidencije  na ime okrivljenog izdat
od  Uprave policije -PJ Bar   br.24-03/3-245/11-4020/11 od 21.06.2011. godine
.  
Iz iskaza oštećene A.M.1, datog u prethodnom postupku na zapisniku,
Kri.br.45/11 od 29.04.2011. godine, utvrđeno je da je dana 14.03.2011. godine
ona bila saputnik u vozilu marke "Opel" kojim je upravljao njen suprug Nehat,
s namjerom da nju i kćerku Medinu preveze kod ljekara u DZ Ulcinj. Ona i
kćerka sjedele su na zadnjem sjedištu.Nailaskom na ul.«Đ.Đ.« iz pravca Totoša
u pravcu raskrsnice sa autobuskom stanicom,neposredno blizu TV "Teuta"
primjetio je vozilo iz suprotnog smjera kako u toj krivini pretiče dva vozila
koja su im dolazila u susret. U kom trenutku njen suprug uzviknuo je "držite
se", na šta ona uspjeva da stegne djete pri sebi jednom rukom dok drugom se
naslanja na prednje sjedište,nakon čega i dolazi do udara usled kojeg ona
odskače na prednje sjedište. Nakon udesa autom im prilaze poznata lica i to Č.
D. i A. A., koji su nju i dijete izvukli iz auta i smjestili u njihovo vozilo
i prevezli do Doma zdravlja radi ukazivanja ljekarske pomoći, a nakon toga su
pošli do bolnice u B., radi kontrole. Istakla je da je ona bila povređena u
predjelu čela dok njena kćerka u predjelu glave i desnog uveta. Nije se
pridružila krivičnom gonjenju niti je postavila imovinsko-pravni zahtjev.  
Iz iskaza svjedoka A.N, datog u prethodnom postupku na zapisniku, Kri.br.45/11
od 29.04.2011. godine, utvrđuje se da je dana 14.03.2011. godine upravljao
vozilom marke "Opel" u namjeri da svoju suprugu i kćerku Medinu koja ima 3
godine preveze kod ljekara u DZ U.. Njih dvije sjedjele su na zadnjem
sjedištu. Krećući se iz pravca Totoši u pravcu autobuske stanice, dolaskom na
krivinu koja vodi desno nailaze dva vozila koja se kreću suprotnom stranom i
najednom iza njih njih velikom brzinom nailazi vozilo koje započinje
preticanje istih njegovom stranom ulice, na šta je supruzi rekao "držite se"
nakon čega dolazi do udara  prednje strane tog vozila u prednju stranu
njegovog vozila,i od siline udara vozilo se zarotiralo za 90 stepeni. Istakao
je da je nakon što se auto zaustavilo na tren je izgubio svijest, te je nakon
toga izašao iz vozila i primjetio da su njegovu suprugu i dijete već smjestili
u vozilo i odvezli u Dom zdravlja u U. a njega je povezao do Doma zdravlja
njegov brat od strica. Takođe je istakao da je bio ugruvan u predjelu grudnog
koša, kao i iza leđa dok je njegova kćerka bila povređena u predjelu glave i
uva. Napomenuo je da je Đ. vozio velikom brzinom. Nije se pridružio krivičnom
gonjenju niti je postavio imovinsko-pravni zahtjev kako za sebe tako ni za
svoju mld.kćerku A. M.2.  
Iz zapisnika o uviđaju saobraćajne nezgode Uprave policije-Ispostave Ulcinj 25
br. Sn. 02-231-31/11  od  14.03.2011 godine,utvrđuje se da je lice mjesta
saobraćajne nezgode raskrsnica u mjestu Totoši u ulici "Đ. Đ." u neposrednoj
blizini "Euroflexa". U zapisniku o uvidjaju takođe su navedeni, podaci
učesnika u saobraćajnoj nezgodi kao i  oštećenja na vozilima.  
Iz nalaza i mišljenja vještaka saobraćajne struke M.Š.  od maja 2011 godine,
se utvrđuje da je do ove nezgode došlo usled propusta u vožnji od strane
vozača putničkog motornog vozila marke "BMW 330D" reg.oznake PG
...................., koje se ogleda u tome što isti nije održavao bezbjedni
smjer kretanja  vozila desnom stranom kolovoza na bezbjednoj distanci od desne
ivice puta u smjeru kretanja prema liniji prostiranja puta, već je sa vozilom
kojim je upravljao, a u fazi mimoilaženja sa putničkim vozilom marke "Opel-
Cadet" reg.oznake UL ........................, kada se ovo vozilo nalazilo na
opasnoj prostornoj udaljenosti, bez prethodne provjere da ovu radnju može
bezbijedno izvršiti, prešao sa prostora desne na prostor lijeve kolovozne
trake, smjera kretanja (najvjerovatnije u cilju preticanja NN vozila), usled
čega je došlo do čeonog sudara-vozila putem preklapanja čeone lijeve strane
vozila marke "BMW" i frontalne regije putničkog vozila marke "Opel-Cadet" na
prostoru lijeve kolovozne trake, smjera kretanja ovog vozila, nakon čega je
došlo do djelimičnog rotiranja vozila marke "Opel-Cadet", kojom prilikom je
vozač ovog vozila A.N. i mldb.M.A.1 koja se nalazila kao saputnik u ovom
vozilu, zadobili lake tjelesne povrede.  
Sud je cijenio nalaz i mišljenje vještaka saobraćajne struke kao stručan,
jasan i objektivan, zasnovan na pravilima nauke, pa je iz tih razloga isti u
cijelosti i prihvatio.  
Iz nalaza i mišljenja vještaka medicinske struke Prim.Dr. S. H. od 26.05.2011
godine, utvrđuje se da je u predmetnoj saobraćajnoj nezgodi mldb.A.M.2
zadobila ogrebotinu čela i lijevog uha koja povreda je nastala udarom glave o
čvrstu podlogu (unutrašnjost vozila) koja povreda se kvalifikuje kao laka
tjelesna povreda dok je A.M.1 zadobila povredu u vidu posjekotine čela a koja
poverda je nastala udarom glave o čvrstu podlogu koja se povreda kvalifikuje
kao laka tjelesna povreda.  
Sud je cijenio nalaz i mišljenje vještaka medicinske struke kao stručan, jasan
i objektivan, zasnovan na pravilima nauke, pa ga je iz tih razloga u cijelosti
i prihvatio.  
Iz izvoda iz kaznene evidencije za  okrivljenog izdatog od Uprave policije,PJ
Bar, broj 24-03/3-245/11-4020/11 od 21.06.2011 godine, proizilazi da isti
ranije nije osuđivan.  
Ocjenom izvedenih dokaza na glavnom pretresu i odbrane okrivljenog, cijeneći
iste pojedinačno i u vezi jedne sa drugima, ovaj sud je našao da je okrivljeni
Đ. G. izvršio krivično dijelo ugrožavanje javnog saobraćaja iz čl.339 st.3 u
vezi st.1 Krivičnog zakonika, i to na način,u vrijeme i na mjesto, kako je to
bliže opisano u izreci presude.  
Naime, sud je u postupku nesumnjivo utvrdio da je okrivljeni Đ. G. dana
14.03.2011. godine, oko 17,00 časova, u Ulcinju u ul."Đ.Đ." u neposrednoj
blizini fabrike dušeka "Eurofleks", upravljajući putničkim motornim vozilom
marke "BMW" 330D, reg.oznaka PG....................., vlasništvo Đ.Z. iz P.,
iz pravca bulevara »Bratstva Jedinstva«, u pravcu naselja Totoši, ne
pridržavajući se saobraćajnih propisa ugrozio saobraćaj i doveo u opasnost
život oštećenih A.M.1 i A.M.2, olako držeći da do posledice neće doći, na
način što suprotno odredbama čl.27 st.2 Zakona o bezbjednosti saobraćaja na
putevima, vozilo u kretanju nije držao što bliže desnoj ivici kolovoza i na
tolikoj udaljenosti od nje da s obzirom na brzinu kretanja vozila, uslove
saobraćaja i stanje i karakteristike puta ne ugrožava druge učesnike u
saobraćaju i ne izlaže sebe opasnosti, u fazi mimoilaženja sa putničkim
motornim vozilom "Opel Kadet" reg.oznake UL ...................., koje se
kretalo iz suprotnog smjera, kojim je pravilno se krećući upravljao A. N.,
vozilom prešao sa prostora desne na prostor lijeve kolovozne trake, usled čega
je došlo do čeonog sudara vozila "BMW" i "Opel" na prostor lijeve kolovozne
trake, usled čega su oštećeni, saputnici u vozilu marke "Opel" zadobili lake
tjelesne povrede i to: A.M.2 ogrebotinu čela i lijevog uha, a A. M.1
posjekotinu čela. Prednje činjenično stanje sud je utvrdio na osnovu nalaza i
mišljenja vještaka saobraćajne struke koji je sud u potpunosti prihvatio i
poklonio mu punu vjeru. Sud je prihvatio iskaze svjedoka A.N. i A.M.1,kao i
odbranu okrivljenog jer su isti saglasni međusobno i sa ostalim izvedenim
dokazima i ničim dovedeni u sumnju.  
Cijenjeći naprijed utvrđeno činjenično stanje, ovaj sud nalazi da su se u
radnjama okrivljenog Đ.G. a stekli svi bitni elementi bića krivičnog djela
ugrožavanje javnog saobraćaja iz  čl.339 st.3 u vezi st.1 Krivičnog zakonika,
jer je okrivljeni postupajući na naprijed opisani način, postupio suprotno
oderdbi čl.27 st.2 Zakona o bezbjednosti saobraćaja na putevima, kojim je
propisano da  " vozač  je dužan da vozilo u kretanju drži što bliže desnoj
ivici kolovoza i na tolikoj udaljenosti od nje da, s obzirom na brzinu
kretanja vozila, uslove saobraćaja i stanje i karakteristike puta, ne ugrožava
druge učesnike u saobraćaju i ne izlaže sebe opasnosti " pa je okrivljeni
postupajući suprotno citiranoj zakonskoj odredbi, ugrozio saobraćaj i doveo u
opasnost živote i tijela ljudi.  
Okrivljeni je bio svjestan da postupajući na naprijed navedeni način može
ugroziti saobraćaj i dovesti u opasnost život i tijelo ljudi, ali je olako
držao da do toga neće doći , pa se u radnjama okrivljenog kao subjektivni
element krivičnog djela manifestuje njegov svjesni nehat.  
Prilikom izbora vrste i visine krivične sankcije  sud je cijenio sve okolnosti
iz čl.42 Krivičnog zakonika (olakšavajuće i otežavajuće okolnosti) pa je našao
da na strani okrivljenog nema otežavajućih okolnosti, dok je od olakšavajućih
okolnosti cijenio činjenicu da se radi o mlađem punoljetnom licu,njegovo
priznanje za učinjeno djelo i izraženo kajanje i žaljenje, raniju
neosuđivanost kao i činjenicu da se oštećeni nisu pridružili krivičnom
gonjenju niti pak postavili imovinsko-pravni zahtjev.Imajući u vidu prethodno
navedene olakšavajuće okolnosti,ličnost okrivljenog i težinu izvršenog
krivičnog djela,sud je mišljenja  da radi krivično-pravne zaštite prema
okrivljenom nije nužno primjeniti kaznu, već je okrivljenom izrekao uslovnu
osudu kojom mu je utvrdio kaznu zatvora  u trajanju od 3 (tri) mjeseca  i
odredio da se ista neće izvršiti  ukoliko okrivljeni  u roku od jedne godine
od pravosnažnosti presude ne učini  novo krivično djelo, nalazeći  da će se sa
izrečenom krivičnom sankcijom u potpunosti postići svrha  iz čl. 52 Krivičnog
zakonika a u okviru opšte  svrhe  izricanje krivičnih sankcija iz čl. 4 st. 2
Krivičnog zakonika.  
Kako je okrivljeni oglašen krivim sud je istog shodno čl.199 i 202 Zakonika o
krivičnom postupku obavezao na plaćanje troškova krivičnog postupka u iznosu
od 203,50 eura, a koji se odnose na troškove vještačenja po vještaku
medicinske struke u iznosu od 99 eura i saobraćajne struke u iznosu od 104,50
eura, kao i paušalni iznos od 30,00 eura, sve u roku od 15 dana od dana
pravosnažnosti.  
Sa iznjetih razloga, a na osnovu čl.364 Zakonika o krivičnom postupku,
odlučeno je kao u izreci ove presude.  
OSNOVNI SUD U ULCINJU
Dana 01.07.2011 godine.

S U D I J A,
                                                                                                                            Mirović Sanja s.r.  
PRAVNA POUKA: Protiv ove presude može se izjaviti žalba Višem sudu u
Podgorici, u roku od 8 dana od prijema prepisa iste, a  preko ovog suda.  
                        Za tačnost otpravka Mavrić Jasmina________________
