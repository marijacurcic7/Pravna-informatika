K.br. 77/11
U IME CRNE GORE
OSNOVNI SUD U DANILOVGRADU kao krivični, po sudiji Vladimiru Novoviću, kao
pojedincu, uz učešće Ane Ivanović kao zapisničara, u krivičnom predmetu protiv
okrivljenog P.V.a iz Podgorice, zbog krivičnog djela kradja iz čl.239 st.1 KZ,
odlučujući po optužnom predlogu Osnovnog državnog tužilaštva iz Podgorice
Kt.br.448/11 od 27.06.2011.godine, koji je na glavnom pretresu zastupala
Snežana Šišević, zamjenik ODT-a iz Podgorice, nakon održanog glavnog i javnog
pretresa dana 07.05.2012.godine u prisustvu zastupnika optužbe i okrivljenog,
donio je dana 07.05.2012.godine, a dana 09.05.2012.godine javno objavio  
PRESUDU
Okrivljeni P.V., od oca R. i majke S., rodjene P., rodjen ...godine u
Podgorici, sa mjestom prebivališta u P. – D.bb, državljanin Crne Gore, pismen,
završio srednju mašinsku školu, oženjen, otac troje maloljetne djece, vlasnik
privatnog ribnjaka na S., srednjeg imovnog stanja, osudjivan presudom Višeg
suda u Podgorici K.br.150/08 od 19.10.2010.godine, zbog krivičnog djela iz
čl.300 st.1 KZ na kaznu zatvora u trajanju od 1 godine.  
Kriv je
Što je:  
Dana 07.06.2010.godine, u svom poslovnom objektu, u mjestu Slap, opština
Danilovgrad, oduzeo tudju pokretnu stvar - električnu energiju, vlasništvo
oštećene "Elektrodistribucije" Podgorica, u namjeri da njenim prisvajanjem
pribavi sebi protivpravnu imovinsku korist u vrijednosti većoj od 150,00 eura,
na način što je priključio tri rashladne vitrine i ventilator direktno na
elektrodistributivnu mrežu kablom 3x2,5 mm², mimo brojila, tako da se utrošak
električne energije nije mogao registrovati preko mjernog uredjaja, u čemu je
otkriven kontrolom ovlašćenih lica oštećenog preduzeća,  
- čime je počinio krivično djelo kradja iz čl.239 st.1 KZ.  
Pa ga sud primjenom citiranog zakonskog propisa, te čl.4, 5, 15, 32, 36 i 42
KZ i čl.226, 229 i 374 ZKP-a  
O S U Đ U J E
Na kaznu zatvora u trajanju od 30 (trideset) dana.  
Dužan je okrivljeni da na ime troškova krivičnog postupka - sudskog paušala
uplati ovom sudu iznos od 30,00 eura, u roku od 15 dana po pravosnažnosti
presude.  
Na osnovu čl. 239 st. 2 ZKP-a, oštećena Elektrodistribucija Podgorica se radi
ostvarivanja imovinsko-pravnog zahtjeva upućuje na parnični postupak.  
O b r a z l o ž e nj e
Optužnim predlogom ODT-a Podgorica Kt.br.448/11 od 27.06.2011.godine,
stavljeno je na teret okrivljenom P.V.u da je izvršio krivično djelo kradja iz
čl. 239 st.1 KZ. Zastupnik optužnog predloga je na glavnom pretresu u završnoj
riječi predložio da sud okrivljenog oglasi krivim i osudi po zakonu.  
Okrivljeni P.V. u odbrani datoj u istražnom postupku u bitnom je naveo da na
području opštine Danilovgrad, u mjestu Slap, na obali Zete posjeduje splav i
ribnjak. U jednoj staroj trafici bile su postavljene tri rashladne vitrine u
kojima je bila riba. Na toj trafici postojalo je električno brojilo koje se
vodilo na ime njegovog brata P.D.a. Tvrdi da je dana 07.06.2010.godine, iz
Podgorice dopremio veću i noviju trafiku, koju je htio postaviti na mjestu
gdje je bila stara trafika. Toga dana radnici Elektrodistribucije Danilovgrad
su vršili promjenu kabla na dionici od Slapa prema Višu. Obzirom da je
poznavao radnike Elektrodistribucije, pozvao ih je i upoznao ih je da ima
namjeru da izvrši zamjenu trafika, a istovremeno je tražio i da se u novoj
trafici postavi kabl za električno brojilo. Iz razloga da se ne bi pokvarila
riba u rashladnim vitrinama, prikopčao je rashladne vitrine direktno na
elektro-distributivnu mrežu kablom 3x2,5mm, a ovaj kabl je priključio na
brojilo koje se vodilo na ime njegovog brata. Pozvao je radnike
Elektrodistribucije koji su došli u njegov objekat. Istakao je da su radnici
Elektrodistribucije vidjeli što je uradio, da su rekli da će da sačine
zapisnik, da je to samo formalnost, te da je sačinjeni zapisnik potpisao bez
primjedbi. Pojasnio je da su rashladne vitrine bile priključene na kabl svega
tri sata. Nakon ova tri sata, a možda i dva sata, pozvao je radnike
Elektrodistribucije R.B. i R.Š. i obavijestio ih je da je promijenio brojilo i
da je stavio staro brojilo. Oni su mu kazali da će doći sjutradan što su i
učinili. Kada su sjutradan došli radnici Elektrodistribucije stavili su plombu
na električno brojilo koje se vodilo na njegovog brata i kazali su da je sve u
redu. Dodao je da nije znao da se priključenjem kabla direktno na
elektrodistributivnu mrežu, mimo brojila, vrši krivično djelo krađa.  
Okrivljeni P.V. u odbrani datoj na glavnom pretresu u bitnom je naveo da u
mjestu Slap, na obali Zete, ima splav i ribnjak. Tvrdi da mu je na tom mjestu
bila i jedna stara trafika u kojoj su bile postavljene tri rashladne vitrine u
kojima je držao ribu. U toj trafici postojalo je električno brojilo, koje se
vodilo na njegovog brata P.D.a. Kritičnog dana iz Podgorice je dopremio jednu
veću trafiku, a sjeća se da su tog dana radnici Elektrodistribucije vršili
promjenu kablova u mjestu Slap. Obzirom da je poznavao radnike
Elektrodistribucije, pozvao ih je i upoznao ih je sa namjerom da će da izvrši
zamjenu trafika. Istakao je da je sa svojom namjerom upoznao B.R., koji mu je
kazao da će doći da pogleda o čemu se radi. U novoj trafici se već nalazilo
novo brojilo i jedan električar iz Podgorice je prije nego što je došao B.R.
izvršio prikopčavanje nove trafike na elektrodistributivnu mrežu. Poslije
nekih 1-2 sata došli su radnici Elektrodistribucije. Medju njima je bio i B.R.
Jedan od radnika Elektrodistribucije mu je kazao da nije pravilno izvršio
prikopčavanje objekta i da mora da vrati staro brojilo, jer novo brojilo nije
plombirano. Poslije toga onaj električar iz Podgorice je stavio staro brojilo
u novu trafiku i sjutradan su radnici Elektrodistribucije došli i izvršili
plombiranje starog brojila, jer je vjerovatno plomba na starom brojilu bila
povrijedjena prilikom njegovog isključenja sa elektrodistributivne mreže.
Pojasnio je da nije imao namjeru da krade električnu energiju, da su tri
rashladne vitrine u novoj trafici preko novog brojila radile najviše 3 do 4
sata, te da je u novoj trafici bio i jedan ventilator. Različitosti u
odbranama pravdao je time što se ne razumije u električne instalacije. U
završnoj riječi je predložio da ga sud oslobodi od optužbe.  
Sud je na glavnom pretresu u dokaznom postupku saslušao ovlašćenog
predstavnika oštećene Elektrodistribucije Podgorica N. S. S., saslušao
svjedoka B. R., saslušao svjedoka Š.R., saslušao svjedoka V.D.a, pročitao
zapisnik o kontroli mjernog mjesta Elektrodistribucije Podgorica br.02105 od
07.06.2010.godine, izvršio uvid u finansijsku karticu za brojilo čiji je
pretplatnički broj 975370 koje se vodi na P.D.a za period od 01.01.2009.godine
do 30.04.2012.godine, izvršio uvid u energetsku karticu za brojilo čiji je
pretplatnički broj 975370 koje se vodi na P.D.a za period od 31.08.2005.godine
do 31.03.2012.godine i pročitao izvod iz kaznene evidencije Uprave policije PJ
Podgorica br.29-245/11-22313/2-3486 od 05.09.2011.godine.  
Ovlašćeni predstavnik oštećene Elektrodistribucije Podgorica N.S.S. u bitnom
je navela da se pridružuje krivičnom gonjenju protiv okrivljenog i da
postavlja imovinsko-pravni zahtjev u  iznosu od 219,74 eura.  
Svjedok B.R., ovlašćeni radnik Elektrodistribucije Podgorica, u iskazu datom u
na glavnom pretresu u bitnom je naveo da je kritičnom prilikom, zajedno sa
kolegom V.D.om, bio u mjestu Slap u kontrolu električnih instalacija i da je u
kontrolu upućen od strane svog šefa Š.R.. Prilikom vršenja kontrole u jednom
objektu, koji je ličio na trafiku, a gdje je  bio prisutan okrivljeni P.V.,
zatečeno je da je jedan kraj kabla bio priključen direktno na
elektrodistributivnu mrežu, a da je na drugom kraju kabla bio priključen
produžni kabl. Na tom produžnom kablu bili su uključeni neki rashladni
uredjaji. Potrošnja električne energije preko tog kabla nije se registrovala
preko brojila, jer tu brojila nije bilo. Sjeća se da ga je ili tog dana ili
dan prije okrivljeni P.V. ili preko telefona ili lično na ulici, obavijestio
da će da vrši neke intervencije na objektu, koje su se odnosile na električne
instalacije. Tvrdi da okrivljenom P.V.u nije rekao da može da se priključuje
direktno na elektrodistributivnu mrežu.  
Svjedok Š.R., rukovodilac ekspoziture Elektrodistribucije u Danilovgradu, u
iskazu datom na glavnom pretresu u bitnom je naveo da je kritičnom prilikom
bio zajedno sa B.R.m i V.D.om u kontrolu elektroinstalacija u mjestu Slap. U
toku kontrole u mjestu Slap pojavio se okrivljeni P.V.. U jednom objektu,
nalazilo se brojilo koje je bilo evidentirano u službenim evidencijama i to
brojilo je konstatovano u zapisniku o kontroli mjernog mjesta. Medjutim, sa
elektrodistributivne mreže bio je razvučen jedan kabl, koji je direktno išao
do rashladnih vitrina i na taj kabl su bile priključene ove rashladne vitrine.
Potrošnja električne energije preko tog kabla se nije registrovala preko
brojila. Istakao je da je okrivljeni P.V. potpisao zapisnik o kontroli mjernog
mjesta. Nije se mogao sjetiti da li ga je okrivljeni P.V. tih dana
kontaktirao. Pojasnio je da nijedan radnik Elektrodistribucije ne smije da
dozvoli bilo kom potrošaču da se i za najkraće vrijeme, direktno priključi na
elektrodistributivnu mrežu, tako da se potrošnja ne registruje preko brojila.  
Svjedok V.D., ovlašćeni radnik Elektrodistribucije Podgorica, u iskazu datom u
istražnom postupku i na glavnom pretresu u bitnom je naveo da je kritičnom
prilikom zajedno sa kolegama vršio kontrolu ispravnosti mjernih mjesta u
mjestu Slap. Prilikom kontrole, kojoj je prisustvovao okrivljeni P.V., zatekli
su da je jedan kabl bio priključen direktno na elektrodistributivnu mrežu i da
su na taj kabl bile uključene tri rashladne vitrine i jedan ventilator, tako
da se utrošak električne energije nije mogao registrovati preko brojila.
Pojasnio je da ga okrivljeni P.V. prije kontrole nije obavještavao o tome da
će da vrši radove na električnoj instalaciji.  
Iz sadržine zapisnika o kontroli mjernog mjesta Elektrodistribucije Podgorica
br.02105 od 07.06.2010.godine, utvrdjuje se da su ovlašćeni radnici
Elektrodistribucije navedenog dana prilikom vršenja kontrole brojila marke
"Iskra" br.11639717, u mjestu Slap, zatekli da su mimo mjernog mjesta
(brojila), kablom 3x2,5 mm², bile priključene tri rashladne vitrine i
ventilator. Zapisnik je potpisan od strane okrivljenog bez iznošenja
primjedbi.  
U finansijskoj kartici za brojilo čiji je pretplatnički broj 975370 koje se
vodi na P.D.a za period od 01.01.2009.godine do 30.04.2012.godine, navedeno je
da je za predmetni period potrošač bio u dugovanju prema Elektrodistribuciji
konstantno u iznosu od 1.633,44 eura i više.  
U energetskoj kartici za brojilo čiji je pretplatnički broj 975370 koje se
vodi na P.D.a za period od 31.08.2005.godine do 31.03.2012.godine, navedeno je
da nije bilo potrošnje i to za oktobar 2005.godine, jun 2006.godine, mart
2007.godine, septembar 2007.godine, oktobar 2007.godine, mart 2008.godine,
april 2008.godine, maj 2008.godine, jun 2008.godine, jul 2008.godine, avgust
2008.godine, septembar 2008.godine, oktobar 2008.godine, novembar 2008.godine,
decembar 2008.godine, januar 2009.godine, novembar 2009.godine, decembar
2009.godine, januar 2010.godine, februar 2010.godine, mart 2010.godine, april
2010.godine, maj 2010.godine, jun 2010.godine, decembar 2010.godine, januar
2011.godine, februar 2011.godine i mart 2012.godine, dok je u ostalim
mjesecima bilo potrošnje električne energije.  
Iz izvoda iz kaznene evidencije Uprave policije PJ Podgorica
br.29-245/11-22313/2-3486 od 05.09.2011.godine, izdatog na ime okrivljenog,
utvrdjuje se da je okrivljeni P.V. osudjivan presudom Višeg suda u Podgorici
K.br.150/08 od 19.10.2010.godine, zbog krivičnog djela iz čl.300 st.1 KZ na
kaznu zatvora u trajanju od 1 godine.  
Sud je cijenio iskaze svjedoka B. R., Š.R. i V.D.a, pa je našao da su se isti
jasno, precizno i istinito izjašnjavali o činjenicama važnim za ovu krivičnu
stvar. Iskazi ovih svjedoka su medjusobno saglasni u pogledu činjenica da je
kritičnom prilikom kod okrivljenog zatečeno da je kabl bio priključen direktno
na elektrodistributivnu mrežu, mimo brojila i da su na taj kabl bili uključeni
električni aparati, a da se potrošnja električne energije preko tog kabla nije
registrovala na brojilu. Pri tom, iskazi ovih svjedoka stoje i u skladnoj vezi
sa zapisnikom o kontroli mjernog mjesta Elektrodistribucije Podgorica br.02105
od 07.06.2010.godine.  
Na osnovu naprijed izložene činjenične gradje, koja proizilazi iz sadržine
dokaza provedenih na glavnom pretresu, ovaj sud je nesumnjivo zaključio, da su
se u radnjama okrivljenog P.V.a stekla sva obilježja bića krivičnog djela
kradja iz čl.239 st.1 Krivičnog zakonika. Naime, okrivljeni je dana
07.06.2010.godine, u svom poslovnom objektu, u mjestu Slap, opština
Danilovgrad, oduzeo tudju pokretnu stvar - električnu energiju, vlasništvo
oštećene "Elektrodistribucije" Podgorica, u namjeri da njenim prisvajanjem
pribavi sebi protivpravnu imovinsku korist u vrijednosti većoj od 150,00 eura,
na način što je priključio tri rashladne vitrine i ventilator direktno na
elektrodistributivnu mrežu kablom 3x2,5 mm², mimo brojila, tako da se utrošak
električne energije nije mogao registrovati preko mjernog uredjaja, u čemu je
otkriven kontrolom ovlašćenih lica oštećenog preduzeća.  
Sve naprijed navedene činjenice utvrdjene su iz iskaza svjedoka B. R., Š.R. i
V.D.a i zapisnika o kontroli mjernog mjesta Elektrodistribucije Podgorica
br.02105 od 07.06.2010.godine.  
Naime, iz zapisnika o kontroli mjernog mjesta Elektrodistribucije Podgorica
br.02105 od 07.06.2010.godine, na koji okrivljeni nije imao primjedbi,
utvrdjuje se da su ovlašćeni radnici Elektrodistribucije Podgorica dana
07.06.2010.godine, prilikom vršenja kontrole brojila, marke „Iskra“ broj
11639717, u mjestu Slap, koje pripada opštini Danilovgrad, zatekli da su tri
rashladne vitrine i ventilator direktno priključeni na elektrodistributivnu
mrežu oštećene Elektrodistribucije Podgorica kablom 3 x 2,5 mm², mimo brojila,
a što su potvrdili i svjedoci koji su bili u kontroliB.R., Š. R. i V.D., iz
čijih iskaza proizilazi i da se utrošak električne energije preko tog kabla
nije mogao registrovati na mjernom uredjaju i da nijesu okrivljenom prethodno
dozvolili ovakvo nezakonito priključenje. Okrivljeni u odbrani datoj u
istražnom postupku nije sporio da je vlasnik ribnjaka na Slapu i objekta i da
je on izveo ovakvo priključenje. Na taj način, okrivljeni je oduzimao tudju
pokretnu stvar - električnu energiju, vlasništvo oštećene Elektrodistribucije
Podgorica.  
Krivično djelo kradja iz čl.239 st.1 KZ čini onaj ko tudju pokretnu stvar
oduzme drugom u namjeri da njenim prisvajanjem sebi ili drugom pribavi
protivpravnu imovinsku korist. U konkretnom slučaju, okrivljeni je oduzeo
tudju pokretnu stvar-električnu energiju vlasništvo oštećene
Elektrodistribucije Podgorica, u namjeri da njenim prisvajanjem pribavi sebi
protivpravnu imovinsku korist preko 150,00 eura, jer učinilac koji krade
struju na način što struju uvodi do potrošačkih tačaka tako da se njen utrošak
ne registruje preko brojila ima namjeru da to čini dok god bude u mogućnosti.  
Sud nalazi da je okrivljeni imajući u vidu sve okolnosti konkretnog slučaja,
navedeno krivično djelo učinio sa direktnim umišljajem, jer je bio svjestan
svog djela i htio je njegovo izvršenje, a sa namjerom pribavljanja
protivpravne imovinske koristi preko 150,00 eura. Zbog toga se u njegovim
radnjama stiču sva bitna obilježja bića krivičnog djela kradja iz čl.239 st.1
KZ, pa je istog valjalo oglasiti krivim i izreći mu krivičnu sankciju.  
Iz naprijed navedenih razloga, sud nije prihvatio odbranu okrivljenog da je
predmetni priključak bio privremenog karaktera, te da navodno nije znao da se
priključenjem električnih aparata na kabl, koji je direktno prikačen na
elektrodistributivnu mrežu, mimo brojila, vrši kradja, jer mu je svakako bilo
poznato da je električna energija tudja pokretna stvar, da se uvodjenjem
električne energije do potrošačkih tačaka, a čiji se utrošak ne registruje na
brojilu, vrši oduzimanje tudje pokretne stvari. Osim toga, okrivljeni se u
pogledu važnih činjenica različito izjašnjavao u odbrani datoj u istražnom
postupku i na glavnom pretresu, a različitosti je nelogično pravdao navodnim
nerazumijevanjem u električne instalacije. Zbog toga je odbrana okrivljenog
neistinita  i sračunato je data u cilju izbjegavanja krivično–pravne
odgovornosti.  
Sud je cijenio i druge provedene dokaze, pa je našao da su bez uticaja na
drugačiju odluku u ovoj krivičnoj stvari.  
Sud je precizirao činjenični opis krivičnog djela, na način što je u šestom
redu izostavio riječ "pravilno", kako je to navedeno u izreci presude, obzirom
da je takvo činjenično utvrdjenje proizašlo iz dokaza provedenih na glavnom
pretresu, ne povrjedjujući na taj način objektivni identitet optužnog
predloga.  
Prilikom odlučivanja o kazni sud je imao u vidu sve okolnosti na strani
okrivljenog, koje utiču da kazna bude manja ili veća u smislu čl.42 KZ, pa je
od olakšavajućih okolnosti na strani okrivljenog našao da je oženjen, otac
troje maloljetne djece, a od otežavajućih okolnosti da je osudjivan presudom
Višeg suda u Podgorici K.br.150/08 od 19.10.2010.godine, zbog krivičnog djela
neovlašćena proizvodnja, držanje i stavljanje u promet opojnih droga iz čl.300
st.1 KZ na kaznu zatvora u trajanju od 1 godine, a što je utvrdjeno iz
citiranog izvoda iz kaznene evidencije. Zbog toga je sud okrivljenom izrekao
kaznu zatvora u trajanju od 30 (trideset) dana, nalazeći da je ista u
potpunosti adekvatna težini učinjenog krivičnog djela i ličnosti okrivljenog
kao počinioca, te da će se ovako izrečenom kaznom zatvora u potpunosti
ostvariti svrha kažnjavanja iz čl.32 KZ, a u okviru opšte svrhe propisivanja i
izricanja krivičnih sankcija iz čl.4 st.2 KZ.  
O troškovima krivičnog postupka odlučeno je na osnovu čl.226 i 229 ZKP-a, pa
kako je okrivljeni oglašen krivim, isti je obavezan da plati ovom sudu na ime
troškova krivičnog postupka  - sudskog paušala iznos od 30,00 eura, koji
iznos je odmjeren srazmjerno trajanju, složenosti ovog postupka i imovnom
stanju okrivljenog. Navedeni iznos okrivljeni je dužan platiti u roku od 15
dana po pravosnažnosti presude.  
Shodno čl.239 st.2 ZKP-a sud je oštećenu Elektrodistribuciju Podgorica radi
ostvarivanja imovinsko-pravnog zahtjeva uputio na parnični postupak, obzirom
da podaci krivičnog postupka nijesu pružali pouzdan osnov ni za potpuno ni za
djelimično presudjenje, a pribavljanje dokaza o tome vodilo je nepotrebnom
odugovlačenju postupka.  
Sa iznijetog, a primjenom čl.374 ZKP-a, odlučeno je kao u izreci ove presude.  
ZAPISNIČAR,
S U D I J A,
Ana Ivanović, s.r
Vladimir Novović, s.r  
PRAVNA POUKA : Protiv ove presude može se izjaviti žalba Višem sudu u
Podgorici u roku od 8 dana od dana prijema  pismenog otpravka, a preko ovog
suda.  
DOSTAVITI:

ODT Podgorica
Okrivljenom
Po pravosnažnosti oštećenoj Elektrodistribuciji Podgorica
