K.br.119/11
U IME CRNE GORE
OSNOVNI SUD U DANILOVGRADU, kao krivični, po sudiji Vladimiru Novoviću, kao
pojedincu, uz učešće Ane Ivanović kao zapisničara, u krivičnom predmetu protiv
okrivljenog P. R. iz D., koga brani N.T. advokat iz P., zbog krivičnog djela
laka tjelesna povreda iz čl.152 st.2 u vezi st.1 KZ, odlučujući po optužnom
predlogu Osnovnog državnog tužilaštva iz Podgorice Kt.br. 775/11 od
12.10.2011. godine, koji je na glavnom pretresu zastupala Snežana Šišević,
zamjenik ODT-a Podgorica, nakon održanog glavnog i javnog pretresa dana
12.04.2012. godine, u prisustvu zastupnika optužbe, okrivljenog, branioca
okrivljenog i oštećenog Đ.M.a, donio je dana 12.04.2012. godine i istog dana
javno objavio  
P R E S U D U
Okrivljeni P.R., zvani B., od oca S. i majke S., rodjene J., rodjen ... u P.,
sa mjestom prebivališta u D. – Ž. bb, državljanin Crne Gore, službenik ZIKS-a,
neoženjen, bez djece, pismen, mašinski tehničar, vojsku služio 1997/98.godine
u Peći, vodi se u vojnoj evidenciji u Danilovgradu, srednjeg imovnog stanja,
kome je presudom Osnovnog suda u Danilovgradu K.br.45/97 od 17.11.1998.godine,
zbog krivičnog djela iz čl.36 st.1 KZ RCG, izrečena uslovna osuda 6 mjeseci
zatvora uslovno na 2 godine, a koja osuda je brisana rješenjem Osnovnog suda u
Danilovgradu Kv.br.65/11 od 22.11.2011.godine, koje je postalo pravosnažno
dana 02.12.2011.godine.  
Kriv je
Što je:  
Dana 17.04.2011.godine, ispred kafe-bara "D" u ul. Bijeli Pavle, u
Danilovgradu, lako tjelesno povrijedio oštećenog Đ. M., na način što ga je
drškom od pištolja, sredstvom podobnim da tijelo teško povrijedi ili zdravlje
teško naruši, udario u predjelu glave, nanoseći mu laku tjelesnu povredu u
vidu rane posjekotine glave u potiljačnom predjelu,  
- čime je počinio krivično djelo laka tjelesna povreda iz čl.152 st.2 u vezi
st.1 KZ.  
Pa sud okrivljenom primjenom citiranih zakonskih propisa, te čl. 4, 5, 15, 36,
42, 52, 53 i 54 KZ i čl.226, 229 i 374 ZKP-a, i z r i č e  
USLOVNU OSUDU
Kojom mu utvrdjuje kaznu zatvora u trajanju od 3 (tri) mjeseca i istovremeno
odredjuje da se ista neće izvršiti ako okrivljeni za vrijeme od 1 (jedne)
godine po pravosnažnosti presude ne učini novo krivično djelo.  
Dužan je okrivljeni da na ime troškova krivičnog postupka uplati ovom sudu
iznos od 88,00 eura i po osnovu paušala iznos od 30,00 eura, a  sve u roku od
15 dana po pravosnažnosti presude.
O b r a z l o ž e nj e
Optužnim predlogom ODT-a iz Podgorice Kt.br. 755/11 od 12.10.2011. godine,
okrivljenom P. R., stavljeno je na teret izvršenje krivičnog djela  laka
tjelesna povreda iz čl.152 st.2 u vezi st.1 KZ. Zastupnik optužbe je u
završnoj riječi predložio da sud okrivljenog oglasi krivim i izrekne mu kaznu
u zakonom propisanim granicama.  
Okrivljeni P.R. u odbrani datoj u istražnom postupku u bitnom je naveo da je
kritične noći sa svojim drugovima B.M.m, S.D.m i I.R.m sjedio u diskoteci „D.”
u D. i pio piće. Tvrdi da nije konzumirao alkohol. U jednom trenutku, a čini
mu se da je bilo poslije ponoći, vidio je neku gužvu ispred lokala, pa je
zajedno sa svojim drugovima izašao da vidi o čemu se radi. Čim je izašao prema
njemu se zatrčao Đ.M., kojeg ranije nije poznavao. Đ.M. je krenuo da ga udari
govoreći mu „Špijune policijski, što se miješaš, da ti jebem majku”,
pozivajući ga da ga bije. Uvredu upućenu na račun majke doživio je
traumatično, pa je instiktivno reagovao i odgurnuo je ili udario Đ.M.a. Nije
se mogao sa sigurnošču izjasniti da li je Đ.M.a udario ili odgurnuo. Obzirom
da je Đ.M. bio u vidno pijanom stanju, sapleo se i pao je, kojom prilikom je
zadobio posjekotinu u predjelu glave. Ubrzo nakon toga Đ.M.  je ustao i
odveden je kod ljekara. Istakao je da je odmah zatim došla i dežurna patrola
policije koja ga je privela u stanicu radi davanja izjave. Dodao je da je
zaposlen u Z., da nije osoba koja bi izazivala tuču ili svadju, već da je na
propisani način reagovao, zbog toga što je bio izrevoltiran riječima koje mu
je uputio Đ.M..  
Okrivljeni P.R. u odbrani datoj na glavnom pretresu u bitnom je naveo da je
kritične večeri radio na poslovima obezbjeđenja u diskoteci ”D” u
Danilovgradu. U jednom momentu je primijetio da je ispred lokala došlo do neke
gužve. Tvrdi da tuče nije bilo. Kada se primakao, odnosno kada je došao do
vrata od lokala, vidio je da postoji neka svadja izmedju P.V.a i P. M. na
jednoj strani i Đ.M.a i još nekoliko momaka na drugoj strani. Sva ova lica su
krenula da udju u lokal. Nije im dozvolio ulazak, iz razloga da ne bi došlo do
tuče u lokalu. Dok je stajao na vratima lokala, Đ.M. mu je uputio riječi
:”Pičko jedna, jebem ti majku, ajde da se bijemo”. Psovku je doživio posebno
teško i reagovao je tako što je uhvatio Đ.M.a za majicu, sa prednje strane u
predjelu grudi i zatim ga odgurnuo. Đ.M. je bio u vidno pijanom stanju. Od tog
guranja, Đ.M. je pao unazad na ledja i udario je glavom o asfalt. Vidio je da
je Đ.M. u nesvjesnom stanju i prišao je da mu pruži prvu pomoć. Sa njim su
prišli i njegovi drugovi B.M., S.D. i I.R.. Dok je podizao Đ.M.a, primijetio
je da ima posjekotinu u potiljačnom dijelu glave. Zatim je vidio da su neki
momci, vjerovatno drugovi Đ.M.a, odvezli Đ.M.a u Hitnu pomoć .Odmah nakon
minut od kada je Đ. odveden, došli su ovlašćeni policijski službenici i
izvršili su njegov pretres. Nije se mogao sa sigurnošću izjasniti da li je
Đ.M.a odgurnuo ili pak udario šakom.  Istakao je da nije imao kod sebe oružje.
U završnoj riječi je kazao da prihvata završnu riječ svog branioca.  
Branilac okrivljenog P.R. adv.T. N. u završnoj riječi je zastupao tezu, da
nema dokaza da je njegov branjenik počinio krivično djelo stavljeno mu na
teret zbog čega je predložio da ga sud oslobodi od optužbe.  
Sud je na glavnom pretresu u dokaznom postupku saslušao svjedoka-oštećenog
Đ.M.a, saslušao svjedoke U. S., V.D.a i  Đ. R., pročitao službenu zabilješku
Uprave policije Ispostava Danilovgrad od 17.04.2011.godine, pročitao rješenje
Osnovnog suda u Danilovgradu Kv.br.65/11 od 22.11.2011.godine, pročitao nalaz
i mišljenje vještaka sudsko – medicinske struke dr B.B.a Kri.br.159/11 od
09.07.2011.godine i salušao ovog vještaka i pročitao izvod iz kaznene
evidencije Uprave policije PJ Podgorica br.29-245/11-28416/2-4616 od
08.11.2011.godine, izdat na ime okrivljenog.  
Svjedok–oštećeni Đ.M. u iskazu datom u istražnom postupku, u bitnom je naveo
da je dana 17.04.2011.godine, negdje u ranim jutarnjim časovima, krenuo u kafe
bar „D” u Danilovgradu, a prethodno je cijeli dan tj.16.04.2011.godine proveo
u gradu sa svojim prijateljima. Obilazio je lokale i bio je malo popio. Po
dolasku do kafe bara „D”, koji se nalazi u ulici Bijeli Pavle, a koji radi do
ranih jutarnjih sati, ušao je unutar lokala. Lokal je bio pun. Tamo su bili
neki njegovi poznanici i rodjaci i to: U.S., Dj.R. koji mu je brat od strica,
V.D. i P.M.1. Izašao je ispred kafe-bara kako bi popričao sa svojim
prijateljem P.V.om. U jednom momentu iz kafe–bara je izašla veća grupa
mladića, koji su počeli da ga guraju na ulicu i da ga vuku. Nije znao koji je
razlog njihovog takvog ponašanja. Kada su ovi momci počeli da ga vuku, on se
tada nije svadjao sa P.V.om, već je sa istim samo razgovarao. Objašnjavao je
ovim momcima da se ne svadja sa P.V.om, pa je u jednom momentu otišao desno
niz ulicu u pravcu diskonta. Kada se uputio u pravcu diskonta ovoj grupi
momaka je rekao:”Ako neko ima problema neka dodje da se bije samnom”. Vratio
se opet do ove grupe momaka i ovi momci su ponovo počeli da ga guraju od
ulaznih vrata kafe-bara, odnosno od mjesta gdje su se nalazili izbacivači koji
rade u ovom objektu. Sjeća se da je tada izašao gazda lokala V.I. koji ga je
pitao zašto pravi probleme. Nakon što je odgovorio da ne pravi probleme,
odmakao se od kafe-bara jedno 10-15 metara i kada se okrenuo u pravcu kafe-
bara vidio je na jedno desetak metara iza sebe da je jedan momak pao na ulicu.
Krenuo je da pomogne ovom momku, ali je bio zaustavljen jednim udarcem koji je
zadobio u potiljačni dio glave. Udarac je zadobio sa ledja, tako da nije vidio
ko mu je zadao udarac. Od zadobijenog udarca je pao na zemlju i probudio se
tek u kolima u kojima su bili tri momka i to:P.M.1, jedan momak M. i jedan
njemu nepoznati momak. Od ovih momaka je čuo da je zadobio udarac od strane P.
R. koji radi kao obezbjedjenje u kafe –baru „D”, te da ga je P.R. udario
drškom od pištolja u predjelu glave.  
Svjedok–oštećeni Đ.M. u iskazu datom na glavnom pretresu u bitnom je naveo da
je 16.04.2011.godine cijeli dan konzumirao alkoholna pića u Danilovgradu. Bio
je prilično popio. Negdje prije ponoći došao je u kafe–bar „D” zajedno sa
U.S.m. Kada je ušao unutra, svratio je do svojih prijatelja i drugova Đ. R. i
V.D.a. Bilo je tu još ljudi, a ispred lokala je primijetio P.V.a i P. M. i
izašao je kako bi nešto popričao sa P.V.om. Dok je pričao sa P.V.om, u jednom
momentu je iz lokala izašla veća grupa mladića koji su počeli da ga guraju i
izgurali su ga do ulice. Pretpostavlja da su ovi momci vjerovatno mislili da
se on svadja sa P.V.om. U tom guranju njega niko nije udarao u glavu, niti je
padao. Guranje je trajalo oko 1-2 minuta i on je ovim momcima govorio da se
pomjere od njega. Krenuo je da ponovo udje u lokal. Na vratima lokala je
stajao P.R. koji mu je rekao da ne može da udje u lokal. Tada dva-tri momka
ponovo počinju da ga guraju. Smatra da su ti momci vjerovatno mislili da se on
svadja sa P.R.m. Jedan od tih momaka je bio Dj.R.. Tvrdi da je radnicima
obezbjedjenja lokala uputio riječi:”Ako ima ko problema, ja ću ga sačekati
ispred diskonta da to riješimo”. Nakon što je to rekao uputio se prema
diskontu i tamo je stajao jedno desetak minuta. Niko nije došao. Vidio je da
je i dalje bila gužva ispred lokala „D” i uputio se u pravcu lokala. Kada je
bio udaljen jedno 3 do 4 metra od vrata lokala, njemu se vlasnik lokala V.I.
obratio riječima „Đ, što praviš probleme”. Rekao mu je da ne pravi probleme i
da nema namjeru da ih pravi. Okrenuo se i uputio se u pravcu centra grada.
Vidio je da je neki momak pao, pa je krenuo da vidi o čemu se radi. Utoliko su
se ispred njega pojavila trojica, četvorica ili petorica momaka i on je u
jednom trenutku zadobio udarac nekim tvrdim predmetom u potiljačni dio glave.
Izgubio je svijest i tek se u vozilu osvijestio. Istakao je da je P.R. cijelo
vrijeme stajao na vratima lokala i da P.R. sigurno nije bio jedan od trojice,
četvorica ili petorica momaka koji su ga držali. U momentu kada je zadobio
udarac u glavu bio je udaljen od vrata lokala jedno 4-5 metara. Pojasnio je da
je kada se sreo na vratima lokala sa P.R.m izgovorio riječi:”pičke jedne”, da
je te riječi uputio svima, te da nije vidio da ga je P.R. fizički napadao te
noći. Kada se osvijestio bio je u vozilu kojim je upravljao P.M.1, a u tom
vozilu je bio i M. A. Dok je bio u vozilu osjetio je bol u predjelu glave.
Pitao je ova lica u vozilu:”U koju ćemo kafanu da idemo”, a oni mu na to
nijesu ništa odgovorili. Kada je došao u Hitnu pomoć u Danilovgradu njemu su
U.S., Dj.R. i V.D. rekli da ga je B. P. zv.”l...” udario drškom od pištolja po
glavi. Upoznat na različitosti u odnosu na iskaz dat u istražnom postupku
kazao je da se dogadjaj desio na način kako je to ispričao u iskazu datom na
glavnom pretresu, a da ne može ništa ako postoje kakve različitosti. Pridružio
se krivičnom gonjenju protiv okrivljenog, a nije tražio naknadu štete.  
Svjedok U.S. u iskazu datom u istražnom postupku i na glavnom pretresu u
bitnom je naveo da je dana 17.04.2011.godine, oko 01,00 časova, sa svojim
drugom Đ.M.om došao u diskoteku „D” u Danilovgradu, gdje su zatekli Đ. R.,
V.D.a i P.V.a sa kojima su se pozdravili. Sjeo je da popije piće, dok je Đ.M.
izašao ispred lokala. U jednom trenutku je vidio gužvu ispred lokala, pa je
izašao napolje da vidi o čemu se radi. Kada je izašao vidio je da je P.R.
udario Đ.M.a drškom od pištolja u predjelu glave i to u potiljak sa desne M.
strane. Od zadatog udarca Đ.M. je pao. Prišao je i pitao je P. R. zašto je
tako postupio, našto je P.R. samo slegnuo ramenima. Čini mu se da je P.R. u
vrijeme kritičnog dogadjaja radio na poslovima obezbjedjenja u lokalu „D”.
Istakao je da je Đ.M. bio u pijanom stanju. Pojasnio je da je pištolj koji je
imao P.R. bio crne boje, a  ne zna o kojem se tipu pištolja radilo. Dodao je i
da je Đ.M.u ukazana ljekarska pomoć u Službi hitne pomoći. Kazao je i da nije
u lošim odnosima sa P.R.m.  
Svjedok V.D. u iskazu datom u istražnom postupku i na glavnom pretresu u
bitnom je naveo da je kritične noći bio u lokalu „D” u Danilovgradu, te da su
u lokal u neko doba došli Đ.M. i U.S.. U jednom momentu primijetio je gužvu i
da neki momci razdvajaju da ne dodje do konflikta izmedju Đ.M.a i P. R., koji
je radio na poslovima obezbjedjenja. Ispred lokala je vidio da se, kada se
Đ.M. okrenuo ledjima prema P. R., P.R. zatrčao u pravcu Đ.M.a i da je udario
Đ.M.a rukom u glavu. Nije vidio je li P.R. imao što u ruci. Od tog udarca Đ.M.
je pao, a to je zaključio iz razloga što je kada je prišao vidio da Đ.M. leži
na ledjima na asfaltu. Pružio je pomoć Đ.M.u koji je bio u nesvjesnom stanju,
a potpuno je siguran da mu P.R. nije ukazivao pomoć. Pojasnio je da je prije
nego što je P.R. udario Đ.M.a, vidio iza pojasa P. R. jedan crni pištolj.
Pištolj je bio vidljiv iz razloga što je P.R. na sebi imao majcu kratkih
rukava, koja mu se u jednom momentu podigla. Istakao je da je Đ.M. bio u vidno
pijanom stanju.  
Svjedok Dj.R. u iskazu datom u istražnom postupku i na glavnom pretresu u
bitnom je naveo da je dana 16.04.2011.godine, oko ponoći, bio sa svojim
drugovima u diskoteci „D” u Danilovgradu. U jednom momentu su im se pridružili
Đ.M. i U.S.. Dva-tri minuta nakon dolaska, U.S. i Đ.M. su izašli napolje, a
izašlo je i još lica koja su bila u diskoteci. Nakon što je i on izašao, vidio
je da je došlo do guranja izmedju Đ.M.a i P. R., koji je radio kao radnik
obezbjedjenja u diskoteci. Njih nekolicina je pokušala da razdvoji P. i Đ.
tako što su jedni držali jednog, a drugi drugog. U jednom trenutku P.R. je
udario Đ.M.a rukom u predjelu glave, od kog udarca je Đ.M. pao. Pritrčali su
da pomognu Đ.M.u, koji se nalazio u nesvjesnom stanju, a zatim su ga poveli
radi ukazivanja medicinske pomoći u Službu hitne pomoći. Nije mu poznato da li
je P.R. u ruci držao pištolj kada je udario Đ.M.a. Medjutim prethodno je vidio
da je P.R. za pojasom nosio pištolj. Ovo zna jer mu je P.R. pokazao pištolj.
Istakao je da je Đ.M. bio u vidno pijanom stanju. Kada je P.R. zadao udarac
Đ.M.u, on se nalazio na vratima diskoteke udaljen nekih 5-6 metara od njih.
Dodao je da je bio u vozilu, kojim je prevezen Đ.M. u Hitnu pomoć u
Danilovgradu, da je vozilom upravljao P.M.1, da ga je Đ.M. poslije pružene
ljekarske pomoći pitao šta mu se desilo, te da mu je odgovorio da ga je udario
P.R.. Pojasnio je da se jako čuo udarac koji je P.R. zadao Đ.M.u  
U službenoj zabilješci Uprave policije Ispostava Danilovgrad od
17.04.2011.godine, sačinjenoj od strane ovlašćenih policijskih službenika L.
D., S.D.a i R. M., navedeno je da je ista sačinjena povodom pronalaženja i
privodjenja okrivljenog P. R. Dana 17.04.2011.godine u 02,30 časova navedeni
policijski službenici su dobili naredjenje da pronadju i privedu okrivljenog
P. R. Istog su pronašli oko 02,45 časova u ul. Bijeli Pavle u blizini kafe
bara „D”. Prilikom pretresa okrivljenog i pregleda  njegovog putničkog
motornog vozila marke ”Reno Tvingo”, nije pronadjeno ništa interesantno za
službu.  
Iz sadržine nalaza i mišljenja vještaka sudsko-medicinske struke dr B.B.a
Kri.br.159/11 od 09.07.2011.godine, utvrdjuje se da je oštećeni Đ.M. pregledan
dana 17.04.2011.godine u HMP u Danilovgradu, te da je zadobio laku tjelesnu
povredu u vidu rane posjekotine glave u potiljačnom predjelu.  Ova povreda je
nastala djelovanjem zamahnute, čvrste sile, oštre ivice, slabijeg inteziteta
djelovanja, koja je djelovala njenim oštrim dijelom i povlačenjem po koži
potiljačnog predjela glave, a u momentu kada je oštećeni potiljačnim predjelom
glave bio okrenut ka toj sili. Ista je mogla nastati djelovanjem zamahnutog
pištolja, oštrom ivicom rukohvata pištolja, a ne može se sasvim isključiti i
mogućnost nastanka ovakve povrede glave prilikom pada pomenutim dijelom glave
oštećenog na kakvu tvrdu i oštru ivicu, s tim što je ovakva mogućnost nastanka
predmetne povrede manje vjerovatna. Na glavnom pretresu vještak je nakon
neposrednog pregleda oštećenog Đ.M.a, pojasnio da u kosmatom dijelu glave
oštećenog, u potiljačnom predjelu, nešto više sa desne strane postoji jedva
vidljiv ožiljak sivo-bijele boje, dužine oko 3,5 cm, sa dužim dijametrom
paralelnim sa uzdužnom osom glave koji ožiljak odgovara mjestu i
karakteristikama povrede opisane u nalazu i mišljenju, te da  je povreda u
vidu rane posjekotine glave u potiljačnom predjelu nastala djelovanjem opisane
sile, na zadnji dio glave oštećenog, a tačnije pravcem otpozadi lako sa desne
strane i lako odozgo. Ukoliko bi se prihvatila mogućnost da je ovakva povreda
glave nastala prilikom pada oštećenog na kakvu tvrdu i oštru ivicu, onda je
oštećeni morao na tu podlogu pasti, tako da je ivica djelovala svojom dužinom
paralelno sa uzdužnom osom glave, odnosno tijela u cjelini, pa kako ljekari
prilikom pregleda nijesu kod oštećenog konstatovali povrede po tijelu, pa ni
na zadnjem dijelu tijela tj. ledjima to je ovakva mogućnost nastanka povrede
manje vjerovatna.  
Sud je cijenio nalaz i mišljenje ovog vještaka pa je isti prihvatio kao jasan,
stručan i objektivan i dat prema pravilima struke i nauke.  
Iz izvoda iz kaznene evidencije Uprave policije PJ Podgorica
br.29-245/11-28416/2-4616 od 08.11.2011. godine, izdatog na ime okrivljenog P.
R.a i rješenja Osnovnog suda u Danilovgradu Kv.br.65/11 od 22.11.2011.godine,
koje postalo pravosnažno 02.12.2012.godine utvrđuje se da je ovom  okrivljenom
presudom Osnovnog suda u Danilovgradu K.br.45/97 od 17.11.1998.godine, zbog
krivičnog djela iz čl.36 st.1 KZ RCG, izrečena uslovna osuda 6 mjeseci zatvora
uslovno na 2 godine, a koja osuda je brisana.  
Sud je cijenio iskaz svjedoka U. S. pa je našao da se isti jasno, pouzdano,
odredjeno i istinito izjasnio o svim činjenicama važnim za ovu krivičnu stvar.
Iskaz ovog svjedoka stoji u potpuno skladnoj vezi sa nalazom i mišljenjem
vještaka sudsko-medicinske struke dr B.B.a i pojašnjenjem ovog vještaka sa
glavnog pretresa.  
Sud je cijenio iskaze svjedoka V.D.a i Đ. R. pa je našao da su se isti
objektivno izjašnjavali o činjenicama koje su zapazili u ovom krivičnom
dogadjaju, u čemu su njihovi iskazi saglasni tj. da je okrivljeni P.R. udario
u glavu oštećenog Đ. M. i da je okrivljeni P.R. prethodno iza pojasa nosio
pištolj, a da se nijesu upuštali u izjašnjavanje o činjenicama koje im nijesu
poznate obzirom da im nije poznata činjenica je li okrivljeni P.R. imao
pištolj u toj ruci kada je udario oštećenog.  
Obzirom da svjedok-oštećeni Đ.M. nije vidio lice koje ga je sa leđa tvrdim
predmetom udarilo u potiljačni dio glave, sud je našao da je njegov iskaz bez
uticaja na drugačije presudjenje u ovoj krivičnoj stvari.  
Na osnovu naprijed izložene činjenične gradje, koja proizilazi iz sadržine
dokaza provedenih na glavnom pretresu, ovaj sud je nesumnjivo zaključio da su
se u radnjama okrivljenog P. R. stekla sva bitna obilježja bića krivičnog
djela laka tjelesna povreda iz čl.152 st.2 u vezi st.1 KZ. Naime, okrivljeni
je dana 17.04.2011.godine, ispred kafe-bara "D" u ul. Bijeli Pavle, u
Danilovgradu, lako tjelesno povrijedio oštećenog Đ. M., na način što ga je
drškom od pištolja, sredstvom podobnim da tijelo teško povrijedi ili zdravlje
teško naruši, udario u predjelu glave, nanoseći mu laku tjelesnu povredu u
vidu rane posjekotine glave u potiljačnom predjelu.  
Iz iskaza svjedoka U. S. utvrdjuje se da je on dana  17.04.2011.godine, oko
01,00 časova, došao sa oštećenim Đ.M.om u kafe-bar „D” u Danilovgradu, gdje je
okrivljeni P.R. radio na poslu radnika obezbjedjenja, da je oštećeni Đ.M. u
jednom momentu izašao ispred kafe-bara, te da je okrivljeni P.R. ispred kafe-
bara udario oštećenog Đ.M.a drškom od pištolja u predjelu potiljačnog predjela
glave sa desne strane. Da je oštećeni Đ.M. od tog udarca zadobio laku tjelesnu
povredu u vidu rane posjekotine glave u potiljačnom predjelu, sud je utvrdio
iz nalaza i mišljenja vještaka sudsko-medicinske struke dr B.B.a Kri.br.159/11
od 09.07.2011.godine i pojašnjenja ovog vještaka sa glavnog pretresa. Pri tom,
vještak sudsko-medicinske struke je i naveo da je utvrdjena povreda kod
oštećenog Đ.M.a nastala djelovanjem zamahnutog pištolja tj. oštrom ivicom
rukohvata pištolja, otpozadi na glavu oštećenog što je sve u skladu sa
kazivanjem svjedoka U. S. u pogledu mehanizma nanošenja povrede kod oštećenog
Đ.M.a. I svjedoci V.D. i Dj.R. potvrdjuju činjenicu da je okrivljeni P.R. imao
kod sebe pištolj jer su mu taj pištolj oni prethodno vidjeli za pojasom. Iz
službene zabilješke Uprave policije Ispostava Danilovgrad od 17.04.2011.godine
utvrdjuje se da se kafe-bar „D” nalazio u ul.Bijeli Pavle.  
Iz naprijed navedenih razloga, sud nije prihvatio odbranu okrivljenog P. R. da
je odgurnuo ili šakom udario oštećenog Đ.M.a, kao i da kod sebe nije imao
pištolj. Osim toga odbrana okrivljenog P. R. u pogledu ponašanja oštećenog se
bitno razlikovala u istrazi i na glavnom pretresu tj. u odbrani datoj u
istražnom postupku okrivljeni je isticao da je oštećeni krenuo da ga udari dok
na glavnom pretresu takvu činjenicu nije pominjao. Zato je odbrana okrivljenog
neistinita i sračunato je data u cilju izbjegavanja i umanjenja krivično-
pravne odgovornosti.  
Po nalaženju suda, pištolj odnosno njegova drška predstavlja sredstvo koje je
podobno da tijelo teško povrijedi ili zdravlje teško naruši i kako je ovim
sredstvom nanijeta opisana laka tjelesna povreda oštećenom to se u radnjama
okrivljenog stiču sva bitna obilježja bića krivičnog djela laka tjelesna
povreda iz čl.152 st.2 u vezi st.1 KZ.  
Cijeneći psihički odnos okrivljenog prema počinjenom krivičnom djelu, sud je
našao da je okrivljeni postupajući na naprijed opisani način krivično djelo
počinio sa direktnim umišljajem tj. bio je svjestan svog djela i htio je
njegovo izvršenje, što ga sve čini krivim.  
Sud je odbio predlog branioca okrivljenog i okrivljenog da se u dokaznom
postupku u svojstvu svjedoka saslušavaju B.M., I.R. i S.D., a iz razloga što
je činjenično stanje bilo dovoljno utvrdjeno, a provodjenje ovih dokaza je
vodilo nepoterebnom odugovlačenju postupka .  
Prilikom odlučivanja o vrsti i visini krivične sankcije za okrivljenog, sud je
imao u vidu sve okolnosti na strani okrivljenog koje su od značaja za njen
izbor i visinu u smislu čl. 42 KZ, pa je od olakšavajućih okolnosti na strani
okrivljenog našao da je neosudjivan, obzirom da je okrivljenom rješenjem
Osnovnog suda u Danilovgradu Kv.br.65/11 od 22.11.2011.godine, koje postalo
pravosnažno 02.12.2012.godine, brisana osuda 6 mjeseci zatvora uslovno na 2
godine izrečena presudom Osnovnog suda u Danilovgradu K.br.45/97 od
17.11.1998.godine, zbog krivičnog djela iz čl.36 st.1 KZ RCG, pa se shodno
čl.118 st.1 KZ okrivljeni ima smatrati neosudjivanim licem, dok otežavajućih
okolnosti nije bilo, pa je sud okrivljenom izrekao uslovnu osudu, kojom mu je
utvrdio kaznu zatvora u trajanju od 3 ( tri) mjeseca i istovremeno odredio da
se ista neće izvršiti ako okrivljeni za vrijeme od 1 ( jedne) godine po
pravosnažnosti presude ne učini novo krivično djelo. Sud je našao da se u
konkretnom slučaju, a imajući u vidu naprijed navedene olakšavajuće okolnosti,
može očekivati da će se upozorenjem, uz prijetnju kaznom uticati na
okrivljenog da ubuduće ne vrši krivična djela, te da nije nužno da se kazna
primijeni radi krivično – pravne zaštite, pa sud nalazi da će se uslovnom
osudom iz izreke ove presude u potpunosti ostvariti svrha izricanja ove
krivične sankcije iz čl. 52 KZ u okviru opšte svrhe propisivanja i izricanja
krivičnih sankcija iz čl. 4 st. 2 KZ.  
Na osnovu čl. 226 i 229 ZKP-a, okrivljeni je obavezan da na ime troškova
krivičnog postupka plati ovom sudu iznos od 88,00 eura, a koji troškovi
predstavljaju nagradu odmjerenu vještaku sudsko-medicnske struke dr B.B.a, kao
i iznos od 30,00 eura na ime sudskog paušala, koji iznos je odmjeren
srazmjerno trajanju, složenosti ovog postupka i imovnom stanju okrivljenog.
Navedene iznose okrivljeni je dužan platiti u roku od 15 dana po
pravosnažnosti presude.  
Sa iznijetog, a primjenom čl. 374 ZKP-a, odlučeno je kao u izreci ove presude.  
ZAPISNIČAR,
S U D I J A
Ana Ivanović, s.r
Vladimir Novović, s.r  
PRAVNA POUKA: Protiv ove presude može se izjaviti žalba Višem sudu u
Podgorici u roku od 8 dana od dana prijema pismenog otpravka, a preko ovog
suda.  
DN-a:
- ODT Podgorica
- okrivljenom
- braniocu okrivljenog adv. T. N. iz Podgorice