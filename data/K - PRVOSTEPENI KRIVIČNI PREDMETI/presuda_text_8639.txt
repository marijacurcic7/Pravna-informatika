K.br. 309/09
U IME CRNE GORE
OSNOVNI SUD U DANILOVGRADU kao krivični, po sudiji Vladimiru Novoviću, kao
pojedincu, uz učešće Ane Ivanović kao zapisničara, u krivičnom predmetu protiv
okrivljenog M.V. iz P., zbog krivičnog djela teška krađa iz čl.240 st.1 tač.1
KZ, odlučujući po optužnici Osnovnog državnog tužilaštva iz Podgorice Kt.br.
1324/09 od 05.11.2009. godine, koju je na glavnom pretresu zastupala Snežana
Šišević, zamjenik ODT-a iz Podgorice, nakon održanog glavnog i javnog pretresa
dana 13.06.2012. godine u prisustvu zastupnika optužbe i okrivljenog, donio je
dana 13.06.2012. godine, a dana 18.06.2012.godine javno objavio  
PRESUDU
Okrivljeni M.V., JMB …, od oca S. i majke M., rodjene Š., rodjen ...godine u
P., sa mjestom prebivališta u P. – V. b. bb, državljanin Crne Gore, po
zanimanju mašin-bravar, neoženjen, pismen, završio srednju mašinsku školu,
vojsku služio 1998/99.godine na Kosovu, vodi se u vojnoj evidenciji u
Podgorici, lošeg imovnog stanja, osudjivan presudom Osnovnog suda u Podgorici
K.br.08/607 od 20.03.2010.godine, zbog krivičnog djela iz čl.152 st.2 u vezi
st.1 KZ na tri mjeseca zatvora uslovno na 1 godinu i presudom Osnovnog suda u
Podgorici K.br.10/223 od 13.07.2010.godine, zbog krivičnog djela iz čl.248
st.1 KZ na 30 dana zatvora uslovno na 1 godinu.  
Kriv je
Što je:  
Dana 26.08.2009.godine, oko 23,00 časova, u naselju KPD, opština Danilovgrad,
obijanjem tudju pokretnu stvar oduzeo drugom u namjeri da njenim prisvajanjem
sebi pribavi protivpravnu imovinsku korist, na način što je teslom kao
podesnim sredstvom prerezao šarku - rezu na vratima podruma, vlasništvo
oštećenog K.Z.a i iz istog oduzeo i prisvojio brusilicu marke "Makita",
bušilicu za beton, 9 metara kabla 3x2,5 mm, 7 tuš-baterija, vlasništvo
oštećenog K.Z.a u vrijednosti od 167,63 eura, a zatim iz hodnika podrumskih
prostorija oduzeo bicikl osamnaestobrzinac, vlasništvo oštećenog J.P.a, u
vrijednosti od 87,50 eura,  
- čime je počinio krivično djelo teška kradja iz čl.240 st.1 tač.1 KZ.  
Pa ga sud primjenom citiranog zakonskog propisa, te čl.4, 5, 15, 32, 36, 42 i
51 KZ i čl.226, 229 i 374 ZKP-a  
O S U Đ U J E
Na kaznu zatvora u trajanju od 1 (jedne) godine, u koju kaznu mu se uračunava
vrijeme za koje je bio zadržan od strane Uprave policije Ispostava
Danilovgrad, počev od 01.09.2009.godine do 03.09.2009.godine.  
Dužan je okrivljeni da na ime troškova krivičnog postupka uplati ovom sudu
iznos od 321,00 eura i po osnovu sudskog paušala iznos od 30,00 eura, a sve u
roku od 15 dana po pravosnažnosti presude.  
Na osnovu čl.239 st.2 ZKP-a, obavezuje se okrivljeni na da ime imovinsko
pravnog zahtjeva - naknade štete plati oštećenima i to oštećenom K.Z.u iznos
od 167,63 eura, a oštećenom J.P.u iznos od 87,50 eura, u roku od 15 dana po
pravosnažnosti presude.  
O b r a z l o ž e nj e
Optužnicom Osnovnog državnog tužilaštva iz Podgorice Kt.br.1324/09 od
05.11.2009.godine, stavljeno je na teret okrivljenom M.V. da je izvršio
krivično djelo teška kradja iz čl. 240 st. 1 tač. 1 KZ. Zastupnik optužbe je
na glavnom pretresu u završnoj riječi precizirao činjenični opis krivičnog
djela iz optužnice, na način kako je to predstavljeno u izreci presude, dok je
pravna kvalifikacija ostala ista. Predložio je da sud okrivljenog oglasi
krivim i kazni u zakonom propisanim granicama.  
Okrivljeni M.V. u odbrani datoj u pretkrivičnom i istražnom postupku i na
glavnom pretresu u bitnom je naveo da je dana 26.08.2009. godine došao do
naselja KPD, kako bi se vidio sa jednim čovjekom. Nakon susreta sa ovim
čovjekom oko 22,00-23,00 časova ušao je u podrumske prostorije zgrade, koja se
nalazi preko puta zatvora. Tvrdi da je iz jednog podruma uzeo teslu i torbu,
da je otišao do druge podrumske prostorije i teslom razvalio šarku-rezu koja
je obezbjeđivala vrata. Ušao je u tu prostoriju i iz iste je oduzeo kablove,
tuš-baterije i neki alat, a nije se mogao izjasniti da li je to bila bušilica
i brusilica. Ove stvari je stavio u torbu. Istakao je da je zatim uzeo i
bicikl koji se nalazio u ulazu stambene zgrade, a koji nije bio vezan i
obezbijeđen, i uputio se u pravcu svoje kuće. Iste večeri ukradene stvari i
bicikl je sakrio u grmlju u blizini njegove kuće. Sjutradan je uzeo bicikl i
stvari i prodao ih je na jednom otpadu u Zagoriču. Stvari je prodao za iznos
od 15 eura, dok je bicikl prodao za iznos od 10 eura. U završnoj riječi je
naveo da je priznao izvršenje krivičnog djela, da je kriv, te da se kaje zbog
učinjenog.  
Sud je na glavnom pretresu u dokaznom postupku saslušao svjedoka-oštećenog
J.P.a, pročitao iskaz svjedoka-oštećenog K.Z.a iz istražnog postupka sa
zapisnika o saslušanju svjedoka Ki.br.35/09 od 12.10.2009.godine i sa glavnog
pretresa od 05.04.2011.godine, pročitao zapisnik o uviđaju Uprave policije
Ispostava Danilovgrad Ku.br./2009 od 27.08.2009.godine, pročitao izvještaj o
krim-tehničkom pregledu lica mjesta Ku.br.204/09 od 27.08.2009.godine,
pročitao nalaz i mišljenje vještaka ekonomsko-finansijske struke dipl.ecc.dr
S. P.a Ki.br.35/09 od 20.10.2009.godine i neposredno saslušao ovog vještaka i
pročitao izvod iz kaznene evidencije Uprave policije PJ Podgorica
br.11-245/11-9114/2-1477 od 08.04.2011.godine, izdat na ime okrivljenog M. V..  
Svjedok-oštećeni J.P. u iskazu datom na glavnom pretresu u bitnom je naveo da
mu je kritičnom prilikom ukraden bicikl osamnaestobrzinac, koji je u vrijeme
krađe bio star jednu godinu i šest mjeseci. Prije krađe bicikl je ostavio u
hodniku podrumske prostorije i nije ga vezivao. Pojasnio je da je svako mogao
ući i bez savlađivanja bilo kakve prepreke ili zatvorenih vrata doći do
bicikla i isti uzeti. Pridružio se krivičnom gonjenju protiv okrivljenog i
postavio je imovinsko-pravni zahtjev u iznosu koliko to nađe vještak
ekonomsko-finansijske struke.  
Svjedok-oštećeni K.Z. u iskazu datom u istražnom postupku i na glavnom
pretresu u bitnom je naveo da je krajem avgusta 2009.godine primijetio da su
mu odvaljena vrata na podrumu, a koja su bila zaključana katancem. Ušao je u
podrum i vidio je da mu je između ostalog oduzeto najmanje 9 metara kabla
3x2,5 mm, polovna brusilica marke „Makita“, polovna bušilica za beton i sedam
polovnih tuš-baterija. Nije se mogao izjasniti koliko su bile stare brusilica
i bušilica. Tvrdi da je ukradeni bicikl bio vlasništvo J.P.a i da bicikl nije
bio u njegovom podrumu. Pridružio se krivičnom gonjenju protiv okrivljenog i
tražio je naknadu štete u iznosu koliko to nađe vještak ekonomsko-finansijske
struke.  
Iz zapisnika o uviđaju Uprave policije Ispostava Danilovgrad Ku.br./2009 od
27.08.2009.godine i izvještaja o krim-tehničkom pregledu licu mjesta
Ku.br.204/09 od 27.08.2009.godine, utvrdjuje se da je u noći izmedju
26/27.08.2009.godine, u naselju KPD, opština Danilovgrad, u stambenoj zgradi
podesnim sredstvom razvaljena reza na podrumskoj prostoriji oštećenog K.Z.a iz
koje prostorije je oduzeto: oko 10 metara kablova, 7-8 tuš-baterija, brusilica
marke "Makita" i bušilica. Iz podrumskih prostorija je oduzet i bicikl
osamnaestobrzinac, koji je bio neobezbijeđen, vlasništvo oštećenog J.P.a.  
Iz nalaza i mišljenja vještaka ekonomsko-finansijske struke dipl.ecc.dr S. P.
Ki.br.35/09 od 20.10.2009.godine i saslušanja ovog vještaka sa glavnog
pretresa utvrđuje se da je na dan izvršenja krivičnog djela vrijednost
oduzetih polovnih stvari oštećenog K.Z.a i to brusilice marke „Makita“,
bušilice za beton, 9 metara kabla 3x2,5 mm i 7 tuš-baterija, ukupno iznosila
167,63 eura. Ovo stoga što je vrijednost brusilice marke „Makita“ iznosila
25,00 eura, bušilice za beton 30,00 eura, 9 metara kabla 3x2,5 mm 2,38 eura i
7 tuš-baterija 110,25 eura. Vrijednost bicikla osamnestobrzinca, starog 1
godinu i 6 mjeseci, vlasništvo oštećenog J.P.a na dan izvršenja krivičnog
djela iznosila je 87,50 eura.  
Sud je cijenio nalaz i mišljenje ovog vještaka, pa je isti prihvatio kao
jasan, stručan, objektivan i zasnovan na pravilima struke i nauke, a na koji
ni stranke nijesu imale primjedbi.  
Iz izvoda iz kaznene evidencije Uprave policije PJ Podgorica
br.11-245/11-9114/2-1477 od 08.04.2011.godine, izdatog na ime okrivljenog
M.V.utvrđuje se da je okrivljeni M.V. osuđivan presudom Osnovnog suda u
Podgorici K.br.08/607 od 20.03.2010.godine, zbog krivičnog djela iz čl.152
st.2 u vezi st.1 KZ na tri mjeseca zatvora uslovno na 1 godinu i presudom
Osnovnog suda u Podgorici K.br.10/223 od 13.07.2010.godine, zbog krivičnog
djela iz čl.248 st.1 KZ na 30 dana zatvora uslovno na 1 godinu.  
Sud je cijenio iskaze svjedoka-oštećenih K.Z.a i J.P.a pa je našao da su se
isti istinito, jasno i pouzdano izjasnili o činjenicama važnim za ovu krivičnu
stvar. Njihovi iskazi stoje u skladnoj vezi  sa zapisnikom o uviđaju Uprave
policije Ispostava Danilovgrad Ku.br./2009 od 27.08.2009.godine i izvještajem
o krim-tehničkom pregledu licu mjesta Ku.br.204/09 od 27.08.2009.godine.  
Na osnovu naprijed izložene činjenične gradje proizašle iz dokaza provedenih
na glavnom pretresu, ovaj sud je utvrdio da je okrivljeni M.V. počinio
krivično djelo teška kradja iz čl.240 st.1 tač.1 KZ. Naime, okrivljeni je dana
26.08.2009.godine, oko 23,00 časova, u naselju KPD, opština Danilovgrad,
obijanjem tudju pokretnu stvar oduzeo drugom u namjeri da njenim prisvajanjem
sebi pribavi protivpravnu imovinsku korist, na način što je teslom kao
podesnim sredstvom prerezao šarku - rezu na vratima podruma, vlasništvo
oštećenog K.Z.a i iz istog oduzeo i prisvojio brusilicu marke "Makita",
bušilicu za beton, 9 metara kabla 3x2,5 mm, 7 tuš-baterija, vlasništvo
oštećenog K.Z.a u vrijednosti od 167,63 eura, a zatim iz hodnika podrumskih
prostorija oduzeo bicikl osamnaestobrzinac, vlasništvo oštećenog J.P.a, u
vrijednosti od 87,50 eura.  
Iz odbrane okrivljenog M.V. iz pretkrivičnog i istražnog postupka i sa glavnog
pretresa, zapisnika o uviđaju Uprave policije Ispostava Danilovgrad
Ku.br./2009 od 27.08.2009.godine i izvještaja o krim-tehničkom pregledu licu
mjesta Ku.br.204/09 od 27.08.2009.godine utvrđuje se da je okrivljeni dana
26.08.2009.godine, oko 23,00 časova, došao u naselje KPD, opština Danilovgrad,
da je ušao u podrumske prostorije stambene zgrade i da je teslom prerezao
šarku-rezu na vratima podruma, dakle izvršio obijanje jer je obijanje nasilno
prodiranje u zatvorene prostore uklanjanjem prepreka, i iz istog oduzeo
stvari. Da se u konkretnom slučaju radilo o podrumu vlasništvo oštećenog K.Z.a
i da je okrivljeni iz tog podruma oduzeo i prisvojio brusilicu marke "Makita",
bušilicu za beton, 9 metara kabla 3x2,5 mm i 7 tuš-baterija, utvrđuje se iz
iskaza svjedoka-oštećenog K.Z.a i zapisnika o uviđaju Uprave policije
Ispostava Danilovgrad Ku.br./2009 od 27.08.2009.godine. Ni okrivljeni u
odbranama nije sporio da je iz podruma oduzeo oduzeo kablove i tuš-baterije.
Iz nalaza i mišljenja vještaka ekonomsko-finansijske struke dipl.ecc.dr S. P.
Ki.br.35/09 od 20.10.2009.godine i saslušanja ovog vještaka sa glavnog
pretresa utvrđuje se da je ukupna vrijednost stvari koje je okrivljeni oduzeo
oštećenom K.Z.u na dan izvršenja krivičnog djela iznosila 167,63 eura, od čega
je vrijednost brusilice marke „Makita“ bila 25,00 eura, bušilice za beton
30,00 eura, 9 metara kabla 3x2,5 mm 2,38 eura i 7 tuš-baterija 110,25 eura.
Zatim se iz odbrane okrivljenog M. V. iz pretkrivičnog i istražnog postupka i
sa glavnog pretresa utvrđuje i da je potom iz zgrade oduzeo i bicikl. Da je
bicikl bio osamnestobrzinac, da nije bio obezbijeđen, da je ukraden iz hodnika
podrumskih prostorija i da je bio vlasništvo oštećenog J.P.a utvrđuje se iz
iskaza svjedoka-oštećenog J.P.a i zapisnika o uviđaju Uprave policije
Ispostava Danilovgrad Ku.br./2009 od 27.08.2009.godine. Iz nalaza i mišljenja
vještaka ekonomsko-finansijske struke dipl.ecc.dr S. P.a Ki.br.35/09 od
20.10.2009.godine i saslušanja ovog vještaka sa glavnog pretresa utvrđeno je
da je vrijednost ovog bicikla na dan izvršenja krivičnog djela iznosila 87,50
eura.  
Krivično djelo teška kradja iz čl.240 st.1 tač.1 KZ postoji ako je kradja iz
čl.239 KZ izvršena obijanjem ili provaljivanjem zatvorenih zgrada, soba, kasa,
ormana i drugih zatvorenih prostora ili drugim savladjivanjem većih prepreka,
a krivično djelo kradja iz čl.239 st.1 KZ čini onaj ko tudju pokretnu stvar
oduzme drugom u namjeri da njenim prisvajanjem sebi ili drugom pribavi
protivpravnu imovinsku korist. Imajući u vidu citirane zakonske odredbe, te
naprijed navedeno činjenično utvrdjenje, sud je našao da su se u radnjama
okrivljenog stekla sva obilježja bića krivičnog djela teška krađa iz čl.240
st.1 tač.1 KZ.  
Sud je u konkretnom slučaju cijenio psihički odnos okrivljenog prema izvršenom
krivičnom djelu, pa je našao da je isti predmetno krivično djelo učinio sa
direktnim umišljajem, jer je bio svjestan svog djela i htio je njegovo
izvršenje, a u namjeri pribavljanja protivpravne imovinske koristi.  
Prilikom odlučivanja o kazni, sud je imao u vidu sve okolnosti na strani
okrivljenog, koje utiču da kazna bude manja ili veća u smislu čl.42 KZ, pa je
od olakšavajućih okolnosti na strani okrivljenog našao da je izrazio kajanje,
a od otežavajućih okolnosti da je osuđivan presudom Osnovnog suda u Podgorici
K.br.08/607 od 20.03.2010.godine, zbog krivičnog djela iz čl.152 st.2 u vezi
st.1 KZ na tri mjeseca zatvora uslovno na 1 godinu i presudom Osnovnog suda u
Podgorici K.br.10/223 od 13.07.2010.godine, zbog krivičnog djela iz čl.248
st.1 KZ na 30 dana zatvora uslovno na 1 godinu, što je utvrđeno iz citiranog
izvoda iz kaznene evidencije, pa je okrivljenom izrekao kaznu zatvora u
trajanju od 1 (jedne) godine nalazeći da je ista srazmjerna težini učinjenog
krivičnog djela i ličnosti okrivljenog kao počinioca, te da će se ovakvom
kaznom postići svrha kažnjavanja iz čl.32 KZ i na taj način dovoljno uticati
na okrivljenog da ubuduće ne vrši ista ili slična krivična djela, a u okviru
opšte svrhe propisivanja i izricanja krivičnih sankcija iz čl.4 st.2 KZ.  
Na osnovu čl.51 KZ okrivljenom M. V. se u izrečenu kaznu zatvora ima uračunati
vrijeme za koje je bio zadržan od strane Uprave policije Ispostava Danilovgrad
od 01.09.2009.godine do 03.09.2009.godine.  
O troškovima krivičnog postupka odlučeno je na osnovu čl.226 i 229 ZKP-a, pa
kako je okrivljeni oglašen krivim, obavezan je da plati ovom sudu na ime
troškova krivičnog postupka iznos od 321,00 eura, koji troškovi se odnose na
nagradu odmjerenu braniocu po službenoj dužnosti okrivljenog u pretkrivičnom
postupku advokatu R. S. u iznosu od 200,00 eura i nagrade odmjerene vještaku
ekonomsko-finansijske dil.ecc.dr S. P. u iznosu od 121,00 eura, kao i na ime
sudskog paušala iznos od 30,00 eura, a koji iznos je odredjen srazmjerno
trajanju i složenosti ovog postupka, uz ocjenu imovinskih prilika okrivljenog.
Naprijed navedene troškove okrivljeni je dužan platiti u roku od 15 dana po
pravosnažnosti presude.  
Na osnovu čl.239 st.2 ZKP-a obavezan je okrivljeni na da ime imovinsko pravnog
zahtjeva - naknade štete plati oštećenima i to oštećenom K.Z.u iznos od 167,63
eura, a oštećenom J.P.u iznos od 87,50 eura obzirom da je nesporno utvrdjeno
da je vrijednost stvari koje je oduzeo od oštećenih toliko iznosila. Ovaj
iznos okrivljeni je dužan platiti oštećenima u roku od 15 dana po
pravosnažnosti presude.  
Na osnovu izloženog, a primjenom čl. 374 ZKP-a, odlučeno je kao u izreci ove
presude.  
ZAPISNIČAR,
S U D I J A,
   Ana Ivanović, s.r
Vladimir Novović, s.r  
PRAVNA POUKA: Protiv ove presude može se izjaviti žalba u roku od 15 dana od
dana prijema pismenog otpravka Višem sudu u Podgorici, a preko ovog suda.  
D-na
- ODT-Podgorica
- Okrivljenom
- Po pravosnažnosti oštećenima K.Z.u i J.P.u  