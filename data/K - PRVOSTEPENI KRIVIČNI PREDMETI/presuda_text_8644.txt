K.br.20/12
U IME CRNE GORE
OSNOVNI SUD U DANILOVGRADU, kao krivični, po sudiji Vladimiru Novoviću, kao
pojedincu, uz učešće Ane Ivanović, kao zapisničara, u krivičnom predmetu
protiv okrivljenog Š.D. iz D., zbog krivičnog djela ugrožavanje javnog
saobraćaja iz čl.339 st.3 u vezi st.1 KZ, odlučujući po optužnom predlogu
Osnovnog državnog tužilaštva iz Podgorice Kt.br.130/12 od 17.01.2012.godine,
koji je na glavnom pretresu zastupao Grujo Radonjić, zamjenik ODT-a iz
Podgorice, nakon glavnog i javnog pretresa održanog dana 19.04.2012.godine, u
prisustvu zastupnika optužnog predloga i okrivljenog, donio je dana
19.04.2012.godine  i istog dana javno objavio  
PRESUDU
Okrivljeni Š.D., od oca M. i majke R., rodjene M., rodjen ____ u P., sa
mjestom prebivališta u D., državljanin Crne Gore, neoženjen, nema djece,
završio srednju elektro-tehničku školu, pismen, zaposlen u DOO "Voli trade",
srednjeg imovnog stanja, neosudjivan.  
Kriv je
Što je:  
Dana 12. juna 2011.godine, oko 00,30 časova, u mjestu Pažići, opština
Danilovgrad, ne pridržavajući se saobraćajnih propisa iz čl.22 st.1 ZOBS-a na
putevima, ugrozio saobraćaj i doveo u opasnost život i tijelo ljudi, na način
što je upravljajući putničkim vozilom marke "Mercedes" reg.oznake DG AE 330,
lokalnim putem Danilovgrad - Martinići, iz pravca Danilovgrada, preduzeo
radnju skretanja ulijevo, a da se prethodno nije uvjerio da tu radnju može
preduzeti bez opasnosti za druge učesnike u saobraćaju, ne vodeći pri tom
računa o položaju vozila, pravcu i brzini kretanja, u trenutku kada je
putničko vozilo marke "VW" reg.oznake PG CE 917, kojim je upravljao oštećeni
B.V. vršilo preticanje njegovog vozila, usljed čega je došlo do sudara
navedenih vozila, kojom prilikom je oštećeni B.V. zadobio laku tjelesnu
povredu u vidu nagnječine kože i mekog potkožnog tkiva glave i tijela, a
saputnik u vozilu oštećenog B.V., oštećeni B.M. laku tjelesnu povredu u vidu
nagnječine kože i mekog potkožnog tkiva glave i tijela i rane posjekotine,  
- čime je počinio krivično djelo ugrožavanje javnog saobraćaja iz čl.339 st.3
u vezi st.1 KZ.  
Pa sud okrivljenom primjenom citiranih zakonskih propisa, te čl. 4, 5, 16, 36,
42, 52, 53 i 54 KZ i čl.226, 229 i 374 ZKP-a, i z r i č e  
USLOVNU OSUDU
Kojom mu utvrdjuje kaznu zatvora u trajanju od 30 (trideset) dana i
istovremeno odredjuje da se ista neće izvršiti ako okrivljeni za vrijeme od  1
(jedne) godine po pravosnažnosti presude ne učini novo krivično djelo.  
Dužan je okrivljeni da na ime troškova krivičnog postupka uplati ovom sudu
iznos od 143,00 eura i po osnovu paušala  iznos od 30,00 eura, a  sve u roku
od 15 dana po pravosnažnosti presude.  
Na osnovu čl.239 st.2 ZKP-a, oštećeni B.V. i B.M. se radi ostvarivanja
imovinsko-pravnog zahtjeva upućuju na parnični postupak.  
Obrazloženje
Optužnim predlogom Osnovnog državnog tužilaštva iz Podgorice Kt.br.130/12 od
17.01.2012.godine, okrivljenom Š.D. stavljeno je na teret izvršenje krivičnog
djela ugrožavanje javnog saobraćaja iz čl.339 st.3 u vezi st.1 KZ. Zastupnik
optužnog predloga je na glavnom pretresu u završnoj riječi precizirao
činjenični opis krivičnog djela iz optužnog predloga na način kako je to bliže
predstavljeno u izreci presude, dok je pravna kvalifikacija ostala ista.
Predložio je  da sud okrivljenog oglasi krivim i kazni u okviru zakonom
propisane kazne.  
Okrivljeni Š.D. u odbrani datoj na glavnom pretresu u bitnom je naveo da je
kritične noći upravljao putničkim motornim vozilom marke "Mercedes" reg.
oznake DG AE 330, te da se kretao lokalnim putem Danilovgrad-Martinići, iz
pravca Danilovgrada. Istakao je da je bio sam u vozilu, a da su na njegovom
vozilu bila uključena oborena svijetla. Kada se nalazio na udaljenosti od 30
metara od skretanja koje vodi ka njegovoj kući, a koje se nalazi sa lijeve
strane, gledano iz pravca Danilovgrada, dao je lijevi pokazivač pravca.
Napomenuo je da je tom prilikom primijetio da se iza njega kretalo jedno
vozilo, a to nije bilo vozilo kojim je upravljao B.V.. Tvrdi da je pogledao u
ogledalo lijevog spoljnjeg retrovizora i uvjerio se da nema vozila koja ga
pretiču, tj. koja se nalaze u lijevoj kolovoznoj traci, nakon čega je brzinom
do 10 km/h započeo skretanje ulijevo. U trenutku kada se zadnji dio njegovog
vozila nalazio na spuštenom trotoaru, koji vodi u pravcu njegove kuće, došlo
je do udara prednjeg dijela vozila kojim je upravljao B.V. u zadnji lijevi dio
njegovog vozila. Njegovo vozilo se od udara zarotiralo i zaustavilo se naspram
ulaza koji vodi ka njegovoj kući. Pojasnio je da je skretanje prema svojoj
kući izvršio na način što se kretao desnom kolovoznom trakom, gledano iz
pravca Danilovgrada, sve do dolaska skoro paralelno sa ulazom u njegovo
dvorište, nakon čega je skrenuo ulijevo ka njegovoj kući. Tvrdi da je od
momenta kada je dao lijevi pokazivač pravca do momenta kada je skrenuo ka
kući, cijelo vrijeme gledao u lijevi spoljni retrovizor, te da za svo to
vrijeme nije primijetio da je bilo vozila koja su ga preticala lijevom
kolovoznom trakom. Dodao je da su na vozilu kojim je upravljao B.V., u momentu
udara, bila uključena svijetla.  
Sud je na glavnom pretresu u dokaznom postupku saslušao svjedoka-oštećenog
B.V., saslušao svjedoka-oštećenog B.M.a, saslušao svjedoka B.D., pročitao
zapisnik o uvidjaju Uprave policije Ispostava Danilovgrad br.78 sa datumom
popunjavanja 13.06.2011.godine, izvršio uvid u skicu lica mjesta, pročitao
nalaz i mišljenje vještaka sudsko-medicinske struke  dr B.B.  Ktr.br.737/11 od
28.11.2011.godine, pročitao nalaz i mišljenje vještaka saobraćajne struke ing.
G.Č. od 29.12.2011.godine i pročitao izvod iz kaznene evidencije Uprave
policije PJ Podgorica br.29-245/12-3442/2-991 od 17.02.2012.goidne, izdat na
ime okrivljenog Š.D..  
Svjedok–oštećeni B.V. u iskazu datom na glavnom pretresu u bitnom je naveo da
je kritičnom prilikom upravljao vozilom marke "VW" reg.oznake PG CE 917, te da
se kretao lokalnim putem Danilovgrad-Martinići, iz pravca Danilovgrada. Sa
njim su u vozilu bili B.M., koji se sjedio na mjestu suvozača i B.D., koji je
sjedio na zadnjem sjedištu. Kada je došao u mjesto Pažići, primijetio je da se
ispred njega, u istom pravcu, kreće vozilo marke "Mercedes". Uključio je
lijevi pokazivač pravca i krenuo je da pretiče vozilo marke "Mercedes".
Pojasnio je da se u trenutku kada je skrenuo u lijevu kolovoznu traku, vozilo
marke "Mercedes" još uvijek nalazilo u desnoj kolovoznoj traci, gledano iz
pravca iz kojeg se kretao, kojom prilikom na tom vozilu nije bio uključen
lijevi pokazivač pravca. Kada se prednjim dijelom vozila nalazio u poziciji
naspram zadnjih lijevih vrata vozila marke "Mercedes", vozilo marke "Mercedes"
je skrenulo ulijevo. Usmjerio je svoje vozilo još više ulijevo, kako bi
izbjegao sudar, i kočio je, a lijevim točkovima je zahvatio i trotoar koji se
nalazio sa lijeve strane kolovoza, gledano iz pravca iz kojeg se kretao.
Istakao je da nije mogao da izbjegne sudar, pa je prednjim dijelom svog vozila
udario u dio izmedju lijevih prednjih i zadnjih vrata vozila marke "Mercedes".
U ovoj nezgodi zadobio je povrede u predjelu glave i tijela, u vidu
nagnječenja. Dodao je da je mjesto kontakta bilo u lijevoj kolovoznoj traci,
gledano iz pravca Danilovgrada, te da su na njegovom vozilu u toku preticanja
bila uključena oborena svijetla.Pridružio se krivičnom gonjenju protiv
okrivljenog i postavio je imovinsko-pravni zahtjev.  
Svjedok–oštećeni B.M. u iskazu datom na glavnom pretresu u bitnom je naveo da
se kritičnom prilikom nalazio na mjestu suvozača u vozilu kojim je upravljao
B.V., a da je na zadnjem sjedištu sjedio B.D.. Kretali su se lokalnim putem
Danilovgrad-Martinići, iz pravca Danilovgrada. Kada su došli u mjesto Pažići,
B.V. je dao lijevi pokazivač pravca i krenuo je da pretiče vozilo marke
"Mercedes", koje se kretalo u kolovoznoj traci ispred njihovog vozila. Istakao
je da kada se vozilo u kojem je bio nalazilo u lijevoj kolovoznoj traci,
gledano iz pravca kretanja, i bilo u fazi preticanja, vozilo marke "Mercedes"
je bez uključivanja pokazivača pravca, naglo skrenulo ulijevo, kada je došlo
do sudara vozila u lijevoj kolovoznoj traci. U predmetnoj nezgodi zadobio je
povredu u vidu rane posjekotine i nagnječina po glavi i tijelu, zbog kojih
povreda je bio pregledan kod ljekara. Pojasnio je da su na vozilu u kojem je
bio bila uključena oborena tj. kratka svijetla. Nije se pridružio krivičnom
gonjenju protiv okrivljenog, a postavio je imovinsko-pravni zahtjev.  
Svjedok B.D. u iskazu datom na glavnom pretresu u bitnom je naveo da je krajem
2011.godine imao tešku saobraćajnu nezgodu, u kojoj su stradali njegov otac i
kum, da je zadobio teške povrede, da se ne sjeća nekih dogadjaja, tako da se i
kritičnog dogadjaja slabo sjeća. Jedino se sjeća da je bio u vozilu kojim je
upravljao B.V., da je sjedio na zadnjem sjedištu i da je u jednom momentu
došlo do sudara.  
Iz zapisnika o uvidjaju Uprave policije Ispostava Danilovgrad br.78, sa
datumom popunjavanja 13.06.2011.godine, i skice lica mjesta utvrdjuje se da se
predmetna saobraćajna nezgoda dogodila dana 12.06.2011.godine u 00,30 časova,
na lokalnom putu Danilovgrad–Martinići, u mjestu Pažići. Put je ravan, sa
trotoarom sa jedne strane, u vrijeme nezgode suv, uslovi vožnje noćni, a
postojala je rasvjeta. Kolovozni zastor je asfaltni i širine 6,30 m. U ovoj
nezgodi učestvovali su okrivljeni Š.D., koji je upravljao vozilom marke
„Mercedes“ reg.oznake DG AE 330 i oštećeni B.V., koji je upravljao vozilom
marke „VW“ reg.oznake PG CE 917. Saputnici u vozilu kojim je upravljao B.V.
bili su B.D. i oštećeni B.M.. Oba vozila koja su učestvovala u nezgodi su se
kretala iz pravca Danilovgrada. Vozilo marke „Mercedes“ zatečeno je prednjim
svojim dijelom u desnoj kolovoznoj traci, gledano iz pravaca Danilovgrada, dok
se zadnjim dijelom nalazilo u kanalu. Vozilo marke „VW“ zatečeno je zadnjim
dijelom na skretanju ka kući Šćepanovića, a prednjim dijelom na lijevoj
kolovoznoj traci, gledano iz pravca Danilovgrada. Na licu mjesta evidentirani
su tragovi kočenja vozila „VW“ koji počinju na 0,50 m desno od lijeve ivice
asfalta, gledano iz pravca Danilovgrada i na 38,60 metara od FT, koji se zatim
pružaju ulijevo u dužini od 24,10 m. Na tački koja je na 56,60 m od FT trag
kočenja se prelama. Po kolovozu je na kritičnom potezu puta bila izvučena
uzdužna isprekidana linija.Na vozilu marke „Mercedes“ oštećeni su: prednji
branik, poklopac motora, oba prednja blatobrana, prednje vjetrobransko staklo,
krov, sva četiri stuba, prednji desni točak i staklo na zadnjim lijevim
vratima,  dok su na vozilu „VW“ oštećeni: poklopac prtljažnika, zadnji lijevi
i desni blatobran, zadnji lijevi točak, lijeva prednja i zadnja vrata i
prednji lijevi blatobran.  
Iz sadržine nalaza i mišljenja vještaka sudsko-medicinske dr B.B.
Ktr.br.737/11 od 28.11.2011.godine, utvrdjuje se da je u ovoj sobraćajnoj
nezgodi oštećeni B.V. zadobio laku tjelesnu povredu u vidu nagnječine kože i
mekog potkožnog tkiva glave i tijela, a oštećeni B.M. laku tjelesnu povredu u
vidu nagnječine kože i mekog potkožnog tkiva glave i tijela i rane
posjekotine.  
Sud je cijenio nalaz i mišljenje ovog vještaka, pa je isti prihvatio kao
jasan, stručan i objektivan i dat prema pravilima struke i nauke.  
Iz nalaza i mišljenja vještaka saobraćajne struke ing. G.Č. od
29.12.2011.godine, utvrdjuje se da se vozilo „VW“, kojim je upravljao oštećeni
B.V., kretalo lokalnim putem Danilovgrad-Martinići iz pravca Danilovgrada,
brzinom koja je prije sudara iznosila 88 km/h, a da se u istom smjeru kretalo
i vozilo „Mercedes“ kojim je upravljao okrivljeni Š.D.. Vozač „VW“ je preduzeo
radnju preticanja vozila „Mercedes“ lijevom saobraćajnom trakom. Međutim,
vozač vozila „Mercedes“ je započeo radnju skretanja ulijevo, preko lijeve
saobraćajne trake, brzinom ne većom od 8-10 km/h. U tom trenutku nastala je
opasna situacija pa je vozač „VW“ u cilju izbjegavanja sudara usmjerio vozilo
ulijevo i kočio, ali je do kontakta došlo. Mjesto kontakta vozila bilo je na
lijevoj saobraćajnoj traci i to na 56,6m od FT i 1,5m desno od lijeve ivice
kolovoza, gledano iz pravca Danilovgrada. Do kontakta je došlo između čeonog
dijela „VW“-a i bočnog lijevog dijela „Mercedesa“ u trenutku kada je vozilo
„VW“ kompletnim gabaritom bilo na na lijevoj saobraćajnoj traci, a vozilo
„Mercedes“ ukošeno ulijevo i svojim prednjim dijelom na lijevoj saobraćajnoj
traci. Predmetna saobraćajna nezgoda nastupila je kao posljedica propusta
vozača „Mercedesa“ koji je vršio radnju skretanja ulijevo u trenutku kada je
to vozilo bilo preticano od strane „VW“-a. U trenutku započetog skretanja
„Mercedesa“ ulijevo, „VW“ je bio na lijevoj saobraćajnoj traci i vršio je
preticanje vozila „Mercedes“. Vozač „Mercedesa“ je bio u mogućnosti da na
lijevom spoljnjem vozačkom ogledalu izvidi stanje iza svog vozila i odustane
od skretanja ulijevo čime bi saobraćajna nezgoda bila izbjegnuta. Vozač
„VW“-a, vršio je preticanje „Mercedesa“ na mjestu gdje je to uzdužnim oznakama
na kolovozu ( uzdužna isprekidana linija) dozvoljeno, a na svom pravcu nije
imao informaciju da nailazi na raskrsnicu. Vozač „VW“-a vršio je preticanje
„Mercedesa“ brzinom većom od dozvoljene za zonu nastanka nezgode najmanje 88
km/h umjesto najviše 80 km/h. U slučaju da je vozač „VW“ vozio svoje vozilo
brzinom ograničenom za zonu nastanka nezgode, isti ne bi imao mogućnosti
izbjegavanja saobraćajne nezgode, ali bi posljedice bile blaže, što
predstavlja njegov doprinos. Ovakvi propusti vozača „VW“ nijesu u uzročnoj
vezi sa nastankom nezgode.  
Sud je cijenio nalaz i mišljenje ovog vještaka, pa je isti prihvatio kao
jasan, stručan i objektivan i dat prema pravilima struke i nauke.  
Iz izvoda iz kaznene evidenije Uprave policije PJ Podgorica
br.29-245/12-3442/2-991 od 17.02.2012.goidne, utvrdjuje se da okrivljeni Š.D.
nije osudjivan.  
Sud je cijenio iskaze svjedoka-oštećenih B.V. i B.M.a, pa je našao da su
istinito, objektivno i jasno predstavili način nastanka predmetne saobraćajne
nezgode. Njihovi iskazi su međusobno saglasni, a stoje i u potpuno skladnoj
vezi sa nalazom i mišljenjem vještaka saobraćajne struke ing. G.Č. od
29.12.2011.godine, zapisnikom o uvidjaju Uprave policije Ispostava Danilovgrad
br.78, sa datumom popunjavanja 13.06.2011.godine i skicom lista mjesta.  
Sud je cijenio iskaz svjedoka B.D. pa je našao da je bez uticaja na odluku u
ovoj krivičnoj stvari.  
Na osnovu naprijed izložene činjenične gradje koja proizilazi iz sadržine
dokaza provedenih na glavnom pretresu, ovaj sud je nesumnjivo zaključio da su
se u radnjama okrivljenog Š.D. stekla sva obilježja bića krivičnog djela
ugrožavanje javnog saobraćaja iz čl.339 st.3 u vezi st.1 KZ. Naime, okrivljeni
je dana 12. juna 2011.godine, oko 00,30 časova, u mjestu Pažići, opština
Danilovgrad, ne pridržavajući se saobraćajnih propisa iz čl.22 st.1 ZOBS-a na
putevima, ugrozio saobraćaj i doveo u opasnost život i tijelo ljudi, na način
što je upravljajući putničkim vozilom marke "Mercedes" reg.oznake DG AE 330,
lokalnim putem Danilovgrad - Martinići, iz pravca Danilovgrada, preduzeo
radnju skretanja ulijevo, a da se prethodno nije uvjerio da tu radnju može
preduzeti bez opasnosti za druge učesnike u saobraćaju, ne vodeći pri tom
računa o položaju vozila, pravcu i brzini kretanja, u trenutku kada je
putničko vozilo marke "VW" reg.oznake PG CE 917, kojim je upravljao oštećeni
B.V. vršilo preticanje njegovog vozila, usljed čega je došlo do sudara
navedenih vozila, kojom prilikom je oštećeni B.V. zadobio laku tjelesnu
povredu u vidu nagnječine kože i mekog potkožnog tkiva glave i tijela, a
saputnik u vozilu oštećenog B.V., oštećeni B.M. laku tjelesnu povredu u vidu
nagnječine kože i mekog potkožnog tkiva glave i tijela i rane posjekotine.  
Sve naprijed navedene činjenice, utvrdjene su iz nalaza i mišljenja vještaka
saobraćajne struke ing. G.Č. od 29.12.2011.godine, zapisnika o uvidjaju Uprave
policije Ispostava Danilovgrad br.78 sa datumom popunjavanja
13.06.2011.godine, skice lista mjesta, nalaza i mišljenja vještaka sudsko-
medicinske struke  dr B.B.  Ktr.br.737/11 od 28.11.2011.godine i iskaza
svjedoka-oštećenih B.V. i B.M.a.  
Iz nalaza i mišljenja vještaka saobraćajne struke ing. G.Č. od
29.12.2011.godine, zapisnika o uvidjaju Uprave policije Ispostava Danilovgrad
br.78 sa datumom popunjavanja 13.06.2011.godine i skice lista mjesta utvrđuje
se da je dana 12.juna 2011.godine, oko 00,30 časova, u mjestu Pažići, koje
pripada području opštine Danilovgrad, na lokalnom putu Danilovgrad-Martinići
došlo do saobraćajne nezgode, u kojoj su učestvovali okrivljeni kao vozač
putničkog vozila marke "Mercedes" reg.oznaka DG AE 330 i oštećeni B.V., kao
vozač putničkog vozila „VW“ reg. oznake PG CE 917, dok je oštećeni B.M. bio
saputnik u vozilu oštećenog B.V.. Okrivljeni Š.D. je upravljao vozilom marke
"Mercedes" reg.oznaka DG AE 330 iz pravca Danilovgrada i preduzeo je radnju
skretanja ulijevo, a prije započetog skretanja, nije provjerio i utvrdio da
ovu radnju može bezbjedno obaviti bez opasnosti za druge učesnike u
saobraćaju, a u trenutku kada je oštećeni B.V., koji je upravljao vozilom „VW“
reg. oznake PG CE 917, već bio na lijevoj saobraćajnoj traci i vršio
preticanje njegovog vozila, usljed čega je na prostoru lijeve saobraćajne
trake došlo do sudara ovih vozila. Ovakav propust u vožnji okrivljenog je
uzrok saobraćajne nezgode. I oštećeni B.V. i B.M. potvrdili su činjenicu da se
oštećeni B.V. sa svojim vozilo nalazio u lijevoj saobraćajnoj traci i vršio
preticanje vozila okrivljenog u momentu kada je okrivljeni skrenuo ulijevo.  
Da su ovoj saobraćajnoj nezgodi oštećeni B.V. i B.M.  zadobili lake tjelesne
povrede i to oštećeni B.V. u vidu  nagnječine kože i mekog potkožnog tkiva
glave i tijela, a oštećeni B.M.  u vidu nagnječine kože i mekog potkožnog
tkiva glave i tijela i rane posjekotine utrvrđuje se iz nalaza i mišljenja
vještaka sudsko-medicinske struke  dr B.B.  Ktr.br.737/11 od
28.11.2011.godine.  
Sud nije prihvatio odbranu okrivljenog Š.D., u dijelu da je od momenta davanja
lijevog pokazivača pravca pa do skretanja ulijevo kontinuirano gledao u
ogledalo lijevog spoljnjeg retrovizora i uvjerio se da nema vozila koja ga
pretiču, tj. koja se nalaze u lijevoj saobraćajnoj traci. Ovakva odbrana
okrivljenog obesnažena je nalazom i mišljenjem vještaka saobraćajne struke
ing. G.Č., iz kojeg proizilazi da se u momentu kada je on sa vozilom preduzeo
radnju skretanja ulijevo, lijevom kolovoznom trakom nalazilo u kretanju i
preticanju vozilo marke VW“ reg. oznake PG CE 917, kojim je upravljao oštećeni
B.V.. Zbog toga je odbrana okrivljenog u ovom dijelu neistinita i sračunato je
data u cilju izbjegavanja krivične odgovornosti.  
U čl.22 st.1 ZOBS-a na putevima propisano je da vozač koji namjerava da na
putu izvrši neku radnju vozilom (uključivanje vozilom u saobraćaj, pomjeranje
vozila udesno ili ulijevo, mijenjanje saobraćajne trake, preticanje,
obilaženje, zaustavljanje, skretanje udesno ili ulijevo, polukružno okretanje,
vožnja unazad, prestrojavanje i sl.), smije da otpočne takvu radnju samo ako
se prethodno uvjerio da to može da učini bez opasnosti za druge učesnike u
saobraćaju ili imovinu, vodeći pri tom računa o položaju vozila, pravcu i
brzini kretanja. U konkretnom slučaju, okrivljeni je postupao protivno ovoj
odredbi, jer je svojim vozilom preduzeo radnju skretanja ulijevo, a da se
prethodno nije uvjerio da tu radnju može preduzeti bez opasnosti za druge
učesnike u saobraćaju, a u trenutku kada je oštećeni B.V. svojim vozilo vršio
preticanje njegovog vozila, usljed čega je okrivljeni ugrozio saobraćaj i
doveo u opasnost život i tijelo ljudi.  
Cijeneći psihički odnos okrivljenog Š.D. prema izvršenom krivičnom djelu, sud
nalazi da je okrivljeni, postupajući na naprijed opisani način, bio svjestan
da svojom radnjom može učiniti krivično djelo, odnosno da može ugroziti
saobraćaj i dovesti u opasnost život i tijelo ljudi, usljed čega kod drugih
može nastupiti laka tjelesna povreda, ali je olako držao da do toga neće doći,
postupajući, dakle, sa svjesnim nehatom.  
Zbog toga su se u radnjama okrivljenog stekla sva bitna obilježja bića
krivičnog djela ugrožavanje javnog saobraćaja iz čl.339 st.3 u vezi st.1 KZ.  
Sud je prilikom odlučivanja o vrsti i visini krivične sankcije za okrivljenog,
imao u vidu sve okolnosti na strani okrivljenog koje su od značaja za izbor i
visinu u smislu čl.42 KZ, pa je od olakšavajućih okolnosti na strani
okrivljenog našao da je mlad, da nije osudjivan, što je utvrđeno iz citiranog
izvoda iz kaznene evidencije i da se oštećeni B.M. nije pridružio krivičnom
gonjenju, dok otežavajućih okolnosti nije bilo, pa je sud okrivljenom izrekao
uslovnu osudu kojom mu je utvrdio kaznu zatvora u trajanju od 30 (trideset)
dana i istovremeno odredio rok provjeravanja u periodu od 1 (jedne) godine,
odnosno da se utvrdjena kazna neće izvršiti ako okrivljeni za vrijeme od jedne
godine po pravosnažnosti presude ne učini novo krivično djelo. Sud je našao da
su u konkretnom slučaju, a imajući u vidu naprijed navedene olakšavajuće
okolnosti može očekivati da će se upozorenjem, uz prijetnju kaznom, uticati na
okrivljenog da ubuduće ne vrši krivična djela, te da nije nužno da se kazna
primijeni radi krivično-pravne zaštite. Sud nalazi da će se u konkretnom
slučaju uslovnom osudom iz izreke ove presude, u potpunosti ostvariti svrha
izricanja ove krivične sankcije iz čl.52 KZ, u okviru opšte svrhe izricanja
krivičnih sankcija iz čl.4 st.2 KZ.  
O troškovima krivičnog postupka je odlučeno na osnovu čl.226 i 229 ZKP-a, pa
kako je okrivljeni oglašen krivim, isti je obavezan da na ime troškova
krivičnog postupka uplati iznos od 143,00 eura, koji troškovi se odnose na
nagradu odmjerenu vještaku sudsko-medicinske struke dr B.B. u iznosu od 60,50
eura i nagradu odmjerenu vještaku saobraćajne struke ing. G.Č. u iznosu od
82,50 eura, kao i iznos od 30,00 eura na ime sudskog paušala, koji paušal je
odredjen shodno složenosti i trajanju postupka uz ocjenu imovinskih prilika
okrivljenog.  
Shodno čl.239 st.2 ZKP-a, sud je oštećene B.V. i B.M.a radi ostvarivanja
imovinsko-pravnog zahtjeva uputio na parnični postupak, jer podaci krivičnog
postupka nijesu pružali pouzdan osnov ni za potpuno ni za djelimično
presuđenje, a pribavljanje istih vodilo je nepotrebnom odugovlačenju postupka.  
Na osnovu izloženog, a primjenom čl. 374 ZKP-a,odlučeno je kao u izreci.  
ZAPISNIČAR
S U D I J A
Ana Ivanović, s.r
Vladimir Novović, s.r  
PRAVNA POUKA : Protiv ove presude može se izjaviti žalba Višem sudu u
Podgorici u roku od 8 dana od dana prijema  pismenog otpravka, a preko ovog
suda.  
DOSTAVITI:
- ODT Podgorica
- Okrivljenom
- Po pravosnažnosti oštećenima B.V. i B.M.  