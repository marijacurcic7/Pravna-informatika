K.br. 26/10
U IME CRNE GORE
OSNOVNI SUD U DANILOVGRADU kao prvostepeni krivični, po sudiji pojedincu
Vladimiru Novoviću, uz učešće Ane Ivanović, kao zapisničara, u krivičnom
predmetu okrivljenog Đ.M. iz D., zbog krivičnog djela teška tjelesna povreda
iz čl.151 st.1 KZ, odlučujući po optužnici Osnovnog državnog tužilaštva iz
Podgorice Kt.br.871/09 od 19.03.2010.godine, koju je na glavnom pretresu
zastupao Grujo Radonjić, zamjenik ODT-a iz Podgorice, nakon održanog glavnog i
javnog pretresa, u prisustvu zastupnika optužbe, okrivljenog i oštećenog R.Z.,
dana 30.09.2011.godine, donio je dana 03.10.2011.godine i istog dana javno
objavio  
PRESUDU
Okrivljeni Đ.M., od oca J. i majke B., rodjene M., rodjen ____.godine u P., sa
mjestom prebivališta u D. - P. , državljanin Crne Gore, završio srednju školu,
nezaposlen, neoženjen, srednjeg imovnog stanja, neosudjivan.  
Kriv je
Što je:  
Dana 25.05.2009.godine, oko 23,00 časova, u Danilovgradu, u blizini zgrade
Gimnazije, drugog teško tjelesno povrijedio, na način što je nakon kraće
rasprave sa oštećenim R.Z., istom zadao udarac stisnutom pesnicom u predjelu
glave - lica, kojom prilikom je oštećeni zadobio tešku tjelesnu povredu u vidu
potresa mozga i nagnječine kože lijeve obrazine,  
- čime je počinio krivično djelo teška tjelesna povreda iz čl.151 st.1 KZ.  
Pa sud okrivljenom primjenom citiranih zakonskih propisa, te čl. 4, 5, 15, 36,
42, 52, 53 i 54 KZ i čl.226, 229 i 374 ZKP-a, i z r i č e  
USLOVNU OSUDU
Kojom mu utvrdjuje kaznu zatvora u trajanju od 6 (šest) mjeseci i istovremeno
odredjuje da se ista neće izvršiti ako okrivljeni za vrijeme od  3 (tri)
godine po pravosnažnosti presude ne učini novo krivično djelo.  
Dužan je okrivljeni da na ime troškova krivičnog postupka uplati ovom sudu
iznos od 224,00 eura i po osnovu paušala iznos od 30,00 eura, a sve u roku od
15 dana po pravosnažnosti presude.  
Na osnovu čl.239 st.2 ZKP-a, oštećeni R.Z. se radi ostvarivanja imovinsko-
pravnog zahtjeva upućuje na parnični postupak.  
O b r a z l o ž e nj e
Optužnicom Osnovnog državnog tužilaštva iz Podgorice Kt.br.871/09 od
19.03.2010.godine, stavljeno je na teret okrivljenom Đ.M.u izvršenje krivičnog
djela teška tjelesna povreda iz čl.151 st.1 KZ. Zastupnik optužbe je na
glavnom pretresu u završnoj riječi precizirao činjenični opis krivičnog djela
iz optužnice, na način odredjen kao u izreci presude, dok je pravna
kvalifikacija ostala ista. Predložio je da sud okrivljenog oglasi krivim i
izrekne mu kaznu u okviru zakonom propisane granice.  
Okrivljeni Đ.M. u odbrani datoj u pretkrivičnom i istražnom postupku i na
glavnom pretresu u bitnom je naveo da je dana 25.05.2009.godine, oko 23,00
časova, bio u blizini zgrade Gimnazije u Danilovgradu, zajedno sa drugovima
D.R. i F.P.. Vidio je da su naišli Z.R. i G.B. i da su se raspravljali.
Obzirom da je R.Z. vikao na G.B., prišao je i zamolio je Z.R. da se tako ne
ponaša prema G., jer je poznaje. Na to mu je R.Z. odgovorio da pazi svoj posao
i da se ne miješa. Tvrdi da je R.Z. još kazao i da može da radi od G. šta
hoće. Kako je R.Z.  nešto rukama krenuo prema njemu, a i ne znajući iz kojeg
razloga, udario je stisnutom pesnicom R.Z. u predjelu lica. Od tog udarca R.Z.
je pao na asfaltnu podlogu, a on je sa svojim drugovima iz straha pošao u
pravcu kuće. Pojasnio je da je kritičnom prilikom, dok se prepirao sa R.Z.,
stajao na udaljenosti od njega od oko 1 metar, a u jednom momentu R.Z. je
zakoračio u njegovom pravcu, podigao je i lijevu i desnu ruku u visini ramena,
sa ispruženim dlanovima. Još je dodao da nije išao kod R.Z. da mu se izvini,
iz razloga što je njegov otac iste noći, poslije dogadjaja, otišao u KC CG da
se interesuje za zdravlje R.Z. i tom prilikom nije naišao na razumijevanje. U
završnoj riječi je kazao da se kaje zbog učinjenog i izvinio se oštećenom
R.Z.u.  
Sud je na glavnom pretresu u dokaznom postupku saslušao svjedoka-oštećenog
R.Z., pročitao iskaz svjedoka B.G. sa zapisnika o saslušanju svjedoka
Ki.br.26/09 od 06.07.2009.godine i sa glavnog pretresa od 28.02.2011.godine,
pročitao iskaz svjedoka P.F.  sa zapisnika o saslušanju svjedoka Ki.br.26/09
od 24.02.2010.godine i sa glavnog pretresa od 28.02.2011.godine, pročitao
iskaz svjedoka R.D. sa zapisnika o saslušanju svjedoka Ki.br.26/09 od
14.09.2009.godine i sa glavnog pretresa od 02.06.2011.godine, izvršio uvid u
istoriju bolesti KC CG mat.br.10117/150 na ime oštećenog R.Z., pročitao nalaz
i mišljenje vještaka sudske medicine dr B.B. Ki.br.26/09 od 09.03.2010.godine
i saslušao ovog vještaka i pročitao izvod iz kaznene evidencije Uprave
policije PJ Podgorica br. 11-245/11-66/2-12 od 11.01.2011.godine, izdat na ime
okrivljenog Đ.M..  
Svjedok-oštećeni R.Z. u iskazu datom u istražnom postupku i na glavnom
pretresu u bitnom je naveo da je kritičnom prilikom, oko 23,00 časova, bio sa
svojom djevojkom B.G. na platou kod skretanja koje vodi ka njegovoj kući, a
što je u neposrednoj blizini zgrade Gimnazije u Danilovgradu. Sjeća se da je
B.G. insistirala da je vozi kući, što nije htio i rekao joj je da će sa njom
sačekati taksi vozilo. Misli da nije vikao, već se sa svojom djevojkom
prepirao. U jednom momentu vidio je da trojica momaka trče prema njemu. Od tih
momaka, izdvojio se Đ.M. i kazao mu je "Maltretiraš li ti ovu curu?".
Odgovorio je Đ.M.u "To nije tvoja stvar, ne tiče te se, ne maltretiram je,
čekam taksi da je odveze kući". Tvrdi da je i G.B. potvrdila da je ne
maltretira. Zatim je kazao Đ.M.u i ostalima "Idite kući, to se vas ne tiče", a
Đ.M. je rekao "Možda me se tiče" i udario ga je šakom u predjelu jagodične
kosti, od kojeg udarca je pao na asfaltnu podlogu. Tom prilikom izgubio je i
svijest. Na glavnom pretresu je pojasnio da prije nego što ga je Đ.M. udario
stisnutom pesnicom,  dok su se raspravljali, su stajali na udaljenosti od
jedno pola metra i u jednom momentu tvrdi da je podigao desnu ruku, tj.
otvoreni dlan desne ruke u visini ramena, a iz razloga što je htio da skrene
pažnju Đ.M.u i njegovim drugovima da idu kući. Dodao je i da je otac Đ.M.
dolazio u KC CG da ga posjeti, a nakon toga je dolazio i kod njega kući. Nije
prihvatio izvinjenje. Pridružio se krivičnom gonjenju protiv okrivljenog i
postavio je zahtjev za naknadu štete u iznosu od 10.000,00 eura.  
Svjedok B.G. u iskazu datom u istražnom postupku i na glavnom pretresu u
bitnom je navela da je negdje krajem maja mjeseca 2009.godine, oko 23,00
časova, bila u kući kod svog momka R.Z.. Kada je krenula da ide svojoj kući,
insistirala je da je on vozi, medjutim, R.Z. je bio uporan u tome da ona uzme
taksi. Ta prepirka bila je na trotoaru u blizini skretanja prema kući R.Z.. U
jednom momentu vidjela je kako tri mladića trče prema njima. Znala ih je iz
grada. Sjeća se da je Đ.M. kazao R.Z.u "Zašto se ponašaš tako", na što je R.Z.
kazao "Pazi ti svoj posao i to nije tvoj problem". Nakon tih riječi, Đ.M. je
kazao "Možda jeste moj problem" i stisnutom šakom je udario R.Z. u predjelu
lica, nakon čega je R.Z. pao, a Đ.M. sa ostalima pobjegao. Tvrdi da je R.Z.
bio u nesvjesnom stanju, da je naišao jedan momak koji ga je unio u vozilo i
odvezao. Na glavnom pretresu je pojasnila da su se Đ.M. i R.Z. nalazili na
udaljenosti od oko 0,50 m u momentu kada su razgovarali, da je Đ.M. prišao
R.Z.u, a da nije vidjela da je R.Z. u bilo kom trenutku podizao ruku u pravcu
Đ.M..  
Svjedok P.F. u iskazu datom u istražnom postupku i na glavnom pretresu u
bitnom je naveo da je kritičnom prilikom bio u društvu sa Đ.M.om i R.D., da su
sjedjeli na jednoj klupi kod zgrade Gimnazije u Danilovgradu, te da je u
jednom trenutku u neposrednoj blizini čuo svadju i prepirku izmedju muškarca i
žene. Zajedno sa Đ.M.om i R.D. otišao je da vidi o čemu se radi. Tvrdi da je
Đ.M. prišao R.Z.u koji se svadjao sa djevojkom i sjeća se da je Đ.M. rekao
R.Z.u da ne treba da udara djevojku, a da je R.Z. odgovorio da može da radi sa
njom šta god hoće. Nakon toga, Đ.M. je kazao da takvo ponašanje nije u redu,
poslije čega je R.Z. rekao Đ.M.u da pazi svoj posao i krenuo je prema Đ..
Udaljenost izmedju Đ.M. i R.Z. bila je oko 1 metar. Kada je R.Z. krenuo prema
Đ.M.u, njemu je izgledalo kao da će da ga napadne. Nije mogao da opiše na koji
način je to R.Z. krenuo prema Đ.M.u, a tvrdi da se R.Z. nekako cimnuo. Zatim
je Đ.M. udario R.Z., koji je od udarca pao. Odmah poslije toga, sa Đ.M.om i
R.D. otišao je sa lica mjesta.  
Svjedok R.D. u iskazu datom u istražnom postupku i na glavnom pretresu u
bitnom je naveo da je krajem maja mjeseca 2009.godine, u večernjim satima,
sjedio na klupi u dvorištu Gimnazije u Danilovgradu, zajedno sa Đ.M.om i
P.F.om. U jednom momentu, na udaljenosti od nekih 50 metara, vidio je da R.Z.
viče i udara B.G.. Prišli su R.Z.u i B.G. i sjeća se da je Đ.M. kazao R.Z.u
"Nemoj djevojku da biješ". Tvrdi da je zatim R.Z. kazao Đ.M.u "Nemaš ti što sa
nama, ti nemaš tu nikakve veze, što se miješaš" i da je zamahnuo rukom da
udari Đ.M., a da ga je Đ.M. sačekao i udario pesnicom u glavu, od kog udarca
je R.Z. pao. Na glavnom pretresu je pojasnio da su Đ.M. i R.Z. bili udaljeni
oko 1 metar jedan od drugog, da se R.Z. primakao Đ.M.u u momentu kada je
zamahnuo rukom da ga udari, da je vidio da je Đ.M. izbjegao ovaj udarac, te da
je potom Đ.M. stisnutom pesnicom udario R.Z. u predjelu glave. Još je dodao i
da mu je Đ.M. dobar prijatelj.  
U nalazu i mišljenju vještaka sudske medicine dr B.B. Ki.br.26/09 od
09.03.2010.godine i istoriji bolesti KC CG mat.br.10117/150, izdatoj na ime
oštećenog R.Z., navedeno je da je R.Z. pregledan dana 25.05.2009.godine, u
23,41 časova od strane dežurnog ljekara Urgentnog centra KC CG, da je proveo
jedan dan na bolničkom liječenju na Odjeljenju za hirurgiju čeljusti i lica KC
CG sa početkom ovog liječenja dana 26.05.2009.godine, a zbog povreda glave.
Vještak je mišljenja da je R.Z. zadobio povredu glave u vidu nagnječine kože
lijeve obrazine, koja je nastala djelovanjem zamahnute tupo-tvrde sile ravne
površine slabijeg intenziteta djelovanja, koja je sila djelovala na glavu
povrijedjenog u jednom navratu od naprijed i lako sa lijeve strane, dovodeći
do nagnječine kože lijeve obrazine, te oštećenja sitnih krvnih sudova
sluzokože usne šupljine u predjelu ove obrazine, a sila kretanja se prenijela
i na dublje strukture glave, te je dovela do nastanka potresa mozga, pada
povrijedjenog i nesjećanja dijela dogadjaja. Ovakva povreda mogla je nastati
djelovanjem zamahnute stisnute šake. Takodje je R.Z. zadobio i povredu ličnog
dijela glave u vidu krvnog podliva kože čeonog predjela sa desne strane, a ova
povreda nastala je prilikom pada i udara povrijedjenog pomenutim predjelom
glave o tvrdu i ravnu podlogu, što je dovelo do oštećenja sitnih krvnih sudova
kože i potkožnog mekog tkiva i nastanka krvnog podliva, a sila kretanja je
mogla doprinijeti nastanku potresa mozga kod povrijedjenog. Predmetne povrede
nastale su kratko vrijeme jedna za drugom, a povreda u vidu potresa mozga je
obična teška tjelesna povreda, te u zbiru sa drugom povredom ostaje i dalje
obična teška tjelesna povreda.  
Na glavnom pretresu vještak je pojasnio da je povreda R.Z. u vidu nagnječine
kože lijeve obrazine i potresa mozga nastala isključivo djelovanjem sile
srednjeg intenziteta djelovanja, jer je povrijedjeni nakon zadobijanja ove
povrede izgubio oslonac i ravnotežu i pao na podlogu, a uz to prilikom
pregleda ljekari su postavili sumnju na postojanje preloma jagodične kosti,
koja je jedna od najčvršćih kostiju ličnog dijela glave. Što se tiče povrede
ličnog dijela glave u vidu krvnog podliva kože čeonog predjela sa desne
strane, ista je nastala prilikom pada i ostvarenog kontakta tim dijelom glave
sa podlogom kao što je asfaltna podloga. Potres mozga nastao je kao posljedica
djelovanja sile na lični dio glave povrijedjenog u predio jagodičnog dijela sa
lijeve strane i zbog toga je povrijedjeni i pao na podlogu, a prilikom pada na
podlogu doprinos nastanku potresa mozga ogledao bi se u doprinosu stepena
samog potresa mozga, jer potres mozga može biti blažeg, srednjeg i težeg
stepena. Medicinska gradacija potresa mozga ne isključuje sudsko-medicinski
karakter same povrede i njenu sudsko-medicinsku kvalifikaciju. Vještak je
isključio mogućnost da je na lični dio glave povrijedjenog sila djelovala
snažnim intenzitetom, jer bi u tom slučaju došlo do preloma jagodične kosti
ili pak do promjena na okolnim kostnim strukturama ličnog dijela glave, do
čega u konkretnom slučaju nije došlo.  
Sud je cijenio nalaz i mišljenje ovog vještaka, pa je isti prihvatio kao
jasan, stručan i objektivan i dat prema pravilima struke i nauke.  
Iz izvoda iz kaznene evidencije Uprave policije PJ Podgorica
br.11-245/11-66/2-12 od 11.01.2011.godine, izdatog na ime okrivljenog,
utvrdjuje se da okrivljeni Đ.M. nije osudjivan.  
Sud je cijenio iskaz svjedoka-oštećenog R.Z. i svjedoka B.G., pa je našao da
su se isti objektivno, odredjeno i istinito izjasnili o činjenicama važnim za
ovu krivičnu stvar. Iskazi ovih svjedoka su medjusobno saglasni, a u
potpunosti korespondiraju i sa nalazom i mišljenjem vještaka sudske medicine
dr B.B. Ki.br.26/09 od 09.03.2010.godine, pojašnjenjem ovog vještaka sa
glavnog pretresa i istorijom bolesti KC CG mat.br.10117/150, izdatoj na ime
svjedoka-oštećenog R.Z.. Naime, i svjedok-oštećeni R.Z. i svjedok B.G. na isti
način predstavljaju dogadjaj, tj. da je kritičnom prilikom izmedju njih dvoje,
kao momka i djevojke, došlo do prepirke u neposrednoj blizini zgrade Gimnazije
u Danilovgradu, da su u jednom momentu prišla tri mladića, medju kojima je bio
okrivljeni Đ.M., da je došlo do kraće rasprave okrivljenog Đ.M. i oštećenog
R.Z., te da je okrivljeni Đ.M. stisnutom pesnicom udario svjedoka-oštećenog
R.Z. u predjelu lica, od kojeg udarca je svjedok-oštećeni R.Z. pao.  
Nasuprot prednjem, sud nije prihvatio iskaze svjedoka P.F. i R.D., inače
drugova okrivljenog Đ.M., i iste je cijenio kao sračunato date u cilju
pomaganja okrivljenom da izbjegne krivično-pravnu odgovornost. Naime, svjedok
P.F. je tvrdio da je svjedok-oštećeni R.Z. krenuo prema okrivljenom Đ.M.u, kao
da će da ga napadne, a pri tom nije mogao da opiše kako je to svjedok-oštećeni
R.Z. učinio, što je potpuno nelogično i apsurdno. Svjedok R.D. u iskazu je
naveo da je pak svjedok-oštećeni R.Z. zamahnuo rukom da udari okrivljenog
Đ.M., da je okrivljeni Đ.M. izbjegao ovaj udarac, te da je potom okrivljeni
Đ.M. stisnutom pesnicom udario svjedoka-oštećenog R.Z. u predjelu glave,
želeći da na taj način stvori osnovu da je okrivljeni Đ.M. postupao u nužnoj
odbrani. Ovakav iskaz svjedoka R.D. obesnažen je saglasnim kazivanjem
svjedoka-oštećenog R.Z. i svjedoka B.G.. Čak ni okrivljeni Đ.M. u odbrani ne
pominje činjenicu da je izbjegao navodni udarac koji mu je uputio svjedok-
oštećeni R.Z., a kako je to tvrdio svjedok R.D..  
Na osnovu naprijed izložene činjenične gradje, koja proizilazi iz sadržine
dokaza provedenih na glavnom pretresu, ovaj sud je nesumnjivo zaključio da su
se u radnjama okrivljenog Đ.M. stekla sva obilježja bića krivičnog djela teška
tjelesna povreda iz čl.151 st.1 KZ. Naime, okrivljeni je dana
25.05.2009.godine, oko 23,00 časova, u Danilovgradu, u blizini zgrade
Gimnazije, drugog teško tjelesno povrijedio, na način što je nakon kraće
rasprave sa oštećenim R.Z., istom zadao udarac stisnutom pesnicom u predjelu
glave - lica, kojom prilikom je oštećeni zadobio tešku tjelesnu povredu u vidu
potresa mozga i nagnječine kože lijeve obrazine.  
Sve naprijed navedene činjenice utvrdjene su iz dokaza provedenih na glavnom
pretresu, a prije svega iz iskaza svjedoka – oštećenog R.Z., svjedoka B.G.,
nalaza i mišljenja vještaka sudske medicine dr B.B. Ki.br.26/09 od
09.03.2010.godine, pojašnjenja ovog vještaka sa glavnog pretresa i istorije
bolesti KC CG mat.br.10117/150, izdate na ime svjedoka-oštećenog R.Z..  
Naime, iz iskaza svjedoka-oštećenog R.Z. i svjedoka B.G. utvrdjuje se da je
kritičnom prilikom izmedju njih dvoje, kao momka i djevojke, došlo do prepirke
u neposrednoj blizini zgrade Gimnazije u Danilovgradu, da su u jednom momentu
prišla tri mladića, medju kojima je bio okrivljeni Đ.M., da je došlo do kraće
rasprave okrivljenog Đ.M. i oštećenog R.Z., te da je okrivljeni Đ.M. stisnutom
pesnicom udario svjedoka-oštećenog R.Z. u predjelu glave - lica.  
Da je od tog udarca svjedok-oštećeni R.Z. zadobio tešku tjelesnu povredu u
vidu potresa mozga i nagnječine kože lijeve obrazine, sud je utvrdio iz nalaza
i mišljenja vještaka sudske medicine dr B.B. Ki.br.26/09 od 09.03.2010.godine,
pojašnjenja ovog vještaka sa glavnog pretresa i istorije bolesti KC CG
mat.br.10117/150, izdate na ime svjedoka-oštećenog R.Z.. Pri tom, mehanizam i
način nastanka teške tjelesne povrede u vidu potresa mozga i nagnječine kože
lijeve obrazine, kako je to našao vještak sudske medicine, stoji u potpuno
skladnoj vezi sa kazivanjima svjedoka-oštećenog R.Z. i svjedoka B.G..  
Okrivljeni Đ.M. u datim odbranama nije sporio da se kritični dogadjaj desio
dana 25.05.2009.godine, oko 23,00 časova, ni da je stisnutom pesnicom udario
svjedoka-oštećenog R.Z. u predjelu lica.  
Medjutim, sud nije prihvatio odbranu okrivljenog Đ.M. da je postupao u nužnoj
odbrani, odnosno da je nakon što je svjedok-oštećeni R.Z. podigao lijevu i
desnu ruku u visini ramena, sa ispruženim dlanovima u njegovom pravcu,
odbijajući takav navodni napad, udario istog stisnutom pesnicom. Istina, ni
svjedok-oštećeni R.Z. u iskazu nije sporio činjenicu da je u jednom momentu
zaista podigao otvoreni dlan desne ruke u visini ramena, a iz razloga što je
htio da skrene pažnju okrivljenom Đ.M.u i njegovim drugovima da idu kući, što
je i adekvatna zaštitna radnja osobe kojoj su u večernjim časovima pritrčala
tri mladića. Takvo ponašanje svjedoka-oštećenog R.Z., ispruženi otvoreni dlan,
nije predstavljalo napad na okrivljenog Đ.M., niti pokušaj napada, niti je pak
okrivljeni Đ.M. realno mogao da očekuje napad od strane svjedoka-oštećenog
R.Z., jer je izmedju svjedoka-oštećenog R.Z. i svjedoka B.G., kao momka i
djevojke, postojala samo verbalna prepirka, ne i fizički sukob, a što se
utvrdjuje iz iskaza svjedoka-oštećenog R.Z. i svjedoka B.G.. Obzirom da je
izmedju svjedoka-oštećenog R.Z. i svjedoka B.G. postojala samo verbalna
rasprava, a ne i fizički sukob, to samim tim nema mjesta ni primjeni tzv.
nužne pomoći, tj. odbijanja od drugog istovremenog ili neposredno predstojećeg
protivpravnog napada.  
Imajući u vidu sve naprijed navedeno ovaj sud je utvrdio da su se u radnjama
okrivljenog stekla sva obilježja bića krivičnog djela teška tjelesna povreda
iz čl.151 st.1 KZ.  
Kod naprijed navedenog činjeničnog utvrdjenja, cijeneći psihički odnos
okrivljenog prema počinjenom krivičnom djelu, sud je našao da je isti postupao
sa direktnim umišljajem, odnosno bio je svjestan svog djela i htio je njegovo
izvršenje, što ga sve čini krivim.  
Prilikom odlučivanja o vrsti i visini krivične sankcije sud je imao u vidu sve
okolnosti na strani okrivljenog, koje su značajne za njen izbor i visinu u
smislu čl.42 KZ, pa je od olakšavajućih okolnosti na strani okrivljenog našao
njegovu mladost, tj. u vrijeme izvršenja krivičnog djela imao je navršenih 18
godina, 1 mjesec i 9 dana, neosuđivanost, što je utvrđeno iz citiranog izvoda
iz kaznene evidencije, te izraženi osjećaj kajanja, dok otežavajućih okolnosti
nije bilo, pa je sud okrivljenom izrekao uslovnu osudu kojom mu je utvrdio
kaznu zatvora u trajanju od 6 (šest) mjeseci i istovremeno odredio rok
provjeravanja u periodu od 3 (tri) godine, odnosno da se utvrdjena kazna neće
izvršiti ako okrivljeni za vrijeme od 3 (tri) godine po pravosnažnosti presude
ne učini novo krivično djelo. Sud je našao da se u konkretnom slučaju, a
imajući u vidu naprijed navedene olakšavajuće okolnosti, može očekivati da će
se upozorenjem, uz prijetnju kaznom, uticati na okrivljenog da ubuduće ne vrši
krivična djela. Sud nalazi da će se uslovnom osudom kao u izreci ove presude u
potpunosti ostvariti svrha izricanja ove krivične sankcije iz čl. 52 KZ, u
okviru opšte svrhe propisivanja i izricanja krivičnih sankcija iz čl.4 st.2
KZ.  
O troškovima krivičnog postupka odlučeno je na osnovu čl.226 i 229 ZKP-a, pa
kako je okrivljeni oglašen krivim obavezan je da na ime troškova krivičnog
postupka uplati ovom sudu iznos od 224,00 eura, a koji troškovi se odnose na
ime nagrade odmjerene vještaku sudske medicine dr B.B., u iznosu od 99,00 eura
i nagrade odmjerene braniocu po službenoj dužnosti okrivljenog u pretkrivičnom
postupku, advokatu S.R., u iznosu od 125,00 eura, kao i iznos od 30,00 eura na
ime sudskog paušala, koji paušal je odredjen shodno složenosti i trajanju
postupku uz ocjenu imovinskih prilika okrivljenog, a sve prednje u roku od 15
dana po pravosnažnosti presude.  
Na osnovu čl. 239 st. 2 ZKP-a, oštećeni R.Z. je radi ostvarivanja imovinsko-
pravnog zahtjeva upućen na parnični postupak, obzirom da činjenice utvrđene u
krivičnom postupku nijesu pružale pouzdan osnov ni za potpuno ni za djelimično
presuđenje, a njihovo utvrđivanje je vodilo nepotrebnom odugovlačenju
postupka.  
Na osnovu izloženog, a primjenom čl. 374 ZKP-a, odlučeno je kao u izreci.  
ZAPISNIČAR,
SUDIJA,
Ana Ivanović ,s.r
Vladimir Novović,s.r  
PRAVNA POUKA : Protiv ove presude može se izjaviti žalba Višem sudu u
Podgorici, u roku od 8 dana od dana prijema pismenog otpravka, a preko ovog
suda.  