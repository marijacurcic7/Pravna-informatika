K.br.62/11
U IME CRNE GORE
OSNOVNI SUD U DANILOVGRADU, kao krivični, po sudiji Vladimiru Novoviću, uz
učešće Ane Ivanović, kao zapisničara, u krivičnom predmetu protiv okrivljenog
R.M. iz D., zbog krivičnog djela teško djelo protiv bezbjednosti javnog
saobraćaja iz čl.348 st.1 u vezi čl.339 st.1 KZ, koga brani N.B., advokat iz
P., odlučujući po optužnici Osnovnog državnog tužilaštva Podgorica
Kt.br.607/11 od 17.05.2011.godine, koju je na ročištu povodom odlučivanja o
sporazumu o priznanju krivice zastupao G.R., zamjenik ODT-a Podgorica, nakon
pravosnažnosti rješenja o usvajanju sporazuma o priznanju krivice, dana
23.05.2012.godine donio je
P R E S U D U
Okrivljeni R.M., od oca V. i majke V., rodjene R., rodjen.godine u P., sa
mjestom prebivališta u S. - K., opština D., državljanin Crne Gore, pismen,
završio srednju gradjevinsku školu, po zanimanju hidro-gradjevinar, neoženjen,
srednjeg imovnog stanja, osudjivan presudom Osnovnog suda u Danilovgradu
K.br.33/09 od 06.04.2009.godine, zbog krivičnog djela iz čl.248 st.1 KZ na 3
mjeseca zatvora uslovno na 2 godine.
Kriv je
Što je:
Dana 23.05.2010.godine, oko 14,30 časova, u mjestu Ćurilac, u Danilovgradu, ne
pridržavajući se saobraćajnih propisa iz čl.32 st.1 i čl.200 ZOBS-a na
putevima, ugrozio saobraćaj i doveo u opasnost život i tijelo ljudi, na način
što je upravljao, u pravcu Spuža, putničkim vozilom marke "Renault megane",
reg.oznaka pod dejstvom alkohola, u pijanom stanju, pri koncentraciji od 1,90
promila apsolutnog alkohola u krvi, te brzinom od 74 km/h, većom od dozvoljene
u zoni ograničenja za gradske uslove saobraćaja do 50 km/h, usljed kojih
propusta je dolaskom na kritičnom mjesto izgubio kontrolu nad vozilom i udario
u bicikl, kojim je ispred njega u istom pravcu upravljao oštećeni K.B., nakon
čega je oštećeni pao sa bicikla na kolovoz, kojom prilikom je zadobio tešku
tjelesnu povredu u vidu nagnječine kože lijeve strane grudnog koša, nagnječine
kože lakta i nagnječine kože koljena lijeve noge, nagnječine kože zadnje
strane potkoljenice i preloma listnjačne kosti potkoljenice desne noge,
- čime je počinio krivično djelo teško djelo protiv bezbjednosti javnog
saobraćaja iz čl.348 st.1 u vezi čl.339 st.1 KZ.
Pa ga sud primjenom citiranih zakonskih propisa, te čl. 4, 5, 36, 42, 45 i 46
KZ i čl.226, 229 i 303 ZKP-a
O S U Đ U J E
Na kaznu zatvora u trajanju od 3 (tri) mjeseca.
Dužan je okrivljeni da na ime troškova krivičnog postupka uplati ovom sudu
iznos od 220,00 eura i po osnovu paušala iznos od 30,00 eura, a sve u roku od
15 dana po pravosnažnosti presude.
Na osnovu čl.239 st.2 ZKP-a, oštećeni K.B. se radi ostvarivanja imovinsko-
pravnog zahtjeva upućuje na parnični postupak.
O b r a z l o ž e nj e
Optužnicom ODT-a Podgorica Kt.br.607/11 od 17.05.2011.godine, okrivljenom R.M.
stavljeno je na teret da je izvršio krivično djelo teško djelo protiv
bezbjednosti javnog saobraćaja iz čl.348 st.1 u vezi čl.339 st.1 KZ.
Dana 18.05.2012.godine, zastupnik optužbe dostavio je sudu zaključeni sporazum
o priznanju krivice Kt.br.607/11 od 16.05.2012.godine, zapisnik o pregovaranju
i zapisnik o saslušanju okrivljenog, iste poslovne oznake i datuma.
Na ročištu za razmatranje sporazuma, održanom dana 18.05.2012.godine, sud je
pročitao dokaze predložene optužnicom i to iskaz svjedoka-oštećenog K.B.a iz
istražnog postupka sa zapisnika o saslušanju svjedoka Kri.br.9/11 od
13.01.2011.godine, zapisnik o uvidjaju Uprave policije Ispostava Danilovgrad
br.69 sa datumom opunjavanja 24.05.2010.godine, izvršio uvid u skicu lica
mjesta, pročitao izvještaj KC CG o analizi alkohola u krvi A.br.727 od
03.06.2010.godine, a na ime okrivljenog R.M., pročitao nalaz i mišljenje
vještaka saobraćajne struke ing. M.Š. Kri.br.124/10 od oktobra mjeseca
2010.godine, pročitao dopunu nalaza i mišljenja vještaka saobraćajne struke
ing. M.Š. Kri.br.9/11 od januara mjeseca 2011.godine, pročitao nalaz i
mišljenje vještaka sudsko-medicinske struke dr B.B. Kri.br.124/10 od
15.12.2010.godine, pročitao izvod iz kaznene evidencije Uprave policije PJ
Podgorica od 02.09.2011.godine, izdat na ime okrivljenog R.M., pročitao
zapisnik o pregovaranju Kt.br.607/11 od 16.05.2012.godine, sačinjen kod ODT
Podgorica, izmedju ODT Podgorica, okrivljenog R.M., branioca okrivljenog adv.
N.B., oštećenog K.B.a i punomoćnika oštećenog adv. V.B., pročitao zapisnik
Kt.br.607/11 od 16.05.2012.godine, sačinjen pred ODT Podgorica, o saslušanju
okrivljenog, nakon prihvatanja predloga za zaključenje sporazuma i pročitao
sporazum o priznanju krivice Kt.br.607/11 od 16.05.2012.godine, sačinjen pred
ODT Podgorica, a zaključen izmedju zamjenika Osnovnog državnog tužioca
Podgorica S.Š., okrivljenog R.M. i branioca okrivljenog adv. N.B..
Iz sadržine pročitanih dokaza na koje ni okrivljeni ni njegov branilac nijesu
imali nikakvih primjedbi, sud je zaključio da je državni tužilac pružio
dovoljno dokaza o krivici okrivljenog R.M. i da je okrivljeni u vrijeme i na
način opisan u izreci ove presude učinio krivično djelo teško djelo protiv
bezbjednosti javnog saobraćaja iz čl.348 st.1 u vezi čl.339 st.1 KZ, za koje
ga je ovaj sud oglasio krivim, a nakon što je u svemu prihvatio sporazum o
priznanju krivice.
Odlučujući o visini kazne iz sporazuma o priznanju krivice zaključenog između
stranaka, ovaj sud je našao da je prijedlog stranaka u vezi sa kaznom
prihvatljiv. Ovo iz razloga što je okrivljeni mlad čovjek, nakon učinjenog
krivičnog djela interesovao se o zdravstvenom stanju oštećenog i izrazio je
kajanje, što su olakšavajuće okolnosti, a otežavajuća okolnost bila je ta što
je osudjivan presudom Osnovnog suda u Danilovgradu K.br.33/09 od
06.04.2009.godine, zbog krivičnog djela iz čl.248 st.1 KZ na 3 mjeseca zatvora
uslovno na 2 godine. Navedene olakšavajuće okolnosti, po nalaženju ovog suda,
imaju karakter naročito olakšavajućih okolnosti u smislu čl.45 i 46 KZ. Stoga
ovaj sud nalazi da će se i ublaženom kaznom, tj. kaznom zatvora u trajanju od
3 (tri) mjeseca, u svemu postići posebna svrha kažnjavanja iz čl.32 KZ, da
okrivljeni ubuduće ne vrši ovakva ili slična krivična djela, a u okviru opšte
svrhe propisivanja i izricanja krivičnih sankcija iz čl.4 st.2 KZ.
Na osnovu čl.226 i 229 ZKP-a, okrivljeni je obavezan da na ime troškova
krivičnog postupka uplati ovom sudu iznos od 220,00 eura, a koji troškovi se
odnose na nagradu odmjerenu vještaku sudske medicine dr B.B. u iznosu od 60,50
eura i nagradu odmjerenu vještaku saobraćajne struke ing. M.Š. u iznosu od
159,50 eura, kao i da plati na ime sudskog paušala iznos od 30,00 eura, koji
paušal je odredjen shodno složenosti i trajanju postupka, uz ocjenu imovinskih
prilika okrivljenog. Prednje troškove okrivljeni je dužan platiti u roku od 15
dana po pravosnažnosti presude, a sve u skladu sa zaključenim sporazumom o
priznanju krivice.
Osnovom čl.239 st.2 ZKP-a, oštećeni je radi ostvarivanja imovinsko-pravnog
zahtjeva upućen na parnični postupak.
Na osnovu izloženog u smislu odredbe čl.303 st.1 ZKP-a, odlučeno je kao u
izreci presude.
ZAPISNIČAR, S U D I J A
Ana Ivanović, s.r Vladimir Novović, s.r
PRAVNA POUKA: Protiv ove presude žalba nije dozvoljena.
DOSTAVITI:
- ODT Podgorica
- Okrivljenom
- Braniocu okrivljenog, adv. N. B.
- Punomoćniku oštećenog, adv. B. V.