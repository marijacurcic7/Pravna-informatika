K.br.66/11
U IME CRNE GORE
OSNOVNI SUD U DANILOVGRADU, kao krivični, po sudiji Vladimiru Novoviću, uz
učešće Ane Ivanović, kao zapisničara, u krivičnom predmetu protiv okrivljenog
A.Z. iz P., zbog krivičnog djela teška tjelesna povreda iz čl.151 st.1 KZ,
koga brani M.A., advokat iz P., odlučujući po optužnici Osnovnog državnog
tužilaštva Podgorica Kt.br.1237/10 od 06.06.2011.godine, koju je na ročištu
povodom odlučivanja o sporazumu o priznanju krivice zastupao G. R., zamjenik
ODT-a Podgorica, nakon pravosnažnosti rješenja o usvajanju sporazuma o
priznanju krivice, dana 08.06.2012.godine donio je
P R E S U D U
Okrivljeni A.Z., zvani B., od oca V. i majke R., rodjene B., rodjen.godine u
S. - R. A., sa mjestom prebivališta u P. - Z., selo B., nepoznatog
državljanstva, radnik, oženjen, nema djece, pismen, završio osnovnu školu,
srednjeg imovnog stanja, osudjivan presudom Višeg suda u Podgorici K.br.59/08
od 19.09.2008.godine, koja je postala pravosnažna 05.02.2009.godine, zbog
krivičnog djela ubistvo iz čl.143 KZ na kaznu zatvora u trajanju od 15 godina.
Kriv je
Što je:
Dana 15.05.2010.godine, u sobi br.1, "A" paviljona ZIKS-a Spuž, opština
Danilovgrad, teško tjelesno povrijedio oštećenog K.M., na način, što je nakon
rasprave udario oštećenog pesnicom u predjelu glave, kojom prilikom mu je
nanio tešku tjelesnu povredu u vidu preloma lijeve jagodične kosti sa
pomjeranjem slomljenih djelova ove kosti, krvnog podliva oko lijevog očnog
predjela i nagnječine kože lijevog jagodičnog predjela,
- čime je počinio krivično djelo teška tjelesna povreda iz čl.151 st.1 KZ.
Pa ga sud primjenom citiranih zakonskih propisa, te čl. 4, 5, 15, 32, 36 i 42
KZ i čl.226, 229 i 303 ZKP-a
O S U Đ U J E
Na kaznu zatvora u trajanju od 7 (sedam) mjeseci.
Dužan je okrivljeni da na ime troškova krivičnog postupka uplati ovom sudu
iznos od 93,75 eura i po osnovu paušala iznos od 30,00 eura, a sve u roku od
15 dana po pravosnažnosti presude.
Na osnovu čl.239 st.2 ZKP-a, oštećeni K.M. se radi ostvarivanja imovinsko-
pravnog zahtjeva upućuje na parnični postupak.
O b r a z l o ž e nj e
Optužnicom ODT-a Podgorica Kt.br.1237/10 od 06.06.2011.godine, okrivljenom
A.Z. stavljeno je na teret da je izvršio krivično djelo teška tjelesna povreda
iz čl.151 st.1 KZ.
Dana 09.05.2012.godine, zastupnik optužbe dostavio je sudu zaključeni sporazum
o priznanju krivice Kt.br.1237/10 od 08.05.2011.godine, zapisnik o
pregovaranju i zapisnik o saslušanju okrivljenog, iste poslovne oznake i
datuma.
Na ročištu za razmatranje sporazuma, održanom dana 18.05.2012.godine, sud je
pročitao dokaze predložene optužnicom i to iskaz svjedoka-oštećenog K.M. sa
zapisnika o saslušanju svjedoka Kri.br.497/10 od 27.12.2010.godine, koji je
sačinjen pred istražnim sudijom u Kotoru, izvršio uvid u medicinsku
dokumentaciju izdatu na ime oštećenog K.M., pročitao nalaz i mišljenje
vještaka sudsko-medicinske struke dr B.B. Ki.br.50/10 od 23.12.2010.godine,
pročitao dopis ZIKS-a od 05.09.2011.godine, pročitao zapisnik o pregovaranju
Kt.br.1237/10 od 08.05.2012.godine, sačinjen kod ODT Podgorica, izmedju ODT
Podgorica, okrivljenog A.Z. i branioca okrivljenog adv. M.A., pročitao
zapisnik Kt.br.1237/10 od 08.05.2012.godine, sačinjen pred ODT Podgorica, o
saslušanju okrivljenog, nakon prihvatanja predloga za zaključenje sporazuma i
pročitao sporazum o priznanju krivice Kt.br.1237/10 od 08.05.2012.godine,
sačinjen pred ODT Podgorica, a zaključen izmedju zamjenika Osnovnog državnog
tužioca Podgorica I.M., okrivljenog A.Z. i branioca okrivljenog adv. M.A..
Iz sadržine pročitanih dokaza na koje ni okrivljeni ni njegov branilac nijesu
imali nikakvih primjedbi, sud je zaključio da je državni tužilac pružio
dovoljno dokaza o krivici okrivljenog A.Z. i da je okrivljeni u vrijeme i na
način opisan u izreci ove presude učinio krivično djelo teška tjelesna povreda
iz čl.151 st.1 KZ, za koje ga je ovaj sud oglasio krivim, a nakon što je u
svemu prihvatio sporazum o priznanju krivice.
Odlučujući o visini kazne iz sporazuma o priznanju krivice zaključenog između
stranaka, ovaj sud je našao da je prijedlog stranaka u vezi sa kaznom
prihvatljiv. Ovo iz razloga što se oštećeni K.M. nije pridružio krivičnom
gonjenju protiv okrivljenog, a okrivljeni je izrazio kajanje, što su
olakšavajuće okolnosti, a otežavajuća okolnost bila je ta što je osudjivan
presudom Višeg suda u Podgorici K.br.59/08 od 19.09.2008.godine, koja je
postala pravosnažna 05.02.2009.godine, zbog krivičnog djela ubistvo iz čl.143
KZ na kaznu zatvora u trajanju od 15 godina. Stoga ovaj sud nalazi da će se
kaznom zatvora u trajanju od 7 (sedam) mjeseci, u svemu postići posebna svrha
kažnjavanja iz čl.32 KZ, da okrivljeni ubuduće ne vrši ovakva ili slična
krivična djela, a u okviru opšte svrhe propisivanja i izricanja krivičnih
sankcija iz čl.4 st.2 KZ.
Na osnovu čl.226 i 229 ZKP-a, okrivljeni je obavezan da na ime troškova
krivičnog postupka uplati ovom sudu iznos od 93,75 eura, a koji troškovi se
odnose na nagradu odmjerenu braniocu po službenoj dužnosti u pretkrivičnom
postupku adv.S.R., kao i da plati na ime sudskog paušala iznos od 30,00 eura,
koji paušal je odredjen shodno složenosti i trajanju postupka, uz ocjenu
imovinskih prilika okrivljenog. Prednje troškove okrivljeni je dužan platiti u
roku od 15 dana po pravosnažnosti presude, a sve u skladu sa zaključenim
sporazumom o priznanju krivice.
Osnovom čl.239 st.2 ZKP-a, oštećeni je radi ostvarivanja imovinsko-pravnog
zahtjeva upućen na parnični postupak.
Na osnovu izloženog u smislu odredbe čl.303 st.1 ZKP-a, odlučeno je kao u
izreci presude.
ZAPISNIČAR, S U D I J A
Ana Ivanović, s.r Vladimir Novović,s.r
PRAVNA POUKA: Protiv ove presude žalba nije dozvoljena.
DOSTAVITI:
- ODT Podgorica
- Okrivljenom u ZIKS-u
- Braniocu okrivljenog, adv. M. A.
- Oštećenom K.M.u