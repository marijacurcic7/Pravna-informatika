K.br. 68/11
U IME CRNE GORE
OSNOVNI SUD U DANILOVGRADU kao krivični, po sudiji Vladimiru Novoviću, kao
pojedincu, uz učešće Filipa Ćupića, kao zapisničara, u krivičnom predmetu
protiv okrivljenog Ž.Ž. iz D., zbog krivičnog djela protivpravno priključenje
gradilišta na tehničku infrastrukturu iz čl.326b KZ, odlučujući po optužnom
predlogu Osnovnog državnog tužilaštva iz Podgorice Kt.br.1472/10 od
10.06.2011.godine, koji je na glavnom pretresu zastupao Grujo Radonjić,
zamjenik ODT-a iz Podgorice, nakon održanog glavnog i javnog pretresa dana
16.03.2012. godine, u prisustvu zastupnika optužbe i okrivljenog, donio je
dana 16.03.2012. godine i istog dana javno objavio  
PRESUDU
Okrivljeni Ž.Ž., JMBG, od oca M. i majke M., rodjene K., rodjen ..godine u Š.,
sa mjestom prebivališta u D.-K., državljanin Crne Gore, službenik Uprave
policije PJ Podgorica, udovac, otac dvoje djece, pismen, završio srednju
elektro-tehničku školu, vojsku služio 1980.godine u Kumboru, vodi se u vojnoj
evidenciji u Šavniku, lošeg imovnog stanja, neosudjivan,  
Kriv je
Što je:  
Jula mjeseca 2010.godine, Ž.Ž.u mjestu N.S., opština D., protivno čl. 75
Zakona o uredjenju prostora i izgradnji objekata, objekat koji je izgradio bez
gradjevinske dozvole priključio na vodovodnu mrežu, na način što je vodovodnu
instalaciju na svom objektu, za koji nije izdata gradjevinska dozvola,
priključio na vodovodnu mrežu Javnog komunalnog zanatskog preduzeća
Danilovgrad.  
- čime je počinio krivično djelo protivpravno priključenje gradilišta na
tehničku infrastrukturu iz čl.326b KZ.  
Pa sud okrivljenom primjenom citiranih zakonskih propisa, te čl. 4, 5, 15, 36,
42, 52, 53 i 54 KZ i čl.226, 229 i 374 ZKP-a, i z r i č e  
USLOVNU OSUDU
Kojom mu utvrdjuje kaznu zatvora u trajanju od 3 (tri) mjeseca i istovremeno
odredjuje da se ista neće izvršiti ako okrivljeni za vrijeme od 1 (jedne)
godine po pravosnažnosti presude ne učini novo krivično djelo.  
Dužan je okrivljeni da na ime troškova krivičnog postupka - sudskog paušala
uplati ovom sudu iznos od 30,00 eura, u roku  od 15 dana po pravosnažnosti
presude.  
O b r a z l o ž e nj e
Optužnim predlogom ODT-a Podgorica Kt.br.1472/10 od 10.06.2011.godine,
stavljeno je na teret okrivljenom Ž.Ž. da je izvršio krivično djelo
protivpravno priključenje gradilišta na tehničku infrastrukturu iz čl.326b KZ.
Zastupnik optužnog predloga je u završnoj riječi predložio da sud okrivljenog
oglasi krivim i kazni u okviru zakonom propisane kazne.  
Okrivljeni Ž.Ž. u odbrani datoj u istražnom postupku u bitnom je naveo da je
prije nekoliko godina započeo izgradnju stambenog objekta na zemlji koju je
dobio od Opštine Danilovgrad. Prije useljenja, objekat je priključio na
vodovodnu mrežu i to sa vodovodne mreže svojih susjeda. Tvrdi da je ugradio
vodomjer, preko kojeg se registruje utrošak vode, a priključenje je izvršio
bez odobrenja, jer su mu ovlašćeni radnici Javnog komunalnog preduzeća
Danilovgrad kazali da postupi na takav način, obzirom da parcela na kojoj je
izgrađen njegov objekat nije u katastarskoj evidenciji upisana kao njegova
svojina, te da će potrebnu dozvolu dobiti čim bude upisan kao vlasnik na
predmetnoj parceli. Istakao je da ne posjeduje građevinsku dozvolu za
izgrađeni objekat.  
Okrivljeni Ž.Ž. u odbrani datoj na glavnom pretresu u bitnom je naveo da je u
mjestu N.S., započeo izgradnju kuće na zemljištu koje je dobio od Opštine
Danilovgrad. Tvrdi da je u julu mjesecu 2010.godine, bez odobrenja Javnog
komunalnog zanatskog preduzeća Danilovgrad,  priključio kuću na vodovodnu
mrežu Javnog komunalnog zanatskog preduzeća Danilovgrad. Tom prilikom ugradio
je vodomjer preko kojeg se evidentira utrošak vode. Istakao je da su mu neki
radnici iz Javnog komunalnog zanatskog preduzeća Danilovgrad kazali da izvrši
priključenje objekta na vodovodnu mrežu, da postavi vodomjer, a da će potrebnu
dozvolu dobiti čim bude upisan kao vlasnik na predmetnoj parceli. Pojasnio je
da nema građevinsku dozvolu za izgradnju objekta, tj. da je svoj objekat
priključio na vodovodnu mrežu Javnog komunalnog zanatskog preduzeća
Danilovgrad, a da nije imao građevinsku dozvolu za objekat, a ni saglasnost za
priključak. Upoznat na različitosti u odnosu na odbranu datu u istražnom
postupku naveo je da je tačno ono što je kazao na glavnom pretresu. U završnoj
riječi je istakao da je sebi i porodici htio da obezbijedi osnovne uslove za
život.  
Sud je na glavnom pretresu u dokaznom postupku pročitao iskaz ovlašćenog
predstavnika Javnog komunalnog zanatskog preduzeća Danilovgrad S.Đ.  iz
istražnog postupka sa zapisnika o saslušanju svjedoka Kri.br.20/11 od
03.06.2011.godine, pročitao iskaz svjedoka P.M. iz istražnog postupka sa
zapisnika o saslušanju svjedoka Kri.br.20/11 od 28.04.2011.godine, pročitao
iskaz svjedoka Z.M. iz istražnog postupka sa zapisnika o saslušanju svjedoka
Kri.br.20/11 od 29.04.2011.godine, pročitao zapisnik o kontroli vodovodnih
instalacija Javnog komunalnog zanatskog preduzeća Danilovgrad od
24.07.2010.godine i izvršio uvid u fotografije priložene uz isti i pročitao
izvod iz kaznene evidencije Uprave policije Ispostava Šavnik br.245/11-684/2
od 05.09.2011.godine izdat na ime okrivljenog.  
Ovlašćeni predstavnik Javnog komunalnog zanatskog preduzeća Danilovgrad,
Saveta Đurović u iskazu datom u istražnom postupku u bitnom je navela da se
okrivljeni Ž.Ž. nije obraćao Javnom komunalnom zanatskom preduzeću Danilovgrad
zahtjevom za priključenje stambenog objekta na vodovodnu mrežu.  
Svjedok P.M., radnik Javnog komunalnog zanatskog preduzeća Danilovgrad, u
iskazu datom u istražnom postupku u bitnom je naveo da je kritičnom prilikom
sa Z.M. vršio kontrolu vodovodnih priključaka u mjestu N.S. u Danilovgradu.
Prilikom kontrole stambenog objekta okrivljenog Ž.Ž. utvrdili su da je njegov
objekat priključen na vodovodnu mrežu, a da isti nije evidentiran kao
potrošač, tj. da se samovoljno priključio na javni vodovod. Fotografisan je
stambeni objekat i šaht sa vodomjerom. Potrošnja vode se uredno evidentirala
preko vodomjera. Istakao je i da je potrošač odbio da potpiše zapisnik o
zatečenom stanju.  
Svjedok Z.M., radnik Javnog komunalnog zanatskog preduzeća Danilovgrad, u
iskazu datom u istražnom postupku u bitnom je naveo da je kritičnom prilikom
sa P.M.om vršio kontrolu vodovodnih priključaka u mjestu N.S. u Danilovgradu.
Prilikom kontrole stambenog objekta okrivljenog Ž.Ž. utvrdili su da je njegov
objekat priključen na vodovodnu mrežu, a da isti nije evidentiran kao
potrošač, tj. da se samovoljno priključio na javni vodovod. Fotografisan je
stambeni objekat i šaht sa vodomjerom. Potrošnja vode se uredno evidentirala
preko vodomjera. Istakao je i da je potrošač odbio da potpiše zapisnik o
zatečenom stanju.  
Iz zapisnika o kontroli vodovodnih instalacija Javnog komunalnog zanatskog
preduzeća Danilovgrad od 24.07.2010.godine i uvida u fotografije priložene uz
isti, utvrdjuje se da su ovlašćeni radnici Javnog komunalnog zanatskog
preduzeća Danilovgrad dana 24.07.2010.godine izvršili kontrolu objekta
okrivljenog Ž.Ž. u mjestu N.S.. Tom prilikom zatekli su da je objekat
okrivljenog priključen na javnu vodovodnu mrežu. Okrivljeni se nije nalazio u
evidenciji potrošača, posjedovao je šaht i vodomjer, a odbio je da potpiše
zapisnik.  
Iz izvoda iz kaznene evidencije Uprave policije Ispostava Šavnik
br.245/11-684/2 od 05.09.2011.godine izdatog na ime okrivljenog, utvrdjuje se
da okrivljeni nije osudjivan.  
Sud je cijenio iskaze ovlašćenog predstavnika Javnog komunalnog zanatskog
preduzeća Danilovgrad S.Đ. i svjedoka P.M. i Z.M. pa je našao da su se isti
istinito izjašnjavali o činjenicama važnim za ovu krivičnu stvar. Njihovi
iskazi su medjusobno saglasni, a stoje i u skladnoj vezi sa zapisnikom o
kontroli vodovodnih instalacija Javnog komunalnog zanatskog preduzeća
Danilovgrad od 24.07.2010.godine i fotografijama priloženim uz ovaj zapisnik.  
Na osnovu naprijed izložene činjenične gradje, koja proizilazi iz sadržine
dokaza provedenih na glavnom pretresu, ovaj sud je nesumnjivo zaključio, da su
se u radnjama okrivljenog Ž.Ž., stekla sva obilježja bića krivičnog djela
protivpravno priključenje gradilišta na tehničku infrastrukturu iz čl.326b KZ.
Naime, okrivljeni je jula mjeseca 2010.godine, Ž.Ž.u mjestu N.S., opština D.,
protivno čl. 75 Zakona o uredjenju prostora i izgradnji objekata, objekat koji
je izgradio bez gradjevinske dozvole priključio na vodovodnu mrežu, na način
što je vodovodnu instalaciju na svom objektu, za koji nije izdata gradjevinska
dozvola, priključio na vodovodnu mrežu Javnog komunalnog zanatskog preduzeća
Danilovgrad  
Sve naprijed navedene činjenice utvrdjene su iz odbrane okrivljenog date na
glavnom pretresu, iskaza ovlašćenog predstavnika Javnog komunalnog zanatskog
preduzeća Danilovgrad S.Đ., iskaza svjedoka P.M. i Z.M. i zapisnika o kontroli
vodovodnih instalacija Javnog komunalnog zanatskog preduzeća Danilovgrad od
24.07.2010.godine i fotografija priloženih uz ovaj zapisnik.  
Naime, iz odbrane okrivljenog sa glavnog pretresa utvrđuje se da je on jula
mjeseca 2010.godine, u mjestu N.S., koje pripada području opštine Danilovgrad,
vodovodne instalacije svoje kuće, za koju nije izdata građevinska dozvola,
priključio bez odobrenja, na vodovodnu mrežu Javnog komunalnog zanatskog
preduzeća Danilovgrad. Da je okrivljeni bez odobrenja izvršio priključenje
građevinskog objekta na vodovodnu mrežu Javnog komunalnog zanatskog preduzeća
Danilovgrad, utvrđuje se i iz iskaza ovlašćenog predstavnika Javnog komunalnog
zanatskog preduzeća Danilovgrad S.Đ., iskaza svjedoka P.M. i Z.M. i zapisnika
o kontroli vodovodnih instalacija Javnog komunalnog zanatskog preduzeća
Danilovgrad od 24.07.2010.godine i fotografija priloženih uz ovaj zapisnik.  
Sud je cijenio odbranu okrivljenog iz istražnog postupka u kojoj je naveo da
je objekat priključio na vodovodnu mrežu sa vodovodne mreže svojih susjeda, pa
našao da je ista neistinita. Ovakva odbrana okrivljenog obesnažena je njegovom
odbranom sa glavnog pretresa u kojoj je naveo da je svoj građevinski objekat
priključio na vodovodnu mrežu Javnog komunalnog zanatskog preduzeća
Danilovgrad, pa kada je upoznat na različitosti u tom dijelu sa njegovom
odbranom iz istražnog postupka, kazao je da je tačna njegova odbrana sa
glavnog pretresa. Uz to i iz iskaza svjedoka P.M. i Z.M. i zapisnika o
kontroli vodovodnih instalacija Javnog komunalnog zanatskog preduzeća
Danilovgrad od 24.07.2010.godine i fotografija priloženih uz ovaj zapisnik
proizilazi da je okrivljeni svoj građevinski objekat priključio na vodovodnu
mrežu Javnog komunalnog zanatskog preduzeća Danilovgrad. Takođe za sud je
neprihvatljiva odbrana okrivljenog iz istražnog postupka i sa glavnog pretresa
u dijelu da su mu radnici iz Javnog komunalnog zanatskog preduzeća Danilovgrad
kazali da se priključi na vodovodnu mrežu i da postavi brojilo, te da će
potrebno odobrenje dobiti kada se upiše kao vlasnik na parceli, a ovo stoga
što iz iskaza ovlašćenog predstavnika Javnog komunalnog zanatskog preduzeća
Danilovgrad S.Đ. proizilazi da se okrivljeni uopšte nije obraćao zatjevom za
priključenje objekta na vodovodnu mrežu.  
Krivično djelo protivpravno priključenje gradilišta na tehničku infrastrukturu
iz čl.326b KZ čini onaj ko protivno propisima o izgradnji objekata, planiranju
i uredjenju prostora, priključi ili dozvoli da se na tehničku infrastrukturu
(elektroenergetsku, vodovodnu, kanalizacionu i putnu) priključi gradilište,
objekat u izgradnji ili gradjevinski objekat za koji nije izdata gradjevinska
dozvola. Okrivljeni je, s obzirom na naprijed navedeno činjenično utvrđenje,
protivno čl.75 Zakona o uredjenju prostora i izgradnji objekata, gradjevinski
objekat za koji nije izdata gradjevinska dozvola priključio na vodovodnu
infrastrukturu.  
Sud je cijenio psihički odnos okrivljenog prema počinjenom krivičnom djelu, pa
je našao da je okrivljeni, postupajući na naprijed opisani način, predmetno
krivično djelo učinio sa direktnim umišljajem, tj. bio je svjestan svog djela
i htio je njegovo izvršenje.  
Krivično djelo za koje je okrivljeni oglašen krivim je krivično djelo sa
blanketnom dispozicijom, pa je kod ovog krivičnog djela pored navođenja
činjenica i okolnosti koje čine obilježje ovog krivičnog djela, a o kojima se
sud izjasnio, bilo nužno navesti i materijalno-pravni propis od kojeg zavisi
postojanje ovog djela. Naime, čl.75 Zakona o uredjenju prostora i izgradnji
objekata, propisano je da gradilište, odnosno objekat na kome se izvode radovi
bez gradjevinske dozvole i glavnog projekta ili objekat koji je izgradjen bez
gradjevinske dozvole i glavnog projekta, ne može biti priključen na tehničku
infrastrukturu (elektroenergetsku, vodovodnu, kanalizacionu, putnu i drugu).
Okrivljeni je upravo kršeći ovaj propis počinio predmetno krivično djelo.  
Zbog toga su se u radnjama okrivljenog Ž.Ž. stekla sva bitna obilježja  bića
krivičnog djela protivpravno priključenje gradilišta na tehničku
infrastrukturu iz čl.326b KZ, zbog čega ga je valjalo oglasiti krivim.  
Sud je prilikom odlučivanja o vrsti i visini krivične sankcije za okrivljenog,
imao u vidu sve okolnosti na strani okrivljenog koje su od značaja za izbor i
visinu u smislu čl.42 KZ, pa je od olakšavajućih okolnosti na strani
okrivljenog našao da je isti neosudjivan, što je utvrđeno iz citiranog izvoda
iz kaznene evidencije, da je udovac-otac dvoje djece, dok otežavajućih
okolnosti nije bilo, pa je sud okrivljenom izrekao uslovnu osudu kojom mu je
utvrdio kaznu zatvora u trajanju od 3 (tri) mjeseca i istovremeno odredio rok
provjeravanja u periodu od 1 (jedne) godine, odnosno da se utvrdjena kazna
neće izvršiti ako okrivljeni za vrijeme od 1 (jedne) godine, po pravosnažnosti
presude, ne učini novo krivično djelo. Sud je našao da se u konkretnom
slučaju, a imajući u vidu naprijed navedene olakšavajuće okolnosti, može
očekivati da će se upozorenjem, uz prijetnju kaznom, uticati na okrivljenog da
ubuduće ne vrši krivična djela, te da nije nužno da se kazna primijeni radi
krivično-pravne zaštite. Sud nalazi da će se u konkretnom slučaju uslovnom
osudom kao u izreci ove presude u potpunosti ostvariti svrha izricanja ove
krivične sankcije iz čl.52 KZ u okviru opšte svrhe propisivanja i izricanja
krivičnih sankcija iz čl.4 st.2 KZ .  
O troškovima krivičnog postupka odlučeno je na osnovu čl. 226 i 229 ZKP-a, pa
kako je okrivljeni oglašen krivim, obavezan je na plaćanje troškova krivičnog
postupka -sudskog paušala u iznosu od 30,00 eura, a koji iznos je odredjen
srazmjerno trajanju, složenosti ovog postupka i imovnom stanju okrivljenog.  
Sa iznijetog, a primjenom čl.374 ZKP-a, odlučeno je kao u izreci ove presude.  
ZAPISNIČAR,
S U D I J A,
Filip Ćupić, s.r.
Vladimir Novović, s.r  
PRAVNA POUKA : Protiv ove presude može se izjaviti žalba Višem sudu u
Podgorici u roku od 8 dana od dana prijema  pismenog otpravka, a preko ovog
suda.  
DOSTAVITI:
- ODT-u Podgorica
- Okrivljenom
- Oštećenom nakon pravosnažnosti  