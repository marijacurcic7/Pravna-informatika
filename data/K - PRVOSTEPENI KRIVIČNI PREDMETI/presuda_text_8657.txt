K br.282/09
U IME CRNE GORE
OSNOVNI SUD U DANILOVGRADU, kao prvostepeni krivični, po sudiji Vladimiru
Novoviću, kao pojedincu, uz učešće Ane Ivanović kao zapisničara, u krivičnom
predmetu protiv okrivljenih Ž.P., P.M., P.M. iz D. i B.N. iz B., koje brani
N.T., advokat iz P.,  zbog krivičnog djela nasilničko ponašanje iz čl 399 KZ,
odlučujući po optužnici Osnovnog državnog tužilaštva Podgorica Kt.br. 989/08
od 07.07.2009. godine, koju je na glavnom pretresu zastupala Snežana Šišević,
zamjenik ODT-a u Podgorici, nakon održanog glavnog i javnog pretresa dana
07.03.2012.godine, u prisustvu zastupnika optužbe i okrivljenih, donio je dana
07.03.2012. godine, a dana 09.03.2012.godine, javno objavio  
P R E S U D U
Okrivljeni:  
1. Ž.P., od oca B. i majke M., rodjene J., rodjen ...godine u P., sa mjestom
prebivališta u D. - D. M., državljanin Crne Gore, metalostrugar, pismen,
završio srednju mašinsku školu, neoženjen, srednjeg imovnog stanja,
neosudjivan,  
2. P.M., od oca M. i majke C., rodjene V., rodjen ...godine u P., sa mjestom
prebivališta u D. - D. M. - Lj., državljanin Crne Gore, pismen, mašinbravar,
neoženjen, vojsku služio 2002/2003.godine u Nišu i Kraljevu, srednjeg imovnog
stanja, neosudjivan,  
3. P.M., od oca M. i majke C., rodjene V., rodjen ...godine u D. M. u D., sa
mjestom prebivališta u D. - D. M., državljanin Crne Gore, pismen, radnik-
mašinbravar, neoženjen, vojsku služio 2004.godine u Baru i Tivtu, srednjeg
imovnog stanja, neosudjivan,  
4. B.N., od oca M. i majke D., rodjene Š., rodjen ...godine u Đ., sa mjestom
prebivališta u B. - ul. ., stan ..., državljanin Republike Srbije, pismen,
ekonomski tehničar, neoženjen, lošeg imovnog stanja, neosudjivan.  
Krivi su
Što su:  
Dana 07.06.2008.godine, oko 01,00 časova, ispred objekta brze hrane "Tip-top"
u Danilovgradu, u grupi, vršenjem nasilja prema drugom, izazivanjem tuče,
ugrozili spokojstvo gradjana i remetili javni red i mir, na način što su i to
okrivljeni Ž.P. po dolasku ispred naznačenog objekta, nakon kraće rasprave sa
oštećenim Đ.M.m, istom zadao udarac pesnicom u predjelu glave, nakon čega je
uzeo metalnu stolicu i sa istom udario oštećenog M.V. u predjelu ledja, a
oštećenog B.M. u predjelu glave, da bi potom okrivljeni P.M., P.M. i B.N.
stisnutim pesnicama zadali više udaraca oštećenom Đ.M., kojom prilikom je
oštećeni B.M. zadobio laku tjelesnu povredu u vidu rane razderotine kože
lijevog čeono-tjemenog dijela glave i nagnječine kože vrata i ramenog zgloba,  
- čime su počinili krivično djelo nasilničko ponašanje iz čl.399 KZ.  
Pa sud okrivljenim Ž.P., P.M., P.M.u i B.N., primjenom citiranog zakonskog
propisa, te čl. 4, 5, 15, 36, 42, 52, 53 i 54 KZ i čl.226, 229 i 374 ZKP-a, i
z r i č e  
USLOVNU OSUDU
Kojom im utvrdjuje kazne zatvora u trajanju od po 6 (šest) mjeseci i
istovremeno odredjuje da se iste neće izvršiti ako okrivljeni za vrijeme od 2
(dvije) godine po pravosnažnosti presude ne učine novo krivično djelo.  
Dužni su okrivljeni Ž.P., P.M., P.M. i B.N. da solidarno na ime troškova
krivičnog postupka uplate ovom sudu iznos od 225,50 eura, da okrivljeni Ž.P.
na ime troškova krivičnog postupka plati ovom sudu iznos od 237,50 eura, da
okrivljeni P.M. na ime troškova krivičnog postupka plati ovom sudu iznos od
142,50 eura, da okrivljeni P.M. na ime troškova krivičnog postupka plati ovom
sudu iznos od 142,50 eura, da okrivljeni B.N. na ime troškova krivičnog
postupka plati ovom sudu iznos od 112,50 eura, kao i da po osnovu paušala
svaki okrivljeni plati iznos od 30,00 eura, a  sve u roku od 15 dana po
pravosnažnosti presude.  
O b r a z l o ž e nj e
Optužnicom Osnovnog državnog tužilaštva Podgorica Kt.br. 989/08 od 07.07.2009.
godine, stavljeno je na teret okrivljenim Ž.P., P.M., P.M.u i B.N. da su
izvršili krivično djelo nasilničko ponašanje iz čl.399 KZ. Zastupnik optužbe
je na glavnom pretresu u završnoj riječi precizirao činjenični opis krivičnog
djela  na način kako je to određeno u izreci presude, dok je pravna
kvalifikacija ostala neizmijenjena. Predložio je da se okrivljeni oglase
krivim i osude u okviru zakonom propisane kazne.  
Okrivljeni Ž.P. u odbrani datoj u pretkrivičnom i istražnom postupku i na
glavnom pretresu u bitnom je naveo da je dana 06.06.2008. godine oko 22,30
časova, svojim vozilom „Opel kadet“, krenuo iz Martinića prema Danilovgradu,
kojom prilikom su sa njim bili P.M., P.M. i B.N.. Kada je došao u Danilovgrad,
vozilo je parkirao u blizini groblja, pa je sa ostalim okrivljenima pješke
krenuo prema kafe baru „Havana“. Obzirom da je u navedenom objektu bilo dosta
ljudi, njih četvorica su stali u zadnjem dijelu lokala i to do jednog stola za
stajanje pored kojeg se nalazilo nekoliko momaka. Tom prilikom je primijetio
da se na stolu ovih momaka nalazilo nekoliko flaša od piva, kao i da oni dosta
piju. Pojasnio je da su sat vremena poslije njihovog dolaska, ovi momci
nekoliko puta polomili flaše i to u njihovoj neposrednoj blizini, a djelovi
stakala padali su im po nogama. U jednom trenutku P.M. se okrenuo prema njima
i ukazao im je da više ne lome flaše. Tada je došlo do prepirke P.M. i
navedene grupe momaka, koji su njega i ostale pozivali da izađu iz objekta i
riješe problem, a što su oni odbili da učine. Oko 01,00 časova, napustili su
lokal i uputili su se prema objektu „Tip-Top“ kako bi nešto pojeli. Prilikom
ulaska u objekat vidio je da se na terasi nalaze trojica momaka. Tvrdi da su
to bili momci koji su se prethodno nalazili u kafe-baru „Havana“, i za koje je
kasnije saznao da se prezivaju M., Đ. i B.. Istakao je da je prilikom ulaska u
objekat, u njega gledao Đ.M. koji je sjedio na stolici i uputio mu riječi čije
se sadržine nije mogao sjetiti. Zatim se i on Đ.M. obratio riječima „Đe si
lepi“. Sjeća se da su M.V. i B.M. stajali u tom trenutku. Odmah zatim  Đ.M. je
naglo ustao sa stolice i krenuo je prema njemu kako bi ga udario, da bi zatim
on stisnutom pesnicom desne ruke zadao udarac u predjelu brade Đ.M. od kojeg
udarca je Đ.M. pao na stolicu. Neposredno nakon toga prema njemu su se uputili
M.V. i B.M.. Reagovao je tako što je uzeo jednu metalnu stolicu i sa njom
najprije zadao udarac u predjelu leđa M.V.u, da bi zatim stolicom zadao udarac
u predjelu glave B.M.u od kojeg udarca je isti pao na pod. Pojasnio je da je
dešnjak, da je u momentu kada je stolicom zadao udarac u predjelu glave B.M.u,
isti prema njemu bio okrenut licem, te da je i M.V. prema njemu bio okrenut
licem u momentu kada mu je zadao udarac stolicom. Dodao je da su se sa
oštećenima nakon prethodnog verbalnog konflikta u kafe-baru „Havana“, kasnije
sasvim slučajno sreli, te da kritičnog dana nije konzumirao alkohol. Tvrdi da
okrivljeni P.M., P.M. i B.N. nijesu bili učesnici u predmetnom obračunu, da su
samo učestvovali u razdvajanju, a nije vidio da su isti ikog udarili. Kazao je
i da su njegova majka i brat dva-tri puta išli u posjetu porodici oštećenog
B.M. kako bi se interesovali za njegovo zdravlje.  
Okrivljeni P.M. u odbrani datoj u pretkrivičnom i istražnom postupku u bitnom
je naveo da je dana 06.06.2008. godine oko 22,30 časova, zajedno sa svojim
bratom P.M.om i drugovima Ž.P.m i B.N.om pošao u Danilovgrad kako bi popili
piće. Po ulasku u kafe-bar „Havana“,  stali su blizu jednog stola za stajanje
za kojim je bilo nekoliko momaka, među kojima je bio i M.V. kojeg je on
poznavao. Poslije sat vremena, ova grupa momaka je počela da lomi flaše. Tvrdi
da su komadi stakla i pivska tečnost padali po njegovim nogama. U jednom
momentu okrenuo se prema njima i zamolio ih je da prekinu sa lomljenjem flaša.
Jedan od tih momaka rekao im je da izađu iz lokala. On im je odgovorio da za
tim nema potrebe, zbog čega je došlo do gurkanja između njega i njegovog
društva sa jedne i ovih momaka sa druge strane. Ubrzo je došlo do smirivanja
situacije. Nedugo poslije ovog događaja, primijetio je da su ovi momci
napustili lokal, dok je on sa svojim društvom nakon pola sata izašao iz lokala
i uputio se prema objektu brze hrane „Tip-Top“. Kada su došli do objekta brze
hrane „Tip-Top“, primijetio je da su na terasi sjedjeli M.V. i još dva momka
za koja je kasnije saznao da se prezivaju Đ. i B.. Pojasnio je da je prilikom
njihovog ulaska u ovaj objekat, čuo da je Đ.M. nešto dobacio Ž.P., te da je
Ž.P. na  to odgovorio „Đe si lepi“. U tom trenutku je Đ.M. ustao sa stolice i
krenuo prema Ž.P. koji ga je pesnicom udario u predjelu glave od kojeg udarca
je Đ.M. pao. Dodao je da je on tada uhvatio M.V., koji je njegov školski drug,
kako bi ga spriječio da se tuče, te da nije vidio da li je još neko tom
prilikom drugome  zadao udarce obzirom da je kritični događaj trajao veoma
kratko . Pojasnio je da je kada se okrenuo, primijetio da B.M. leži na
terasi u blizini drveta i da je M.V. prišao da mu pomogne, ali da nije vidio
da je prethodno Ž.P. stolicom udario B.a. Tvrdi da kritičnom prilikom nikog
nije udarao, niti da je njemu bilo ko zadavao udarce, te da prema tome ne može
biti učesnik predmetnog događaja. Istakao je i da njegov brat P.M. i B.N.
nikog nijesu udarali, a nije primijetio ni da je njima neko od oštećenih
zadavao udarce. Poslije kritičnog događaja on i ostali okrivljeni su se
trčećim korakom uputili iza ugla ulice, a zatim prema groblju gdje se nalazilo
vozilo Ž.P., nakog čega su otišli kući.  
Okrivljeni P.M. u odbrani datoj na glavnom pretresu u bitnom je naveo da se
sjeća da je u junu 2008. godine, bio sa svojim drugovima Ž.P.m, B.N.om i
svojim bratom P.M.om u kafe-baru „Havana“, gdje su u zadnjem dijelu lokala
stajali i pili piće. U njihovoj blizini nalazilo se nekoliko momaka od kojih
je on poznavao jedino M.V.. Ovi momci su počeli da lome flaše, tako da su
stakla od polomoljenih flaša počela da padaju po njihovim nogama. Zamolio je
ove momke da prestanu da lome. Tada je došlo do komešanja sa ovim momcima,
koji su ih pozvali da izađu iz lokala i riješe problem, što su on i ostali
okrivljeni odbili. Nakon što su izašli iz lokala „Havana“, uputili su se prema
objektu brze hrane „Tip-Top“. Prilikom ulaska u lokal brze hrane „Tip-Top“
vidio je da su na terasi sjedjeli Đ.M., M.V. i B.M.. Čuo je da je Đ.M. nešto
dobacio Ž.P., našto mu je Ž.P. odgovorio „Đe si lepi“. Zatim je on sa svojim
bratom P.M.om i B.N.om ušao u objekat kako bi naručili hranu. Nije uspio da
naruči iz razloga što je vidio da je bila neka gužva na terasi gdje je ostao
Ž.. Tvrdi da nije vidio da je bilo ko koga udario. Kada je izašao iz objekta
vidio je da je B.M. ležao na terasi. Primijetio je da je M.V. prišao B.M.u
kako bi mu pomogao da ustane. Nakon toga su trčećim korakom on, Ž.P., P.M. i
B.N. otišli u pravcu vozila, s tim što je dodao da je u tom trenutku čuo Đ.M.
da izgovara riječ „pištolj“. Upoznat na različitosti obzirom da je u odbrani
datoj u pretkrivičnom i istražnom postupku naveo da je uhvatio M.V. kako bi
spriječio da se tuče, kazao je da su tačne njegove odbrane date u
pretkrivičnom i istražnom postupku, a različitosti je opravdavao time da se na
glavnom pretresu nije najbolje sjećao događaja.  
Okrivljeni P.M. u odbrani datoj u pretkrivičnom i istražnom postupku u bitnom
je naveo da je dana 06.06.2008. godine oko 22,30 časova, zajedno sa svojim
bratom P.M. i drugovima Ž.P.m i B.N.om pošao u Danilovgrad kako bi popili
piće. Tom prilikom su otišli u kafe-bar „Havana“. Blizu njih u lokalu su
stajali neki momci, među kojima je bio i M.V. kojeg je on poznavao izviđenja.
Poslije otprilike sat vremena, ova grupa momaka je počela da lomi flaše u
blizini njihovih nogu, našto je njegov brat P.M. reagovao tako što ih je
upozorio. Došlo je do verbalnog duela između P.M. i ovih momaka. U tom momentu
je reagovalo obezbjeđenje lokala, koje je prekinulo svađu i ove momke izvelo
iz lokala, da bi se oni opet vratili u lokal ali ne u istom broju. Nakon ovog
događaja, on se zajedno sa ostalim okrivljenima pješke uputio prema objektu
„Tip-Top“ u kojem se služila tzv.brza hrana i po dolasku u pomenuti objekat
primijetio je da za stolom na terasi sjede M.V. i još dva momka za koje je
kasnije saznao da se prezivaju Đ. i B.. Pojasnio je da je prilikom njihovog
ulaska u ovaj objekat, Đ.M. njima nešto dobacio, te da je Ž.P. nešto na to
odgovorio. U tom trenutku je Đ.M. ustao sa stolice i krenuo prema Ž.P., pa je
između njih dvojice došlo do tuče, kojom prilikom je Ž.P. pesnicom zadao
udarac Đ.M. od kojeg udarca je isti pao na stolicu. Tvrdi da je odgurnuo Ž.P.
kako bi prekinuo tuču. Kada se okrenuo vidio je da se Đ.M. uputio preko ulice
uz upućivanje prijetnji, pa iz tog razloga nije bio u prilici da vidi da li je
bilo nekog daljeg fizičkog obračuna. Pojasnio je da je takođe kada se okrenuo,
primijetio da B.M. leži na zemlji, da je isti pokušao da ustane i da mu je
glava bila krvava, te da je M.V. prišao da mu pomogne. Tvrdi da nije vidio da
je Ž.P. zadao udarac stolicom nekom od oštećenih, te da u predmetnom fizičkom
obračunu nijesu učestvovali njegov brat P.M. kao ni B.N.. Nakon kritičnog
događaja, on se sa ostalim okrivljenima trčećim korakom udaljio sa lica mjesta
iz bojazni da bi oštećeni mogli da pozovu još momaka iz njihovog društva.  
Okrivljeni P.M. u odbrani datoj na glavnom pretresu u bitnom je naveo da je
kritičnom prilikom sa svojim drugovima Ž.P.m, B.N.om i bratom P.M., otišao u
lokal „Havana“ kako bi popili piće. Po dolasku njih četvorica su stali za
jedan sto, dok se u njihovoj neposrednoj blizini, odnosno iza njih nalazilo
neko društvo, u kojem je bio M.V.. Zatim je ovo društvo počelo da lomi flaše u
blizini njihovih nogu, zbog čega je njegov brat P.M. reagovao i upozorio ih da
to ne rade. I pored upozorenja ovo društvo je nastavilo da lomi flaše. Tada je
došlo do gužve, a na strani momaka koji su lomili flaše pridružilo se još
lica. Nakon reagovanja gazde lokala svađa se prekinula, pa su oni izašli iz
lokala. Zatim se on zajedno sa ostalim okrivljenima uputio prema objektu brze
hrane „Tip-Top“. Na terasi ispred ovog lokala nalazili su se M.V., Đ.M. i
B.M.. Dok su prilazili lokalu, čuo je da je Đ.M. njima nešto dobacio, našto mu
je Ž.P. koji je prvi išao prema objektu odgovorio riječima „Đe si lepi“. Nakon
toga, Đ.M. je krenuo prema Ž.P., kojom prilikom je došlo do nekog povlačenja
za odjeću između Ž.P. i Đ.M., a odmah zatim i do razmjene udaraca, ali se nije
mogao sjetiti da li su Ž.P. i Đ.M. udarce razmenjivali stisnutim ili otvorenim
pesnicama. Istakao je da nije vidio da je Đ.M. padao od udaraca koje mu je
zadao Ž.P., te je upoznat na različitosti u odnosu na odbranu datu u
pretkrivičnom i istražnom postupku izjavio da je zaboravio predmetni događaj
pa se zbog toga ne može sjetiti da li je Đ.M. padao na stolicu. Dalje je vidio
da su Đ.M., B.M. i M.V. krenuli prema Ž.P., te da je Ž.P. uzeo jednu stolicu,
koju je bio podigao. Tvrdi da nije vidio da je Ž.P. bilo koga udario ovom
stolicom, te da se kritičnom prilikom stvorila gužva. Nakon što se gužva
razmakla, primijetio je da je na podu bio B.M., a isti se vrlo brzo sam
podigao. Istakao je da kritičnom prilikom nikoga nije udario, već je samo
razdvajao. Obzirom da mu je M.V. bio najbliži, stao je ispred njega
pridržavajući ga. Sjeća se da je Đ.M. počeo nešto da prijeti, da je krenuo
prema vozilu kao da će nešto da uzme iz vozila, nakon čega su se oni trčećim
korakom udaljili sa lica mjesta.  
Okrivljeni B.N. u odbrani datoj u pretkrivičnom i istražnom postupku u bitnom
je naveo da je dana 07.06.2008. godine oko 22,30 časova, zajedno sa drugovima
P.M., P.M.om i Ž.P.m, vozilom Ž.P. krenuo prema Danilovgradu. Dolaskom u
Danilovgrad otišli su u kafe-bar „Havana“. Tom prilikom su stali u zadnji dio
lokala i to u blizini jednog stola za stajanje za kojim se nalazilo nekoliko
momaka i jedna djevojka. Uočio je da se na njihovom stolu nalazilo mnogo
pivskih flaša i da su prisutni za tim stolom bili u pripitom stanju. Dodao je
da su otprilike pola sata nakon njihovog dolaska neposredno pored njihovih
nogu počele da padaju flaše koje su ovi momci namjerno lomili. U jednom
momentu, P.M. se obratio ovim momcima i kazao im je da prestanu da lome. Zatim
je došlo do verbalnog konflikta između P.M. i jednog od momaka za drugim
stolom. Ubrzo su se  priključili i ostali momci sa drugog stola koji su pri
tom pozivali njega i ostale okrivljene da izađu iz lokala. Odbili su da izađu
i došlo je do prekida svađe. Sjeća se da su se u lokalu „Havana“ zadržali do
otprilike 01,00 časova. Nije vidio da su prije njih iz lokala izašli M.V.,
Đ.M. i B.M.. Dalje je naveo da su nakon izlaska iz lokala otišli prema objektu
brze hrane „Tip-Top“, kako bi nešto pojeli. Tvrdi da nijesu znali da su se u
pomenutom objektu nalazili momci sa kojima su imali verbalni konflikt, jer da
im je to bilo poznato tamo ne bi išli. Kada su ulazili u ovaj objekat, vidio
je da za stolom na terasi sjede M.V., Đ.M. i B.M., te im je tada Đ.M. nešto
dobacio, da bi mu na to Ž.P. uputio riječi „Đe si lepi“. Neposredno nakon toga
Đ.M. je ustao od stola i krenuo prema Ž.P., našto je Ž.P. reagovao tako što je
Đ.M. pesnicom desne ruke zadao udarac u predjelu glave od kojeg udarca je Đ.M.
pao na pod. Došlo je do gužve. Kako se kritični događaj odigrao veoma brzo, on
nije stigao da reaguje. U jednom momentu vidio je da B.M. leži na zemlji u
blizini drveta, a takođe je uočio i da mu je glava bila krvava kada je isti
malo kasnije ustao. Istakao je da nikog nije udario, niti da je iko njega
udario. Takođe tvrdi da ni P.M. i P.M. nijesu nikog udarali, niti da je njih
iko udarao. Nakon toga se on sa ostalim okrivljenima trčećim korakom udaljio
sa lica mjesta u pravcu vozila sa kojim su došli, a koje se nalazilo u blizini
groblja, da bi zatim svi otišli kući.  
Okrivljeni B.N. u odbrani datoj na glavnom pretresu u bitnom je naveo da je
kritičnom prilikom sa svojim drugovima Ž.P.m, P.M. i P.M.om bio u lokalu
„Havana“. Dok su u lokalu stajali za stolom, jedno društvo sa obližnjeg stola,
koje se nalazilo iza njihovih leđa je počelo da lomi flaše, tako da su komadi
slomljenih flaša njih udarali po nogama, a po njima se i prolivala pivska
tečnost. Tada je P.M. upozorio ovu grupu momaka da ne lome flaše, da bi nakon
toga ovi momci započeli svađu na način što su krenuli da se fizički
obračunavaju sa njim i njegovim društvom, povlačeći ih za odjeću. Međutim,
neko je reagovao i stao između njih, tako da je svađa prekinuta. Nakon pola
sata do sat, on, Ž.P., P.M. i P.M. su izašli iz lokala i pošli su do objekta
brze hrane „Tip-Top“ kako bi nešto večerali. Dodao je da je u momentu kada su
prilazili ovom objektu, Ž.P. bio iza njega, ali se nije mogao sjetiti da li su
P.M. i P.M. bili ispred ili iza njega. Prilikom ulaska u lokal brze hrane,
primijetio je da na terasi sjede M.V., Đ.M. i B.M.. Čuo je da je Đ.M. prilikom
njihovog ulaska u lokal nešto dobacio, našto mu je Ž.P. odgovorio riječima „Đe
si ljepotane“. Zatim je Đ.M. ustao sa stola i krenuo prema Ž.P., da bi tada
Ž.P. stisnutom pesnicom desne ruke udario Đ.M. koji je od tog udarca pao na
pod. Nije vidio da je Ž.P. imao bilo kakvu stolicu u rukama. Tvrdi da je odmah
ušao u objekat brze hrane kako bi naručio hranu. Nije se mogao sjetiti da li
su za njim ušli P.M. i P.M.. Kada se okrenuo, dok je još bio u objektu brze
hrane, vidio je da je na terasi sve bilo završeno. Pojasnio je da nije
učestvovao u razdvajanju obzirom da se sve brzo izdešavalo. Nije vidio da su
P.M. i P.M. kritične prilike imali bilo kakav fizički kontakt sa bilo kim. U
jednom trenutku vidio je da se B.M. nalazio na zemlji, ali ne zna u kojem
momentu je to vidio.  
Sud je u dokaznom postupku na glavnom pretresu saslušao svjedoka-oštećenog
B.M., pročitao iskaz svjedoka-oštećenog M.V. sa glavnog pretresa od
09.11.2011.godine,  pročitao iskaz svjedoka-oštećenog Đ.M. iz istražnog
postupka sa zapisnika o saslušanju svjedoka Ki.br.31/08 od 04.11.2008.godine i
sa glavnog pretresa od 20.06.2011.godine, saslušao svjedoka P.S.., pročitao
nalaz i mišljenje vještaka sudske medicine dr B.B. Ki.br.31/08 od 07.02.2009.
godine, pojašnjenje ovog vještaka Kri.br.31/08 od 16.06.2009. godine i sa
glavnog pretresa od 20.06.2011. godine, pročitao izvod iz kaznene evidencije
Uprave policije PJ Podgorica br.11-245/10-8729/2-1488 od 19.04.2010. godine,
izdat na ime okrivljenog Ž.P., pročitao izvod iz kaznene evidencije Uprave
policije PJ Podgorica br.11-245/10-8729/2-1488 od 19.04.2010. godine, izdat na
ime okrivljenog P.M. i pročitao izvod iz kaznene evidencije Uprave policije
Ispostava Danilovgrad od 30.08.2010. godine, izdat na ime okrivljenog P.M..  
Svjedok-oštećeni B.M. u iskazu datom u istražnom postupku u bitnom je naveo da
se početkom juna mjeseca 2008. godine, zajedno sa svojim drugovima Đ.M.m i
M.V.om nalazio u objektu brze hrane „Tip-Top“. Tom prilikom su njih trojica
naručili hranu, sjeli za sto i razgovarali sa radnicom iz tog objekta. U
jednom momentu pored njih su prošla četvorica njemu nepoznatih momaka, a jedan
od njih, za kojeg je kasnije saznao da se preziva Ž., uputio je Đ.M. riječi
„Ćao lepi“. Tada se Đ.M. okrenuo za njim i pitao ga „Što lepi“, da bi onda
Ž.P. njemu rekao „ljepotane“, nakon čega se isti vratio i pesnicom udario Đ.M.
negdje u predjelu vilice sa lijeve strane. Pojasnio je da je Ž.P. ovaj udarac
zadao Đ.M. u momentu kada se Đ.M. ustao sa stolice i okrenuo prema njemu.
Tvrdi da je tada i on ustao kako bi stao između Đ.a i Ž.a da bi spriječio tuču
između njih, te da se od tog momenta više ničeg ne sjeća.  
Svjedok-oštećeni B.M. u iskazu datom na glavnom pretresu u bitnom je naveo da
se sjeća da se kritični događaj desio u ljeto 2008. godine, da je prije
kritičnog događaja bio u lokalu „Havana“ zajedno sa M.V.om i Đ.M.m, te da je
za stolom za kojim su se oni nalazili, stajalo još ljudi koji sa njima nijesu
bili u društvu i koji su tom prilikom lomili čaše i flaše. Tvrdi da se on,
M.V. i Đ.M. u lokalu „Havana“ nijesu svađali, te da je tačno da je u tom
lokalu bila neka svađa. Iz lokala „Havana“ on je sa svojim drugovima Đ.M.m i
M.V.om otišao do objekta brze hrane „Tip-Top“. Sjeli su za jednim stolom na
terasi ovog objekta. U jednom momentu došli su četvorica momaka i to Ž.P.,
P.M., P.M. i B.N., kojom prilikom je Ž.P. uputio Đ.M. riječ „Lepi“. Na tu
riječ njegov drug Đ.M. je ustao sa stolice, okrenuo se prema Ž.P. i istog
začuđeno upitao „Što lepi“. Istakao je da je nakon toga Ž.P. prišao Đ.M. i
udario ga stisnutom pesnicom u predjelu glave, ali se nije mogao sjetiti da li
je Ž.P. udario Đ.M. pesnicom lijeve ili desne ruke. Odjedanput je izgubio
svijest. Dodao je da kada je nakon određenog vremena došao k svijesti, da su
mu Đ.M. i M.V. kazali da je bio udaren stolicom, ali da mu nijesu kazali i ko
ga je udario. Nakon toga, Đ.M. i M.V. su ga poveli do Hitne pomoći u
Danilovgradu, da bi ga zatim iz Hitne pomoći uputili u Urgentni centar KC CG,
gdje je bio zadržan. U navedenom događaju je zadobio ožiljak u predjelu glave
koji se može uočiti. Dodao je da su brat i majka Ž.P. dolazili kod njega kući
da se interesuju za njegovo zdravlje, ali da nijesu nudili pomoć. Pridružio se
krivičnom gonjenju protiv okrivljenih Ž.P., P.M., P.M. i B.N., a nije postavio
imovinsko-pravni zahtjev u ovom postupku.  
Svjedok-oštećeni Đ.M. u iskazu datom u istražnom postupku u bitnom je naveo da
se tokom juna mjeseca 2008. godine u večernjim časovima, zajedno sa svojim
drugovima B.M.om i M.V.om nalazio ispred objekta brze hrane „Tip-Top“ u
Danilovgradu. U njihovoj blizini nalazila se grupa momaka i jedan od njih, za
kojeg je kasnije saznao da se preziva Ž., je njemu dobacio riječi „Ćao lepi“,
našto ga je on upitao „zašto ljepotane“ obzirom da mu je bio čudan takav način
obraćanja. Istakao je da mu je u trenutku kada je pokušao da ustane, Ž.P.
zadao udarac stisnutom pesnicom u predjelu lijeve vilice od kojeg udarca je on
malo posrnuo, da bi zatim ostala tri momka koja su bili sa Ž.P.m nasrnuli na
B.M. i M.V. na način što su ih napali sa leđa, ali da ne zna ko je koga od
njih udarao jer ove momke nije poznavao. Takođe, vidio je da je B.M. gađan
metalnom stolicom, dok su njega i M.V. nastavili da udaraju. Napomenuo je da
je vidio da je metalna stolica zakačila i M.V..  
Svjedok-oštećeni Đ.M. u iskazu datom na glavnom pretresu u bitnom je naveo da
se negdje u junu mjesecu 2008. godine, otprilike jedno sat do sat i po vremena
prije kritičnog događaja, sa B.M.om nalazio u diskoteci „Havana“. U toj
diskoteci je primijetio da je došlo do svađe između Ž.P., P.M., P.M. i B.N. sa
jedne strane i nekih drugih momaka sa druge strane, pa se odmah zajedno sa
B.M.om pomjerio u drugu stranu pomenutog lokala. Nakon toga, oko 01,00 časova,
sa svojim drugovima B.M.om i M.V.om se nalazio ispred objekta brze hrane „Tip-
Top“ u Danilovgradu. Sjeća se da su sjedjeli za jednim stolom u bašti. U
jednom momentu Ž.P. je njemu kazao „Ćao lepi“, našto ga je on upitao „Zašto
ljepotane, zašto lepi“. Nakon toga vidio je da je Ž.P. krenuo u njegovom
pravcu u kojem trenutku je ustao iz sjedećeg položaja. Kada mu je prišao Ž.P.,
isti ga je udario stisnutom pesnicom u predjelu lijeve vilice, od kojeg udarca
se na trenutak oslonio na jedan sto i odmah se podigao. Zatim su ga napali
Ž.P., P.M., P.M. i B.N. kojom prilikom su mu zadavali udarce stisnutim
pesnicama u predjelu glave i tijela, što je po njegovoj procjeni trajalo oko
dva minuta. Prije nego što su ga napali P.M., P.M. i B.N., vidio je da je Ž.P.
jednom metalnom stolicom gađao i da je tom stolicom pogodio B.M. u predjelu
glave. Pojasnio je da je B.M. zadobio ovaj udarac, u položaju dok je sjedio za
stolom, te da je nakon zadobijenog udarca pao na pločnik. Poslije toga, vidio
je da je neko metalnom stolicom gađao i udario M.V. u predjelu ramena. Dodao
je da se tokom navedene tuče, nijednom nije našao na podu. Istakao je da je
cijeli događaj mogla da isprati P.S.. koja je zaposlena kao kuvarica u objektu
brze hrane. Različitosti u odnosu na iskaz dat u istražnom postupku pojasnio
je na način što je naveo da u istražnom postupku nije znao imena i prezimena
okrivljenih, a da su mu na glavnom pretresu ti podaci bili poznati. Tvrdi da
je u kritičnom događaju zadobio povrede, zbog kojih je osjećao bol u vilici i
glavi,  ali nije išao na ljekarski pregled, iz razloga što je B.M. imao
ozbiljnije povrede. Nije se pridružio krivičnom gonjenju protiv okrivljenih
Ž.P., P.M., P.M. i B.N. i nije tražio naknadu štete.  
Svjedok-oštećeni M.V. u iskazu datom na glavnom pretresu u bitnom je naveo da
se prije kritičnog događaja nalazio u diskoteci „Havana“ zajedno sa Đ.M.m i
B.M.om, da je u diskoteci primijetio Ž.P., P.M., P.M. i B.N., da se u
diskoteci nije svađao, a nije primijetio ni da su se B.M. i Đ.M. svađali.
Nakon toga je zajedno sa B.M.om i Đ.M.m došao u objekat brze hrane „Tip-top“,
koji se nalazi preko puta Doma zdravlja. Tom prilikom su on, B.M. i Đ.M. sjeli
na terasu pomenutog objekta gdje su izvršili porudžbinu hrane kako bi
večerali. U jednom momentu stolu za kojim su sjedjeli, prišli su Ž.P., P.M.,
P.M. i B.N.. Pojasnio je da Ž.P., P.M., P.M. i B.N. nije vidio sve do momenta
dok nijesu prišli njihovom stolu, obzirom da su oni došli iz pravca kojem je
on bio leđima okrenut. Isto tako i B.M. bio je leđima okrenut pravcu iz kojeg
su ova četvorica došli, dok je Đ.M. tom pravcu bio licem okrenut. Sjeća se da
su Ž.P. i Đ.M. u momentu kada je Ž.P. prišao Đ.M., počeli nešto da pričaju, a
zatim i da se svađaju, ali se nije mogao sjetiti sadržine riječi koje su jedan
drugom izgovorili u toj svađi. Vidio je da je Ž.P. stisnutom pesnicom udario
Đ.M. u predjelu glave. Dalje je naveo da je zatim, neko njega i B.M. sa leđa
udario stolicom i to u trenutku dok su sjedjeli za stolom od čega su pali na
betonsku podlogu. Nije se mogao izjasniti ko je to uradio, kao ni da li su
prije navedenog pada na pod on i B.M. udareni jednim udarcem koji bi zahvatio
njih dvojicu, ili su pak u pitanju bili odvojeni udarci. Za vrijeme dok je
ležao na pomenutoj podlozi, osjetio je da na njega padaju neke stolice.
Pretpostavlja da su te stolice u njegovom pravcu bacali P.M. i P.M. iz razloga
što je B.N. stajao malo dalje, a Ž.P. i Đ.M. su se za to vrijeme tukli
pesnicama. Istakao je da nije vidio da je neko bilo kojim sredstvom udario
B.M. nakon što je isti zadobio udarac od kojeg je i pao. Nakon što se podigao
vidio je radnicu iz objekta brze hrane i Đ.M., a primijetio je da su se Ž.P.,
P.M., P.M. i B.N. trčećim korakom udaljili sa lica mjesta. Tvrdi da je siguran
da je pomenuta radnica vidjela cijeli događaj, a nakon kritičnog događaja sa
njom nije razgovarao. Nakon toga su on, Đ.M. i B.M. pošli u Hitnu pomoć, a
poslije pregleda B.M. je upućen na dalje liječenje u Podgoricu. Nije se
pridružio krivičnom gonjenju protiv okrivljenih Ž.P., P.M., P.M. i B.N., niti
je postavio imovinsko-pravni zahtjev.  
Svjedok P.S.. u iskazu datom na glavnom pretresu u bitnom je navela da je
kritičnom prilikom bila u objektu brze hrane „Tip-Top“ u Danilovgradu, gdje je
obavljala poslove na pripremi hrane. Nakon što je primila porudžbinu od nekih
momaka koji su sjedjeli u bašti, krenula je da pripremi hranu. Nedugo zatim,
došla je još jedna grupa momaka i tada je ispred pomenutog lokala nastala
pometnja, jer je došlo do tuče između više momaka. Istakla je da su se ovi
momci tukli pesnicama, da su se udarali i stolicama, te da je bilo galame i
vike. U jednom momentu dio ovih momaka je otišao, a ispred objekta je vidjela
jednog momka koji je ležao i neke momke koji su mu pomagali. Nije se mogla
izjasniti da li su okrivljeni Ž.P., P.M., P.M. i B.N. i oštećeni B.M.,
učestvovali u tuči kritične večeri, obzirom da je od tog događaj prošlo dosta
vremena.  
Iz sadržine nalaza i mišljenja vještaka sudske medicine dr B.B. Ki. br.31/08
od 07.02.2009. godine i pojašnjenja ovog vještaka Kri.br.31/08 od 16.06.2009.
godine i sa glavnog pretresa od 20.06.2011. godine, utvrđuje se da je oštećeni
B.M., primljen na bolničko liječenje dana 07.06.2008.godine, da je istog dana
završio liječenje, te da je kritičnom prilikom zadobio laku tjelesnu povredu u
vidu rane razderotine kože lijevog čeono-tjemenog dijela glave i nagnječine
kože vrata i ramenog zgloba. Opisana povreda glave nastala je djelovanjem
zamahnute tupo-tvrde sile neravne površine srednjeg intenziteta djelovanja
koja sila je djelovala na glavu povrijeđenog odozgo i više sa lijeve strane
dovodeći do oštećenja kože i sitnih krvnih sudova u prostoru rane razderotine
kože, te izlaska manje količine krvnog sadržaja kroz otvor rane u spoljašnju
sredinu, dok su dublje strukture glave ostale nepovrijeđene (kosti lobanje,
tkivo mozga i dr.). Mogla je nastati djelovanjem zamahnute stolice ili nekog
sličnog predmeta, i nakon nastajanja iste moglo je doći do nastupanja
nesvjesnog stanja, pada na podlogu ili nesjećanja događaja koji je uzrokovao
povrjeđivanje. Povreda vrata i desnog ramena u vidu nagnječine kože vrata i
ramenog zgloba nastala je djelovanjem zamahnute tupo-tvrde sile ravne površine
koja je djelovala slabijim intenzitetom na vrat i desno rame povrijeđenog
dovodeći do nagnječine kože vrata i ramena, s tim što je vještak mišljenja da
se ne može sasvim isključiti i mogućnost nastanka navedene povrede prilikom
pada povrijeđenog desnim ramenim predjelom na kakvu tvrdu i ravnu podlogu, kao
što su betonska i slična podloga. Iz pojašnjenja vještaka sudske medicine
Ki.br.31/08 od 16.06.2009. godine utvrđuje se da je vještak mišljenja da
povreda kod oštećenog B.M. u vidu potresa mozga nije ni postojala obzirom da
nije objektivno dokazana obavljenim medicinskim liječenjem od strane ljekara
odjeljenja za neurohirugriju KC CG, te je ljekari ne navode kao „završnu
dijagnozu“ niti u Istoriji bolesti niti u Otpusnoj listi ovog odjeljenja. Na
glavnom pretresu vještak sudske medicine je pojasnio da je kod oštećenog B.M.
i sada vidljiv bjelkasti ožiljak dužine oko 5 cm, koji se nalazi u kosmatom
dijelu glave, a u predjelu koji odgovara sljepoočnom dijelu glave, sa dužim
dijametrom ovog ožiljka lako ukoso postavljenim od ušne školjke spoljašnjeg
otvora lijevog uha ka tjemenom dijelu glave. Još je naveo da ovaj ožiljak
odgovara ožiljku nastalom nakon zadobijanja povrede, a koju povredu je opisao
u svom nalazu i mišljenju urađenom dana 07.02.2009. godine i koji ožiljak
odgovara zadobijenoj povredi u vidu rane razderotine kože lijevog čeono-
tjemenog dijela glave. Kako se ovaj ožiljak nalazi u kosmatom dijelu glave i
zavisno od toga često puta se ne može uočiti od strane drugih osoba ukoliko
povrijeđeni nosi odgovarajuću frizuru, a u konkretnom slučaju imajući u vidu
da se radi o frizuri kratke kose, vještak je mišljenja da ovakav ožiljak ne
dovodi do naruženosti izgleda povrijeđenog te obzirom da se radi o mlađoj
osobi, ovakav ožiljak se ne nalazi na ličnom dijelu glave niti mijenja izgled
i crte lica povrijeđenog. U sudsko-medicinskoj praksi jedan ovakav ožiljak
ukoliko bi se nalazio na vidnom mjestu glave, tj. na ličnom dijelu glave
ukoliko bi mijenjao lični izgled povrijeđenog, takva povreda bi se mogla
protumačiti kao povreda koja ostavlja trajnu posljedicu u vidu naruženosti i
mogla bi se protumačiti kao obična teška tjelesna povreda. Takođe, vještak je
i nakon neposrednog pregleda oštećenog B.M. mišljenja da povrede kod oštećenog
predstavljaju laku tjelesnu povredu.  
Sud je cijenio nalaz i mišljenje ovog vještaka, pa je isti prihvatio kao
jasan, stručan i objektivan, te dat prema pravilima struke i nauke, a
primjedbe punomoćnika oštećenog B.M. adv.J.P.i oštećenog B.M. da je navodno
oštećeni B.M. zadobio tešku tjelesnu povredu lišene su svakog osnova.  
Iz izvoda iz kaznene evidencije Uprave policije PJ Podgorica
br.11-245/10-8729/2-1488 od 19.04.2010. godine, izdatog na ime okrivljenog
Ž.P., utvrđuje se da isti nije osuđivan.  
Iz izvoda iz kaznene evidencije Uprave policije PJ Podgorica
br.11-245/10-8729/2-1488 od 19.04.2010. godine, izdatog na ime okrivljenog
P.M., utvrđuje se da isti nije osuđivan.  
Iz izvoda iz kaznene evidencije Uprave policije Ispostava Danilovgrad od
30.08.2010. godine, izdatog na ime okrivljenog P.M., utvrđuje se isti nije
osuđivan.  
Sud je cijenio iskaz svjedoka-oštećenog B.M. iz istražnog postupka i sa
glavnog pretresa, iskaz svjedoka-oštećenog Đ.M. iz istražnog postupka i sa
glavnog pretesa i iskaz svjedoka-oštećenog M.V.  sa glavnog pretresa  pa je
našao da su se ovi svjedoci objektivno, tačno i istinito izjasnili o
činjenicama važnim za ovu krivičnu stvar. Iskazi ovih svjedoka su međusobno
saglasni, a stoje i u skladnoj vezi sa nalazom i mišljenjem vještaka sudske
medicine dr B.B. Ki.br.31/08 od 07.02.2009. godine i pojašnjenjima ovog
vještaka Ki.br.31/08 od 16.06.2009. godine i sa glavnog pretresa od
20.06.2011. godine.  
Sud je cijenio iskaz svjedoka P.S.., radnice u objektu brze hrane „Tip-Top“,
pa je našao da se ista istinito izjasnila o činjenicama koje su joj poznate.  
Na osnovu naprijed izložene činjenične gradje, koja proizilazi iz sadržine
dokaza provedenih na glavnom pretresu, ovaj sud je nesumnjivo zaključio da su
se u radnjama okrivljenih Ž.P., P.M., P.M. i B.N. stekla sva bitna obilježja
bića krivičnog djela nasilničko ponašanje iz čl.399 KZ. Naime, okrivljeni su
dana 07.06.2008.godine, oko 01,00 časova, ispred objekta brze hrane "Tip-top"
u Danilovgradu, u grupi, vršenjem nasilja prema drugom, izazivanjem tuče,
ugrozili spokojstvo gradjana i remetili javni red i mir, na način što su i to
okrivljeni Ž.P. po dolasku ispred naznačenog objekta, nakon kraće rasprave sa
oštećenim Đ.M.m, istom zadao udarac pesnicom u predjelu glave, nakon čega je
uzeo metalnu stolicu i sa istom udario oštećenog M.V. u predjelu ledja, a
oštećenog B.M. u predjelu glave, da bi potom okrivljeni P.M., P.M. i B.N.
stisnutim pesnicama zadali više udaraca oštećenom Đ.M., kojom prilikom je
oštećeni B.M. zadobio laku tjelesnu povredu u vidu rane razderotine kože
lijevog čeono-tjemenog dijela glave i nagnječine kože vrata i ramenog zgloba.  
Iz iskaza svjedoka-oštećenih B.M., Đ.M. i M.V., utvrdjuje se da su njih
trojica bili u lokalu „Havana“ u Danilovgradu, da se u tom lokalu nijesu
svađali, te da su oko 01,00 časova došli u lokal brze hrane „Tip-Top“, koji se
nalazi preko puta Doma zdravlja, u užoj gradskoj urbanoj zoni, gdje su na
terasi sjeli za jednim stolom. Dalje se iz iskaza ovih svjedoka utvrđuje da su
ispred navedenog objekta došli okrivljeni Ž.P., P.M., P.M. i B.N., da je
okrivljeni Ž.P. bez ikakvog povoda podrugljivo kazao oštećenom Đ.M. „Ćao
lepi“, koji je začuđeno pitao o čemu se radi, da je prišao Đ.M. i udario ga
stisnutom pesnicom u predjelu glave. Zatim se iz svjedoka-oštećenog Đ.M. i
iskaza svjedoka-oštećenog M.V. utvrđuje da su oštećeni M.V. i B.M. udareni
metalnom stolicom i to oštećeni M.V. u predjelu leđa, a oštećeni B.M. u
predjelu glave. Da je ove udarce stolicom oštećenima M.V.u i B.M.u zadao
okrivljeni Ž.P. sud je utvrdio iz iskaza svjedoka-oštećenog Đ.M. i odbrana
okrivljenog Ž.P.. Naime, oštećeni Đ.M. je kazao da je oštećenog B.M. stolicom
udario okrivljeni Ž.P., što je potvrdio i okrivljeni Ž.P., dok je okrivljeni
Ž.P. u svim odbranama navodio i da je on stolicom udario oštećenog M.V.. Nakon
toga okrivljeni P.M., P.M. i B.N. su stisnutim pesnicama udarali svjedoka-
oštećenog Đ.M., što je utvrđeno iz iskaza oštećenog Đ.M.. Tokom cijelog
događaja bilo je galame i vike što je potvrdila svjedok P.S... Poslije
završenog fizičkog obračuna svi okrivljeni su se trčeći udaljili sa mjesta
događaja, što ne poriču okrivljeni u datim odbranama, a što se utvrđuje i iz
iskaza oštećenog M.V., dok se iz odbrana okrivljenog Ž.P. utvrđuje da je
predmetni krivični događaj bio dana 07.06.2008.godine. Da je u ovom događaju
oštećeni B.M. zadobio laku tjelesnu povredu u vidu rane razderotine kože
lijevog čeono-tjemenog dijela glave i nagnječine kože vrata i ramenog zgloba
utvrđuje se iz nalaza i mišljenja vještaka sudske medicine dr B.B. Ki.br.31/08
od 07.02.2009. godine i pojašnjenja ovog vještaka Kri.br.31/08 od 16.06.2009.
godine i sa glavnog pretresa od 20.06.2011. godine.  
Iz naprijed navedenih razloga sud nije  prihvatio odbrane okrivljenih Ž.P.,
P.M., P.M. i B.N. iz svih faza postupka, a u dijelu u kojem su naveli da su
navodno u lokalu „Havana“ prethodno bili izloženi napadu od strane oštećenih,
da je događaj ispred objekta „Tip-Top“ isprovocirao oštećeni Đ.M., te da
okrivljeni P.M., P.M. i B.N. nijesu nikog udarali i iste je cijenio kao
neistinite i sračunato date u cilju izbjegavanja krivično-pravne odgovornosti.  
Krivično djelo nasilničko ponašanje iz čl.399 KZ čini onaj ko grubim
vrijedjanjem ili zlostavljanjem drugog, vršenjem nasilja prema drugom,
izazivanjem tuče ili drskim ili bezobzirnim ponašanjem ugrozi spokojstvo
gradjana ili remeti javni red i mir, ukoliko je to izvršeno u grupi ili je
nekom licu nanesena laka tjelesna povreda ili je došlo do teškog ponižavanja
gradjana. Okrivljeni Ž.P., P.M., P.M. i B.N. su u grupi, ničim izazvani,
vršili nasilje  prema drugom, prema oštećenim Đ.M., M.V.u i B.M.u i
izazivanjem tuče su ugrozili spokojstvo građana i remetili javni red i mir pri
čemu  je oštećenom B.M.u nanijeta i laka tjelesna povreda. U konkretnom
slučaju, a kako je to činjenično utvrdjeno, ničim izazvani na javnom mjestu,
preko puta Doma zdravlja u Danilovgradu, u užoj gradskoj urbanoj zoni, ispred
objekta brze hrane „Tip-Top“, okrivljeni Ž.P. je bez povoda izvršio napad na
tjelesni integritet oštećenog Đ.M. tako što ga je udario stisnutom pesnicom,
da bi zatim metalnom stolicom siledžijski udario oštećenog M.V. u predjelu
leđa, a oštećenog B.M. u predjelu glave, nakon čega su okrivljeni P.M., P.M. i
B.N. nasrnuli na oštećenog Đ.M. zadajući mu više udaraca stisnutim pesnicama,
a cijeli događaj je pratila vika i galama. Takvo njihovo ponašanje imalo je
elemente vršenja nasilja prema drugom, izazvana je time tuča, ugroženo je
spokojsto gradjana i remećen je javni red i mir, a pri tom je oštećenom B.M.u
nanijeta laka tjelesna povreda. Uz to oblik njihovog djelovanja bila je grupa.  
Cijeneći psihički odnos okrivljenih prema počinjenom krivičnom djelu sud je
našao da su okrivljeni Ž.P., P.M., P.M. i B.N. bili svjesni svog djela i
htjeli su njegovo izvršenje, pa su samim tim, krivično djelo  nasilničko
ponašanje iz čl. 399 KZ učinili sa direktnim umišljajem.  
Zastupnik optužbe je na glavnom pretresu odustao od izvođenja dokaza
pribavljanja i čitanja izvoda iz kaznene evidencije za okrivljenog B.N.,
obzirom da je isti rodjen u drugoj državi i učinio je nespornim njegovu raniju
neosuđivanost, pa je sud osnovom čl.3 st.3 ZKP-a, izveo zaključak da je
okrivljeni B.N. ranije neosudjivan.  
Prilikom odlučivanja o vrsti i visini krivične sankcije sud je imao u vidu sve
okolnosti na strani okrivljenih, koje su značajne za njen izbor i visinu u
smislu čl.42 KZ, pa je od olakšavajućih okolnosti na strani okrivljenih Ž.P.,
P.M., P.M. i B.N., našao da nijesu osudjivani, te da se oštećeni Đ.M. i M.V.
nijesu pridružili krivičnom gonjenju protiv okrivljenih, dok otežavajućih
okolnosti na strani okrivljenih nije bilo, pa je sud okrivljenima Ž.P., P.M.,
P.M.u i B.N. izrekao uslovnu osudu kojom im je utvrdio kazne zatvora u
trajanju od po 6 (šest) mjeseci i istovremeno odredio da se iste neće izvršiti
ako okrivljeni za vrijeme od 2 (dvije) godine po pravosnažnosti presude ne
učine novo krivično djelo. Sud je našao da se u konkretnom slučaju, a imajući
u vidu naprijed navedene olakšavajuće okolnosti, može očekivati da će se
upozorenjem uz prijetnju kaznom uticati na okrivljene da ubuduće ne vrše
krivična djela, te da nije nužno da se kazna primijeni radi krivično-pravne
zaštite, pa sud nalazi da će se u konkretnom slučaju uslovnom osudom iz izreke
ove presude u potpunosti ostvariti svrha izricanja ove krivične sankcija iz
čl.52 KZ u okviru opšte svrhe propisivanja i izricanja krivičnih sankcija iz
čl. 4 st.2 KZ.  
O troškovima krivičnog postupka odlučeno je na osnovu čl.226 i 229 ZKP-a, pa
kako su okrivljeni oglašeni krivim, obavezani su da solidarno plate ovom sudu
na ime troškova krivičnog postupka iznos od 225,50 eura, koji troškovi se
odnose na nagradu odmjerenu vještaku sudske medicine dr B.B.u u iznosu od
198,00 eura i nagradu odmjerenu vještaku medicinske struke dr B.Ž. u iznosu od
27,50 eura. Zatim su okrivljeni obavezani i to okrivljeni Ž.P. da na ime
troškova krivičnog postupka plati ovom sudu iznos od 237,50 eura, koji
troškovi predstavljaju nagradu odmjerenu njegovom braniocu po službenoj
dužnosti u pretkrivičnom postupku adv. R.S., okrivljeni P.M. da na ime
troškova krivičnog postupka plati ovom sudu iznos od 142,50 eura, koji
troškovi predstavljaju nagradu odmjerenu njegovom braniocu po službenoj
dužnosti u pretkrivičnom postupku adv. R.S., okrivljeni P.M. da na ime
troškova krivičnog postupka plati ovom sudu iznos od 142,50 eura, koji
troškovi predstavljaju nagradu odmjerenu njegovom braniocu po službenoj
dužnosti u pretkrivičnom postupku adv. Z.S. i da okrivljeni B.N. na ime
troškova krivičnog postupka plati ovom sudu iznos od 112,50 eura, koji
troškovi predstavljaju nagradu odmjerenu njegovom braniocu po službenoj
dužnosti u pretkrivičnom postupku adv.V.R.. Takodje su okrivljeni obavezani da
na ime sudskog paušala plate ovom sudu svaki pojedinačno iznos od 30,00 eura,
a koji iznos je odredjen srazmjerno trajanju i složenosti ovog postupka, uz
ocjenu imovinskih prilika okrivljenih. Prednje iznose okrivljeni su dužni
platiti u roku od 15 dana po pravosnažnosti presude.  
Na osnovu izloženog,a primjenom člana 374 ZKP-a odlučeno je kao u izreci.  
ZAPISNIČAR,
SUDIJA,
Ana Ivanović, s.r
Vladimir Novović, s.r  
PRAVNA POUKA: Protiv ove presude može se izjaviti žalba u roku od 8 dana
od dana prijema pismenog otpravka Višem sudu u Podgorici, a preko ovog suda.  
DN-a:
- ODT Podgorica
- okrivljenom Ž.P.
- okrivljenom P.M.
-okrivljenom P.M.u
-okrivljenom B.N.
-braniocu okrivljenih adv.N.T.
-po pravosnažnosti pun.oštećenog B.M. adv.J.P.  