
K.br. 94/11
U IME NARODA 
           OSNOVNI SUD U ULCINJU, sudija Mirović Sanja, uz učešće
zapisničara Mavrić Jasmine, u krivičnom predmetu protiv okrivljenog I.Z.a iz
Ulcinja, koga brani H.D., advokat iz B., zbog krivičnog djela-skidanje i
povreda službenog pečata i znaka iz čl. 381 st. 1 Krivičnog zakonika,
odlučujući po optužnom predlogu Osnovnog državnog tužilaštva Ulcinj Kt. br.
80/10 od 18.11.2010. godine, koji je na glavnom pretresu zastupao zamjenik
osnovnog državnog tužioca Savović Vladimir, nakon održanog glavnog i javnog
pretresa dana 24.05.2011.godine, u prisustvu zastupnika optužbe, okrivljenog i
njegovog branioca, te zastupnika oštećene "Elektrodistribucije Ulcinj"
dipl.pravnika P.I., donio je i istog dana javno objavio  
P R E S U D U 
      Okrivljeni **I.Z.,** JMBG ............................ od oca J. i majke D. rođene D., rođen ...................godine u B., sa prebivalištem u U., P.-ulica „Dr. M. P.“ br. 10, državljanin Crne Gore, pismen, završio srednju školu, neoženjen, srednjeg imovnog stanja, neosuđivan

      -Na osnovu čl.363 st.1 tač.3 Zakonika o krivičnom postupku

OSLOBAĐA SE OD OPTUŽBE 
      Da je u periodu od početka novembra 2009.godine pa do 13.02.2010.godine u svojoj porodičnoj kući koja se nalazi u ul. dr. M. P. br. 10, Pristan, Opština U., bez skidanja ili povrede pečata otvorio predmet na koji je bio stavljen službeni pečat ili znak, na način što je na električnom brojilu marke ,,Iskra“ tip T3FD fab. broj 3576064, koji se nalazi u njegovoj kući na spratu iza ulaznih vrata u hodniku i na kojem su radi osiguranja predmeta bile postavljene tri elektrodistributivne plombe, mehanički oštetio desnu stranu brojila i to između poklopca i stakla,

      **-** čime bi izvršio krivično djelo **\- skidanje i povreda službenog pečata i znaka iz čl. 381 st. 1 Krivičnog zakonika.   **

      -jer nije dokazano da je učinio krivično djelo za koje je optužen.

      Na osnovu čl. 203. st. 1.Zakonika o krivičnom postupku troškovi krivičnog postupka padaju na teret budžetskih sredstava ovog suda.

O b r a z l o ž e n j e 
      Optužnim predlogom Osnovnog državnog tužilaštva Ulcinj Kt. br. 80/10 od 18.11.2010 godine okrivljenom I.Z.u stavljeno je na teret izvršenje krivičnog djela skidanje i povreda službenog pečata i znaka iz čl. 381 st.1 Krivičnog Zakonika. Zastupnik optužbe je u svojoj završnoj riječi naveo da ostaje pri podignutom optužnom predlogu smatrajući da je dokazima provedenim na glavnom pretresu dokazano da je okrivljeni počinio predmetno krivično djelo te da činjenica da prilikom kontrole mjernog mjesta kod okrivljenog, na satu nije pronađena filmska traka nije od uticaja na postojanje krivičnog djela za koje se okrivljeni tereti obzirom da mu se ne stavlja na teret izvršenje krivičnog djela krađa.

      Okrivljeni I.Z. je u svojoj odbrani negirao izvršenje krivičnog djela koje mu se stavlja na teret i u bitnom naveo da u porodičnoj kući u naselju P. živi sa majkom, bratom i bratovom kćerkom od 6 godina. Predmetno brojilo se nalazi odmah iza ulaznih vrata u unutrašnjosti odnosno u holu i isto je pod ključem. Dalje je naveo da je u trenutku kontrole brojila od strane radnika „Elektrodistribucije U.“ bio prisutan i da je prilikom pregleda sat bio uredno plombiran, a radi se o satu koji postoji još od 1979. godine i niko od ukućana nije taj sat na bilo koji način dirao. Nakon što su sve isprovjeravali jedan od radnika distribucije D. S., uzeo je film i nasilno uvukao u prostor izmedju stakla i metalnog djela na električnom satu. To je uradio nekoliko puta i na kraju uspio da uvuče film. Tom prilikom kazao mu je da se na ovaj način može ukrasti struja. Tvrdi da se zbog navedenog zaprepastio jer nikada ni on, ni njegova majka, niti njegov  brat nijesu neovlašćeno oduzimali struju, što se vidi iz svih računa unazad deset godina. Nakon toga kada je postavljen novi električni sat potrošnja je bila identična. Nakon toga radnici distribucije su isključili struju, naplatili su mu novčanu kaznu od skoro 2.000 eura, koju je njegova majka platila kako bi ponovo uključili struju. Nejasno mu je kako je podnijeta prijava protiv njega i to zbog toga što se sat ne vodi na njegovo ime, već na ime njegovog pokojnog oca I.J. zvanog C.. Tačno je da je odbio da potpiše zapisnik ali je to uradio iz revolta jer je pokušao kontrolorima usmeno da objasni da sat nije na njegovo ime, da ni on niti bilo ko od ukućana to nije uradio, te da je potrošnja struje bila identična kako za to vrijeme tako i unazad 10- tak godina.

      Branilac okrivljenog adv. H.D. u završnoj rječi u bitnom je naveo da u toku postupka nije utvrđeno da se u radnjama okrivljenog sadrže elementi ovog krivičnog djela, jer se predmetno električno brojilo vodi na ime oca okrivljenog. Period u kojem se stavlja na teret optuženom izvršenje ovih radnji nije zasnovan na bilo kojem dokazu u spisima predmeta. Dalje je naveo da, da je optuženi izvršio ovo djelo morao bi da za motiv ima svakako pribavljanje protivpravne imovinske koristi u vidu oduzimanja kilovat časova, a iz računa koji su dostavljeni za 2008. godinu, te 2009. i 2010. godinu jasno je da je potrošnja bila gotovo ista. Osim toga brojilo se vodi na njegovog oca-pokojnog I.C. pa se ovdje okrivljeni ne može tretirati kao izvršilac djela. Kod takvog stanja stvari molio je sud da optuženog oslobodi optužbe iz čl.363 st.1 tač.3 ZKP-a ili da odbije optužbu usled zastarjelosti krivičnog gonjenja.

      Sud je u dokaznom postupku na saglasan predlog stranaka proveo sljedeće dokaze: saslušao zastupnika oštećene „Elektrodistribucije U.“ dipl.pravnika P. I., pročitao iskaz svjedoka D.S. sa zapisnika u prethodnom postupku Kri.br.75/10 od 09.11.2010.godine, pročitao iskaz svjedoka M.S. sa zapisnika u prethodnom postupku Kri.br.75/10 od 09.11.2010.godine, pročitao zapisnik o kontroli mjernog mjesta „Elektrodistribucije U.“ br.4 od 13.02.2010.godine, pročitao nalaz i mišljenje sudskog vještaka elektrostruke Ing.Ć.B. od 03.09.2010.godine, pročitao izvod iz kaznene evidencije za okrivljenog izdat od strane Uprave Policije PJ Bar br. 24-03/3-245/10-8977/2 od 10.12.2010. godine, izvršio uvid u račune „Elektrodistribucije U.“ za 2008.,2009. i 2010. godinu na ime I.C..

       Predstavnik oštećene „Elektrodistrtibucije U.“,  P.I., izjavio je da se pridružuje krivičnom gonjenju protiv okrivljenog I.Z.a, a ne postavlja imovinsko pravni zahtjev obzirom da je isti uredno izmirio račune za električnu energiju.

      Svjedok D.S. je u svom iskazu istakao da su on i njegove kolege prilikom kontrole brojila u kući okrivljenog Ivankovića konstatovali da je brojilo koje se nalazi na spratu iza vrata u hodniku, bilo mehanički oštećeno. Takođe je sa njihove strane konstatovano da na brojilu sa desne strane preko stakla može ući film traka što znači da postoji mogućnost da se time može blokirati disk od brojila. Dalje je naveo da u momentu kontrole nijesu zatekli rendgen traku filma, ali kada su vidjeli da je brojilo mehanički oštećeno, tada su probali njihovom  trakom da stave filmsku traku unutra, pa su konstatovali da traka ulazi bez problema. Na kraju je naveo da je I.Z. koji je bio prisutan kontroli odbio da potpiše zapisnik.

      Svjedok M.S. je takođe u svom iskazu potvrdio da su on i njegove kolege prilikom kontrole brojila u kući okrivljenog I. konstatovali da je brojilo koje se nalazi na spratu iza vrata u hodniku, bilo mehanički oštećeno. Takođe je sa njihove strane konstatovano da na brojilu sa desne strane preko stakla može ući film traka što znači da postoji mogućnost da se time može blokirati disk od brojila. Dalje je naveo da u momentu kontrole nijesu zatekli rendgen traku filma, ali kada su vidjeli da je brojilo mehanički oštećeno, tada su probali njihovom  trakom da stave filmsku traku unutra, pa su konstatovali da traka ulazi bez problema. Na kraju je naveo da je I.Z. koji je bio prisutan kontroli odbio da potpiše zapisnik.

      Iz zapisnika o kontroli mjernih mjesta „Elektrodistribucije U.“  utvrđuje se da je ekipa kod potrošača ustanovila da je prilikom kontrole I.Z.  bio prisutan i da na brojilo sa desne strane preko stakla ulazi film, te da je potrošač isključen na brojilo i plombiran.

      Vještak elektro struke Ing.Ć.B. u svom nalazu zaključuje da je I.Z. izvršio nedozvoljene zahvate na električnom brojilu koji su za posledicu imali korišćenje neregistrovane električne energije i da bi iznos za neovlašćeno utrošenu električnu energiju bio 4.553,52 eura.

      Uvidom u račune „Elektroprivrede Crne Gore AD Nikšić - Snabdbjevanje U.“, broj pretplatnika 20-103853 broj brojila 35776064 na ime I.C., utvrdjeno je sledeće : Da za 2008.godinu račun  br. 01 iznosi 31,98 eura;  račun 02  iznosi 47,6 eura; račun 03 iznosi 41,21 eura; račun 04. iznosi 40,83; račun 05 iznosi 41,65eura; račun 07 iznosi 89,04eura; račun 08 iznosi 102,64 eura; račun 09. iznosi 46,48 eura; račun br. 10 iznosi 39,25eura; račun br. 11. iznosi 41,64 eura i račun 12. iznosi 52,42 eura. Uvidom u račune za 2009.godinu   utvrdjeno je sledeće: Da račun br. 01 iznosi 43,58 eura; račun 02 iznosi 62,63 eura;  račun 03. iznosi 63,47 eura;  račun 04 iznosi 53,97 eura; račun 05. iznosi 53,70 eura; račun 06 iznosi 55,55 eura; račun 07 iznosi  90,97; račun 08 iznosi  0,87 eura; račun 09 iznosi 161,39 eura;  račun 10 iznos 55,64 eura; račun 11 iznosi 57,04; račun 12 iznosi 41,28; Uvidom u račune za 2010.godinu utvrdjeno je da račun br. 01 iznosi 57,49 eura; broj 02 iznosi 37,51 eura; račun 03 iznosi 28,05eura i račun 05 iznosi 32,69 eura.

      Iz izvoda iz kaznene izdatog od strane Uprave Policije utvrđuje se da okrivljeni I.Z. nije evidentiran u kaznenoj evidenciji PJ Bar.

      Cijeneći naprijed navedene dokaze sud nije posumnjao u njihovu istinitost, ali je prema okolnostima ovog slučaja našao da nema dokaza da je okrivljeni I.Z. na opisani način izvršio krivično djelo koje mu se optužnim aktom stavlja na teret. Naime, imajući u vidu činjenicu da okrivljeni odlučno negira izvršenje krivičnog djela, sud se nije mogao osloniti isključivo na navode iz zapisnika o kontroli mjernog mjesta kojim je konstatovano oštećenje na brojilu u kući I. i iskaze svjedoka-radnika „Elektrodistribucije U.” koji su naveli da nijesu unutar brojila pronašli nikakvu film traku, već su oni svoju traku pokušali da ubace unutra i nakon toga konstatovali da film traka ulazi bez problema što, kako su i sami naveli, znači da postoji mogućnost da se time može blokirati disk od brojila ali ne i da je disk bio blokiran. Dalje iz njihovih iskaza, kao ni iz samog zapisnika se ne može tačno utvrditi ko je eventualno oštetio brojilo, ukoliko je isto mehanički i od strane ljudskog faktora oštećeno, obzirom da se radi o starom brojilu koje datira od 1979.godine a takođe nije utvrđen ni eventualni motiv koji bi ovdje okrivljeni imao obzirom da je uvidom u račune za utrošenu električnu energiju utvrđeno da su svi približno istog iznosa unazad dvije i po godine i ukazuju na približno istu potrošnju koja bi zasigurno bila manja da je brojilo oštećeno, a osim toga u kući u kojoj je okrivljeni I.Z. suvlasnik, pored njega žive i njegov brat, majka i bratova kćerka, a u zapisniku je navedeno da je okrivljeni samo bio prisutan kontroli i odbio da potpiše zapisnik a ne i da je on oštetio navedeno brojilo, a pored toga u postupku je na osnovu izvedenih dokaza nesumnjivo utvrđeno da se brojilo vodi na oca okrivljenog-sada pokojnog I.C., pa sve ove činjenice samo potencijalno ukazuju na postojanje krivičnog djela ali ne otkrivaju sa izvjesnošću izvršioca, način, sredstvo i vrijeme izvršenja krivičnog djela. Kada se radi o presudi sve činjenice na kojima se zasniva moraju biti potpuno dokazane. Nijedna sumnja  ne smije ostati  nerazjašnjena i mora biti otklonjena.

U ovom slučaju imajući u vidu utvrdjene činjenice i izvedene dokaze očigledno
je da oni u tom pogledu nijesu dovoljno ubjedljivi, pa primjenom pravila „in
dubio po reo“, odnosno činjenice koje idu u prilog okrivljenog smatraju se
dokazanim iako u pogledu njih postoji sumnja. Naime, činjenica  da je
okrivljeni na gore opisani način izvršilac krivičnog djela ostala je potpuno
sumnjiva odnosno nije potpuno dokazana, pa sud mora uzeti  kao da ona ne
postoji i u toj sumnji presuditi u njegovu korist.  
Dakle, kako je u pogledu utvrdjenja ove činjenice moguće izvesti više
konstrukcija sud je na osnovu čl.363 st.1 tač.3 Zakonika o krivičnom postupku
okrivljenog oslobodio od optužbe, jer nije dokazano da je izvršio krivično
djelo za koje je optužen.  
Takodje obzirom na vrstu donešene odluke okrivljeni je na osnovu člana 203
st.1 Zakonika o krivičnom postupku oslobođen plaćanja troškova krivičnog i
postupka i oni padaju na teret budžetskih sredstava.  
Sa iznijetog odlučeno je kao u izreci presude.  
OSNOVNI SUD U ULCINJU
Dana   24.05.2011. godine
  ZAPISNIČAR,
S U D I J A,
Mavrić Jasmina
Mirović Sanja 
Pravna pouka: Protiv ove presude može se izjaviti žalba u roku od 8 dana
Višem
                          sudu u Podgorici,preko ovog suda,od dana prijema prepisa iste.