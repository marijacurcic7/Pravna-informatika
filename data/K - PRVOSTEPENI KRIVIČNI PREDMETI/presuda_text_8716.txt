K. br. 654/10 
U IME NARODA 
OSNOVNI SUD U PODGORICI, kao prvostepeni krivični, u vijeću sastavljenom
od sudije Željke Jovović, kao predsjednika vijeća, sudija porotnika R. A., i
L. V. kao članova vijeća, uz učešće Rajković Danijele kao zapisničara, u
krivičnom predmetu protiv optuženih B. B. i B. P., zbog krivičnog djela
razbojništvo iz čl.242 st.1 KZ u vezi čl.23 Krivičnog zakonika, rješavajući po
optužnici VDT Podgorica Kt.br.176/08 od 02.10.2008 godine, nakon održanog
glavnog i javnog pretresa u prisustvu zastupnika optužbe V. Z., zamjenika ODT
Podgorica, optuženog .B. B., njegovog branioca T. N. adv. iz Podgorice po
zamjeničkom punomoćju adv.A. M., optuženog B. P., i njegovog branioca D. M.
adv.iz Podgorice, dana 01.04.2011 godine donio je a dana 06.04.2011. godine
javno objavio  
P R E S U D U 
Optuženi:
B. B. ,  zvani "B.", od oca M. i majke B., rođene N., rođen xx. xx. 1981.
godine u Podgorici, gdje je i nastanjen, selo P. D. C.bb, državljanin Crne
Gore, nezaposlen, neoženjen, lošeg imovnog stanja, osuđivan presudom Osnovnog
suda u Podgorici K. br. 01/5297 od 12. 12. 2003. godine, zbog krivičnog djela
iz čl. 145 st. 1 tač. 1 KZ RCG na kaznu zatvora od 6 (šest) mjeseci uslovno na
2 (dvije) godine i presudom Višeg suda u Podgorici K.br. 159/07 od 15.01.2009.
godine zbog krivičnog djela iz čl. 242 st. 4 u vezi st. 1 KZ (2 godine i 6
mjeseci zatvora- kaznu izdržao) bio u pritvoru od 05. 08. 2008. godine do 27.
05. 2009. godine.  
B. P. ,  zvani "P.", od oca S. i majke G., rođene D., rođen xx. xx. 1977.
godine u Podgorici, gdje je i nastanjen, selo P. D. C. bb, državljanin Crne
Gore, nezaposlen, neoženjen, lošeg imovnog stanja, neosuđivan, bio u pritvoru
od 05. 08. 2008. godine do 27. 05. 2009. godine  
Krivi su 
Što su :  
U noći između 2. i 3. 08. 2008. godine, oko 01,00 čas, u Podgorici u ul. Gavra
Vukovića, u stanu broj xx u kome stanuje oštećeni V. V., upotrebom sile protiv
njega oduzeli tuđe pokrene stvari u namjeri da njihovim prisvajanjem sebi
pribave protivpravnu imovinsku korist, na način, nakon što su sa oštećenim
došli u stan sjedjeli i pili, u pogodnom trenutku i to: okrivljeni  B. B.
uhvatio oštećenog za ruke, a zatim ga  udario flašom po glavi i dijelom
slomljene flaše mu pritiskao grudi i tom prilikom mu nanio lake tjelesne
povrede u vidu dvije nagnječne razderne rane u desnoj polovini tjemenog
predjela dužine po 2 cm i oguljotinu kože u predjelu grudog koša za koje
vrijeme se okrivljeni B. P. nalazio neposredno pored njih, kojom prilikom mu
je okrivljeni B. iz džepa oduzeo novčanik u kojem je bilo 100 €, a zatim sa
stola pokupio stvari i to mobilni telefon marke "Soni Ericsson", karitice za
popust u trgovinama Crne Gore, daljinske upravljače od televizora, klime,
satelitske antene i DVD-a, ključ od ulaznih vrata i futrolu od naočara, čija
ukupna vrijednost oduzetih stvari je 219,25 €, koje stvari je stavio u kesu,
koju je predao okrivljenom B. P., nakon čega su zajedno napustili stan
oštećenog V. V.  
      \- čime su kao saizvršioci izvršili krivično djelo razbojništvo iz čl. 242 st. 1 Krivičnog zakonika u vezi čl. 23 Krivičnog zakonika.

      Pa ih  Sud na osnovu čl. 4 st. 2, 32, 36, 42 st. 1, 51, a optuženog B. P. i primjenom čl. 45 i 46 Krivičnog zakonika, te čl. 364, 199, 202 i 212 Zakonika o krivičnom postupku,

O S U Đ U J E
Optuženog B. B. na kaznu zatvora u trajanju od 2 (dvije) godine i 6 (šest)
mjeseci, a optuženog B. P. na kaznu zatvora u trajanju od 1 (jedne) godine i 6
(šest) mjeseci, u koju kaznu im se uračunava vrijeme provedeno u pritvoru od
05.08.2008. godine do 27.05.2009. godine.  
Obavezuju se optuženi da ovom Sudu solidarno plate na ime troškova krivičnog
postupka iznos od 815,50 €, optuženi B. P. i iznos od od 800€, a optuženi B.
B. iznos od 218,50 €, u roku od 15 dana po pravosnažnosti presude, pod
prijetnjom prinudnog izvršenja.  
Obavezuju se optuženi da oštećenom V. V. naknade troškove za nastalu štetu i
angažovanje punomoćnika u iznosu od 3.203,75€ u roku od 30 (trideset) dana od
dana pravosnažnosti presude pod prijetnjom prinudne naplate.  
Oštećeni V. V. se u ostalom dijelu potraživanja upućuje na građansku parnicu.  
O b r a z l o ž e n j e
Optužnicom VDT Podgorica Kt. br. 176/08 od 02. 10. 2008 godine, stavljeno je
na teret optuženim B. B. i B. P., izvršenje krivičnog djela razbojništvo iz
čl. 242 st. 4 u vezi st. 1 Krivičnog zakonika. Nakon što se Viši sud rješenjem
Kv. br. 582/2010 od 18.05.2010. godine oglasio stvarno nenadležnim, zasnovana
je nadležnost Osnovnog suda u Podgorici, a time i ODT Podgorica. Zastupnik
optužbe je u završnoj riječi precizirao pravnu kvalifikaciju krivičnog djela i
optuženima stavio na teret da su kao saizvršioci izvršili krivično djelo
razbojništvo iz čl. 242 st. 1 Krivičnog zakonika u vezi čl. 23 Krivičnog
zakonika. Na kraju je izjavio, da je tokom postupka nesumnjivo dokazano da su
optuženi izvršili krivično djelo stavljeno im na teret, predlažući da se
oglase krivim i kazne po zakonu.  
Optuženi B. B. je u svojoj odbrani izjavio da nije učinio krivično djelo za
koje je optužen i da ne priznaje krivicu. U prethodnom postupku je izjavio da
koristi narkotike odnosno heroin i tablete trodon i flormidal. Pojasnio je da
je kritičnom prilikom od oštećenog oduzeo mobilni telefon a uzeo mu je 50
eura. Dio novca odnosno oko 10 eura, je iskoristio da plati taksi do kuće a
ostatak je potrošio u narednih dan - dva, dok je telefon predao policiji.
Navodi da je kritične večeri sa drugom, optuženim B. P. čekao autobus na
stajalištu kod Vezirovog mosta s namjerom da idu kod njega kući u P.. Dok su
čekali, naišao je čovjek i započeo razgovor i to prvo sa optuženim B. da bi i
on potom pričao sa njim. Ovaj čovjek je pričao malo srpskim a malo ruskim
jezikom a ne sjeća se sadržine tog razgovora. U jednom momentu je rekao da će
se brzo vratiti da će ići kod njega na piće, kako je i bilo. Otišli su u stan
tog čovjeka koji je na udaljenosti od 50 metara od stajališta. Kada su stigli,
ovaj čovjek je otvorio bocu ruma pa su sva trojica pili. Optuženom B. se od
pića "steškilo", pa je nakon sat vremena zaspao a on je nastavio da pije sa
ovim čovjekom i tako su popili cijelu bocu ruma. Ovaj čovjek mu je pokazivao
neke pokrete borilačkih vještina i u tome je počeo da ga hvata oko vrata,
odnosno da ga grli i tako jedno 3-4 puta na svakih 10-ak minuta. Dva puta ga
je i poljubio i to jednom u obraz a drugi put u blizini usta. Smetalo mu je
što ga grli i što ga stiska, pa je u jednom trenutku zgrabio bocu sa stola i
njome ga udario po glavi. Nakon udarca ovaj čovjek je sjeo ili na fotelju ili
na krevetu. Bio je krvav po glavi ali nije gubio svijest i u tom momentu mu je
on sa stola uzeo mobilni telefon a iz zadnjeg džepa pantalona novčanik iz koga
je izvadio 50 eura, i stavio ih u svoj džep. Prethodno nije imao namjeru da mu
otme ove stvari ali kada ga je udario po glavi sjetio se da mu to oduzme.
Nakon ovoga je počeo da u jednu kesu kupi stvari sa stola iz te prostorije pa
je i onaj novčanik stavio u tu kesu. Potom je rekao ovom čovjeku da treba da
ide u kupatilo da se umije nakon čega je probudio optuženog B. P. koji je
cijelo vrijeme spavao. Ovaj čovjek je tek potom otišao u toalet da bi on tada
predao ovu kesu optuženom B. kada su i otišli iz stana. Na Vezirovom mostu je
od optuženog B. uzeo kesu i bacio je u Moraču, nakon čega su zaustavili taksi
i otišli u Pipere. Prilikom plaćanja računa za taksi, optuženi B. ga je pitao
odakle mu novac kada mu je i rekao da je uzeo od onog čovjeka a tada je i
vidio onaj mobilni telefon ali se ne sjeća da ga je išta pitao vezano za isti.
Nije mogao pojasniti zbog čega je uzeo stvari sa stola nakon što je uzeo novac
i telefon a nije ništa čistio po stanu pa tako ni kvaku sa spoljašnjih vrata
stana. Ne sjeća se koliko su ukupno vremena bili u stanu oštećenog. Optuženi
B. nije udarao niti je i u jednom momentu držao ovog čovjeka dok su bili u
njegovom stanu a vidio je kada ga je oštećeni prvi put zagrlio, nakon čega je
zaspao. Izrazio je duboko kajanje zbog učinjenog te dodao da je sve uradio u
narkomanskoj krizi. Na glavnom pretresu održanom dana 25.02.2009 godine je
ponovio svoju odbranu datu pred istražnim sudijom i dodao da je izjavu u
policiji dao pod pritiskom odnosno službenici policije mu nisu vjerovali kada
im je ispričao da je optuženi B. zaspao dok su bili u stanu tako da nije tačno
da je optuženi B. zajedno sa njim  kupio pomenute stvari sa stola a nije se
mogao sa sigurnošću izjasniti da li je optuženi B. vidio kada mu je oštećeni
pokazivao borilačke vještine i kada ga je grlio i gušio pa i kada ga je
poljubio. Pojasnio je da je optuženi B. zaspao nakon 3-4 čaše ruma odnosno
nakon 20 minuta od dolaska u stan. Toga dana uzimao je tablete Flormidal i to
svakih pola sata sat a nakon što je pao mrak uzeo je i heroin ali se ne sjeća
koliko prje nego što je ušao u stan oštećenog. Na glavnom pretresu održanom
dana 1.04.2011 godine je ponovio svoju odbranu i izjavio da nije izvršio
krivično djelo stavljeno mu na teret i da ne priznaje krivicu. U završnoj
riječi se pridružio završnoj riječi svog branioca.
Branilac optuženog B. B. je u završnoj riječi izjavio da, imajući u vidu sve
dokaze koji su provedeni u toku postupka, nije dokazano da je njegov branjenik
izvršio krivično djelo stavljeno mu na teret jer za postojanje krivičnog djela
razbojništvo, mora postojati mnogo više uslova a prije svega umišljaj, a po
njegovoj procjeni umišljaja nema, a imajući u vidu nalaz i mišljenje vještaka
medicinske struke, vezano za povrede kod oštećenog smatra da je njegov
branjenik postupao u nužnoj odbrani, jer je nesporno da je bio napadnut od
strane oštećenog. Na kraju je izjavio da smatra da nema dokaza da je optuženi
B. B. izvršio krivično djelo razbojništvo, pa je predložio da ga sud oslobodi
od optužbe, a ukoliko sud utvrdi suprotno, da na strani optuženog cijeni sve
olakšavajuće okolnosti i izrekne što blažu kaznu.
Optuženi B. P. je svojoj odbrani izjavio da je kritične noći 02.08.2008.
godine, oko 21 čas, sa optuženim B. B. čekao autobus na stanici preko puta "5
udovica", obzirom da su se uputili u pravcu sela D. C. u P., gdje je kuća
optuženog B. i gdje je i on trebao da prenoći te večeri, jer mu je boravište u
Budvi.  U Crnoj Gori je od 1996 godine a rodjen je u Njemačkoj i često boravi
u Podgorici. Dok su bili na stanici, primijetio je da im prilazi neki čovjek
koji je bio pijan. Sa optuženim B. je komunicirao na ruskom jeziku dok je on
stojao po strani. Ovaj čovjek je ubrzo otišao u pravcu marketa "L." kada mu je
optuženi B. rekao da se s tim čovjekom dogovorio da, ako se ne snadju za
prevoz, mogu doći kod njega na stan da se sklone sa kiše. Čekali su ga oko 10
minuta i on se vratio sa jednom kesom. Nije obraćao pažnju šta je u kesi ali
je vidio da ovaj čovjek nosi bocu pića, pa su zajedno produžili u pravcu
njegovog stana. U stanu su počeli da piju rum koji je ovaj Rus prethodno
kupio. Pili su iz rakijskih čašica i to na "eks", pa se nakon sat vremena on
od takvog ispijanja opio i zaspao na trosjedu u dnevnoj sobi. Sjeća se da je
ovaj čovjek prije nego što je on zaspao, pokazivao optuženom B. neke borilačke
vještine i pominjao K. Š. a nije vidio da ga je davio niti da se njih dvojica
svadjaju. Ne sjeća se  koliko je vremena spavao ali kad ga je, posle nekog
vremena B. počeo buditi, vidio je ovog čovjeka na trosjedu krvave glave. Pitao
je optuženog B. šta se desilo kada mu je rekao da će mu objasniti. Potom je B.
počeo da viče na ovog čovjeka da ide u toalet i mislio je da će da ga zaključa
tamo. Kad je "Rus" otišao u toalet, optuženi B. je počeo da sakuplja čaše iz
kojih su pili i flašu i još neke predmete i sve ih potrpao u najlonsku kesu
koju mu je dao da pridrži. Potom je optuženi B. nekom krpom očistio sto i
stvari po kući i još je nekih par minuta tražio nešto po stanu ali on ne zna
šta, nakon čega su izašli. Kvaku od ulaznih vrata je optuženi B. očistio
svojom majicom. Po izlasku iz stana optuženi B. mu je ispričao da je ovaj
čovjek počeo da ga davi odnosno da ga je dva - tri puta nekim zahvatom gušio i
da ga je poljubio od čega se njemu prevrnula svijest pa ga je udario flašom po
glavi. Dolaskom na Vezirov most, optuženi B. je uzeo onu kesu od njega i bacio
je sa mosta u Moraču a bacio je i još neke stvari koje je imao kod sebe ali se
ne sjeća koje. Optuženi B. mu je reko da je uzeo 30 eura, od ovog "Rusa" i da
će pozvati taksi da se prebace do Pipera. On nije vidio kad je optuženi uzeo
ovom čovjeku pare jer je spavao. Još uvijek je bio pijan ali se sjeća da su
kod mosta "Millenium" zaustavili taksi i otišli u Pipere. Optuženi B. je taksi
platio 10 eura, a tek sjutradan je vidio da optuženi B. ima neki mobilni
telefon za koji mu je rekao da ga je uzeo od onog "Rusa". Svjestan je da je
morao odmah obavijestiti policiju o prethodnom ali to nije učinio jer je bio
blizak sa optuženim B. a ponovio je da on nije skupljao predmete po stanu već
je samo  prihvatio ovu kesu koju mu je dao optuženi B.. Na glavnom pretresu
održanom dana 25.02.2009 godine je ponovio svoju odbranu i dodao da se u
kritičnom periodu liječio od uzimanja narkotika i da je pio tablete Flormidal
koje je pio i kritičnog dana prije nego što su pošli u stan ovog "Rusa".
Zaspao je prije nego što je ispijena ova boca ruma i posle toga nije vidio
ništa što se dešavalo i ništa nije čuo. Prije nego što je zaspao vidio je da
je ovaj "Rus" optuženom B. pokazivao neke borilačke pokrete pa izmedju ostalog
i da je stavljao ruke oko njegovog vrata pokazujući mu pokrete gušenja. Nije
vidio da ga je poljubio ali mu je to optuženi B. kasnije ispričao. Konačno je
dodao da kritičnom prilikom nisu imali namjeru da išta uzmu iz stana oštećenog
a da on ništa od radnji izvršenja krivičnog djela nije učinio odnosno da nije
uzimao novčanik niti da je držao oštećenog a možda je samo pomogao optuženom
B. da pokupi ove čaše. Na glavnom pretresu održanom 01.04.2011. godine je
izjavio da je kada se probudio, na trosjedu preko puta vidio oštećenog, koji
je bio krvave glave, bio je u šoku a B. je oštećenom rekao da ide u kupatilo
da se umije, pa je oštećeni otišao u kupatilo a njemu je B. rekao da idu i
tada mu dao neku kesu u kojoj su bile neke čaše koje je B. kasnije bacio.
Objasnio je da mu je B. samo dao kesu s tim da B. nije pitao šta je u kesu već
je samo uzeo. Kada su izašli iz stana oštećeni je još uvijek bio u kupatilu, a
sve to je kratko trajalo. U završnoj riječi se pridružio završnoj riječi svog
branioca.
Branilac optuženog B. P. je u završnoj riječi izjavio da su navodi iz ukidnog
rješenja Apelacionog suda Crne Gore, u potpunosti bez osnova i da je
prvostepeni sud na sve dileme Apelacionog suda u svojoj presudi dao više nego
jasno obrazloženje i objašnjenje pozivajući se na sve kontradiktornosti u
iskazu samog oštećenog i perfektno analizirajuću hronologiju čitavog
dogadjaja. Naveo je da njegov branjenik nije sporio da je prihvatio kesu koju
mu je predao optuženi B. B., da je isti bio u šoku kada se sve desilo, da je
bio pod uticajem narkotika, tableta i ispijenog ruma. Dalje je naveo da ne
postoji nijedan dokaz koji bi ukazivao na krivično pravnu odgovornost njegovog
branjenika, da je kao saizvršilac počinio krivično djelo stavljeno mu na teret
sa kojih razloga je izjavio da je jedino moguće u odnosu na njegovog
branjenika donijeti oslobadjajuću presudu.
Sud je u dokaznom postupku saslušao svjedoka oštećenog V.V., na saglasan
predlog stranaka pročitao nalaz i mišljenje sudsko-medicinskog vještaka dr .K.
N. na ime oštećenog V. V. i nalaz i mišljenje vještaka komercijalne struke D.
D. od 27.09.2008. godine, pročitao izvještaj ljekara specijaliste KC CG od
03.08.2008. godine na ime V. V., izvještaj ljekara specijaliste KC CG od
05.08.2008. godine na ime V. V., medicinsku dokumentaciju ne ime okrivljenog
B. B., zapisnik o uviđaju Uprave policije PJ Podgorica od 03.08.2008. godine,
potvrdu o privremeno oduzetim predmetima Uprave policije PJ Podgorica od
03.08.2008. godine na ime B. B., zapisnik o pretresanju stana i drugih
prostorija Uprave policije PJ Podgorica od 06.08.2008. godine, potvrdu o
ulaženju u stan i druge prostorije Uprave policije PJ Podgorica od 06.08.2008.
godine, dva zapisnika o prepoznavanju Uprave policije PJ Podgorica od
06.08.2008. godine, izvršio uvid u fotodokumentaciju br. 17-28-244-1304/1556
od 03.08.2008. godine, u fotodokumentaciju br. 17-28-244-1304/1574 od
06.08.2008. godine, na saglasan predlog stranaka pročitao izjašnjenje vještaka
dr K. N.datog na glavnom pretresu od 14.05.2009. godine, pročitao izvještaj
Uprave policije PJ Podgorica iz kaznene evidencije na ime optuženog B. B. br.
11-245/10-14683/2-2436 od 18.06.2010. godine, izvještaj Uprave policije PJ
Podgorica iz kaznene evidencije na ime optuženog B. P. br.
11-245/10-26006/2-3826 od 15.10.2010. godine, kopiju zahtjeva o zasnivanju
pretplatničkog odnosa M. B. upućenog T-Com-u Podgorica od 21.07.2008. godine i
kopiju Ugovora novog preplatničkog broja od 30.07.2008. godine.
Ocjenom navoda optužbe, odbrane, kao i svih provedenih dokaza, uz savjesnu
provjeru odbrana optuženih, sud je na nesumnjiv način utvrdio da su optuženi
izvršili krivično djelo stavljeno im na teret, na način, u vrijeme i na
mjestu, kako je to predstavljeno izrekom ove presude, pa ih je sud oglasio
krivim i krivično odgovornim i osudio na kazne iz izreke.
Svjedok oštećeni V. V. I. je u svom iskazu pred istražnim sudijom naveo da je
službenik ambasade Ruske Federacije u Podgorici i da živi kao podstanar u
ulici G. V. bb u stanu xx. kao podstanar kod M. B.. Kritičnog dana 02.08.2008
godine je iz svog stana krenuo u pravcu minimarketa "L." da kupi namirnice. U
putu je vidio dva muškarca. Ne sjeća se da li su mu išli u susret ili su
stojali ali se sjeća da su ga zamolili da im zapali cigaretu i da im je dao
svoj upaljač. Dok su palili cigaretu, ova dvojica su nešto razgovarali na
srpskom jeziku koji slabo razumije ali je shvatio da im je hitno potreban
telefon. Pokazao im je svoj mobilni telefon i rekao im da mu je baterija
prazna. Oni su ga opet molili da im da telefon pa im je rekao da ih jedino
može odvesti kući da telefoniraju sa fiksnog telefona. U tom momentu se nije
sjetio da mu fiksni telefon ne radi odnosno on nije provjeravao da li radi jer
mu je gazda M. B. upravo tih dana obećao da će obezbijediti da mu bude uveden
fiksni telefon. Pri ulasku u stan ova dvojica su ga pitali da li mogu da udju,
što im je on dozvolio. Sjeli su na kauč pa je on provjerio da li radi fiksni
telefon, uvjerio se da ne radi pa je pokušao da uključi mobilni telefon i
utvrdio da istome nije prazna baterija, već da je bio isključen. Prethodno
ovaj telefon nije punio dva dana pa je zbog toga mislio da mu je isključen.
Rekao je ovim momcima da mogu telefonirati sa mobilnog telefona i ostavio im
telefon na sto ali oni nisu pozivali nikoga, što njemu nije bilo čudno.
Izvadio je namirnice iz kese koju je donio a medju njima je izvadio i jednu
bocu ruma, pa je ponudio ove momke pićem. Sva trojica su pili rum a on je
uključio televizor pa su gledali neki sportski program na satelitskoj
televiziji. Bio je pijan jer je već prethodno tog dana pio rum iz boce koju je
imao načetu. Koliko su se razumjeli, njih trojica su pričali o fudbalu i
vaterpolu i ovi momci su u njegovom stanu ostali oko sat i po vremena. Za to
vrijeme on uopšte nije ulazio u toalet a samo je dva puta ustajao i to prvi
put da dohvati pepeljaru, jer su njih trojica pušili, a drugi put jer se
prostorija zadimila, da otvori prozor. Kada je otvorio prozor, rekao im je da
je vrijeme da idu, jer rano ujutru mora na posao. Vratio se i ponovo sjeo na
kauč peko puta onoga na kojem su sjedjela ova dva momka. Sjeća se da mu je
nedugo potom pao pepeo od cigarete na pod, pa se sagnuo da ga pokupi u kom
momentu je dobio udarac bocom u glavu a ubrzo još jedan pa još jedan, tako da
je siguran da su bila ukupno 3 udarca flašom u glavu. Bio je ošamućen ali je
vidio da se boca polomila o sto a kasnije je primijetio i da je staklena
površina stola takodje polomljena. Nakon toga ga je jedan od  napadača
ostatkom boce-oštricom ubo u prsa. Nije vidio da li ga je isti momak udario
bocom u glavu i pritisnuo bocom u grudi jer je prilikom udarca u glavu njemu
glava bila sagnuta ali mu je ovaj koji mu je pritisnuo bocu na grudi preturao
nešto po džepovima. Novčanik mu je bio u zadnjem džepu a telefon ili u futroli
na kaišu ili na stolu. Misli da ga je pretresao tamniji i visočiji momak dok
ne zna šta je radio onaj svjetliji i niži rastom. Nakon toga gubi svijest ali
ne od pića već od udarca, a kad se povratio vidio je da je krvav po glavi i da
je kauč na kome se nalazio takodje krvav. Vidio je po sobi puno stakla i
primijetio da mu nema mobilnog telefona u kojem je bila SIM kartica za broj
06x/xxx-xxx. Takodje je primijetio da mu nema ni novčanika u kojem su mu bile
lična karta, diskontna karta kojom je dobijao popust prilikom kupovine u
trgovinama i diplomatska legitimacija. Ne zna tačno koliko je novca bilo u
novčaniku ali misli od 90 do 100 eura jer se sjeća da je prije odlaska u
prodavnicu imao više od 100 eura a da je u prodavnici potrošio oko 15 eura.
Pošto nije imao nikakvu telefonsku vezu da pozove pomoć krenuo je ka izlaznim
vratima kada je i vidio da u njima nema ključa. Shvatio je da su ga ova
dvojica zaključali sa spoljašnje strane i odnijeli ključ. Sjetio se da ima
rezervni ključ pa je, nakon što se umio i malo odmorio, krenuo u pravcu Hitne
pomoći. Uz put je sreo jedno policijsko vozilo, pa su policajci iz istog, kad
su vidjeli kako izgleda, pozvali Hitnu pomoć, koja je ubrzo došla. Nakon što
mu je ukazana pomoć bio je u policiji i ispričao im šta se desilo a policija
je narednog dana vršila uvidjaj kada je primijetio da mu je ekran od novog
plazma televizora probijen staklom. U stanu je imao ukupno 5 čaša pa je
pretpostavio da su dvije odnijeli ova dva momka iz stana jer je prilikom
vršenja uvidjaja u stanu imao samo tri. Tada je primijetio da mu nedostaju i
četiri daljinska upravljača i to od televizora, satelitske antene, DVD-a i
klima uredjaja te da mu takodje nedostaje plastična futrola od naočara.
Povredu u predjelu grudnog koša je prijavio u hitnoj pomoći ali ne kad je prvi
put doveden već kad je drugi put dolazio 3. ili 4. avgusta. Na glavnom
pretresu je ponovio svoj iskaz i pojasnio da misli da ga je u predjelu glave
udario tamniji i visočiji momak jer mu je on i prislonio slomljenu flašu u
blizini grla dok misli da ga je ovaj drugi momak držao ali ne u momentu kada
je zadobio udarac u glavu već kasnije ali nije siguran jer je u tom momentu
gubio svijest. Siguran je jedino da je ovaj drugi momak bio blizu, no ne može
da tvrdi i da ga je držao. Nijedan od ove dvojice nije spavao niti se ponašao
nepristojno za cijelo vrijeme dok su sjedjeli kod njega odnosno te večeri nije
bilo opuštenijeg ponašanja, tako da se nije desilo da neki od njih dvojice
prilegne i zadrijema. Prije nego što je zadobio udarac flašom u glavu nije
bilo nikakvih fizičkih kontakata izmedju njega i ove dvojice momaka u smislu
gušenja odnosno poljubaca u obraz ali je pričao sa obojicom. Takodje je naveo
da se nikada nije bavio borilačkim sportovima ali se u mladosti interesovao za
boks. Dodao je da je ovu dvojicu momaka pozvao u kuću te večeri jer je tada
bio svega 2 mjeseca u Crnoj Gori, za koje vrijeme je zaključio da su Crnogorci
prijateljski nastrojeni te da nije znao koja im je namjera jer je mislio da im
je potreban telefon a iz petominutnog razgovora na ulici nije primijetio ništa
sumnjivo kod njih a nakon što su ušli u stan on ih je, po starom ruskom
običaju, ugostio domaćinski. Dodao je da mu nije bilo sumnjivo što ovi momci
nisu koristili telefon i ako im je on rekao da je mobilni telefon uključen.
Kasnije, nakon što se vratio iz policije vidio je da je na stolu naprslo
staklo i da je oštećen televizor plazma, što je sve morao da popravi. Još je
naveo da misli da je te večeri popijeno pola litarske flaše ruma i da ga je
tom flašom udario ovaj crni i visočiji momak. Na glavnom pretresu održanom
dana 1.04.2011 godine je pojasnio da se ne može sjetiti posle kojeg udarca je
izgubio svijest, vidio je da mu je razbijena flaša ispod lica pribijena uz
grudi, a lice koje je sjedelo preko puta njega mu je zadao udarac a ono koje
je sjedelo u fotelji je prišlo, s tim da nije mogao potvrditi da li je to lice
preduzelo neku aktivnost kritičnom prilikom. Napomenuo je da je siguran da je
kritičnom prilikom dobio više od jednog udarca, a imao je tri povrede na glavi
što je konstatovano medicinskom dokumentacijom, i da ga je tamniji momak
udario, a to je lice koje je kako je objasnio bilo visočije, nakon čega je
pokazao na optuženog B. B..
Svjedok oštećeni i njegov punomoćnik su u završnoj riječi izjavili da se
oštećeni ne pridružuje krivičnom gonjenju protiv optuženih, s tim da postavlja
imovinsko-pravni zahtjev i traži troškove postupka.
Iz zapisnika o uviđaju PJ Podgorica, Ku br. 1062/08 od 03.08.2008. godine,
utvrđeno je da su službenici policije dana 02/03.08.2008 godine, u 05,15
časova, izjutra u ulici G. V. bb, u stanu broj xx na drugom spratu, otpočeli
sa vršenjem uvidjaja povodom osnova sumnje da je na štetu ruskog državljanina
V. V. izvršeno razbojništvo, a koji je smješten u iznajmljenom stanu
vlasništvo M. B.. Obavještenje o prednjem je dobijeno od Urgentnog Bloka, gdje
je oštećeni primljen oko 02,00 časova i zaveden pod brojem protokola 9967 uz
konstataciju lakših tjelesnih povreda u predjelu glave. U zapisniku je
konstatovano da na ulaznim vratima nema tragova provaljivanja ni znakova
nasilnog otvaranja. Ulaskom u stan nisu zatečeni tragovi premetačine dok su u
dnevnoj sobi, na prekrivaču trosjeda, na jastuku i stolnjaku te stolu u
dnevnom boravku zatečeni tragovi nalik na krv u vidu kapljica. Daljim
pregledom je na podu oko manjeg stola kao i iza dvosjeda i trosjeda
konstatovano više komada stakla polomljene flaše. Izuzeta je i jedna čaša
zapremine 0,3 l. Izvršen je uvid u prateći fotoelaborat, koji potvrdjuje
navode zapisnika o uvidjaju o zatečenom stanju u stanu u kome je smješten V.
V. a to su kapljice krvi na prekrivaču trosjeda na jastuku i stolnjaku, a na
podu manjeg stola, kao i iza dvosjeda i trosjeda, više komada stakla
polomljene flaše.
Iz zapisnika o pretresanju stana i drugih prostorija i pratećom potvrdom o
ulasku u stan Ku br. 1062/08 od 06.08.2008. godine utvrđeno je da su u kući
optuženog B. B. u P.- D. C., a na njegovo pokazivanje, u putničkoj torbi u
spavaćoj sobi pronadjeni mobilni telefon marke "Sony Erricsson", model T110,
crne boje i majica bijele boje, koji predmeti su tom prilikom privremeno
oduzeti od optuženog B. B., kao i SIM kartica za mrežu T-Mobile. O prednjem je
optuženom B. izdata potvrda o privremenom oduzimanju predmeta koju je uredno
potpisao.
Zapisnicima o prepoznavanju PJ Podgorica, Ku br. 1062/08 od 06.08.2008.
godine, utvrdjeno je da je oštećeni V. V. sa sigurnošću prepoznao optužene B.
B. i B. P., kao lica koja su mu oduzela novac i mobilni telefon.
Iz nalaza i mišljenja vještaka sudske medicine dr K. Ni., koji je nalaz dao na
osnovu izvještaja ljekara specijaliste Urgentnog bloka KC CG broj 9965 od
03.08.2008 godine i ljekara specijaliste neurohirurga KC CG broj 3681 od
05.08.2008 godine, sud je utvrdio da je oštećeni V. V.  u predmetnom dogadjaju
zadobio dvije nagnječno-razderne rane u desnoj polovini tjemena dužine po 2 cm
te oguljotinu kože u predjelu grudnog koša. Navedene povrede, pojedinačno i
zbirno predstavljaju laku tjelesnu povredu. Povrede u predjelu glave su
nastale djelovanjem tupine zamahnutog mehaničkog orudja u koje spada šaka,
flaša i slično dok je povreda u predjelu grudnog koša nastala djelovanjem
tupine mehaničkog orudja. Izjašnjavajući se na glavnom pretresu vještak je u
cjelosti ostao pri osnovnom nalazu i mišljenju, a nakon što je upoznat sa
iskazom oštećenog u kome tvrdi da je kritične večeri tri puta udaren u
predjelu glave, je naveo da u raspoloživoj medicinskoj dokumentaciji nije
notirana precizna lokalizacija, odnosno udaljenost, izmedju dvije rane.
Imajući u vidu mjesto gdje su navedene povrede na glavi, govori u prilog da su
obje najvjerovatnije nastale jednokratnim dejstvom tupine aktivno zamahnutog
orudja- u konkretnom slučaju flašom. Podloga u tjemenom predjelu je kost preko
koje je koža zategnuta, što takodje govori u prilog da su obje rane nastale u
jednom aktu. Vještak u svom izjašnjenju tvrdi da nisu bile tri rane, a ovo na
osnovu medicinske dokumentacije iz spisa predmeta i ponovio da blizina
navedene dvije rane ukazuje na okolnost da se radilo o jednom zamahu sile i
djelovanju sile na ovaj predio. Kod višekratnog dejstva (tri i više udarca)
značajan bi bio opis okolne kože. Vještak isključuje mogućnost da je postojala
treća vidljiva rana jer je ljekar specijalista precizno notirao da su vidljive
dvije rane, a nema razloga da se ne vjeruje ljekaru koji je pisao izvještaj.
Iz nalaza i mišljenja sudskog vještaka komercijalne struke D. Đ., koji je
procijenio vrijednost svih stvari oduzetih od oštećenog, odnosno novčanika,
mobilnog telefona marke "Sony ericsson", te 4 daljinska upravljača, futrole za
naočare i ključa od ulaznih vrata, a na dan izvršenja krivičnog djela, uz
prosječnu stopu amortizacije od 50%, te imajući u vidu da je oštećenom oduzeto
i 100 eura novca, sud je utvrdio da je vrijednost oduzetih stvari ukupno
219,25 eura.
Sud je nalaze i mišljenja vještaka prihvatio kao jasne i objektivne, te
zasnovane na pravilima nauke i struke.
Kopijom zahtjeva za zasnivanje pretplatničkog odnosa i izvoda iz ugovora svih
korisnika T-Com-a, utvrdjeno je da je M. B. (stanodavac V.) za objekat u ulici
G. V. 0 (preko puta Ars Medike) zahtjev za zasnivanje pretplatničkog odnosa-
direktne telefonske linije podnio 21.07.2008 godine te da je ta linija aktivna
od 30.07.2008 godine.
Optuženi B. i B. negiraju izvršenje krivičnog djela  stavljenog im na teret.
Brane se i to B. da je kritičnom prilikom od oštećenog oduzeo mobilni telefon
i 50 eura, da je oštećenog, isprovociran prethodno njegovim ponašanjem,
obzirom da ga je ovaj dva puta poljubio, kako kaže jednom u obraz, a drugi put
u blizini usta, udario po glavi na način što je uzeo bocu sa stola i njome ga
udario. Nije imao namjeru da od oštećenog oduzima stvari, ali se sjetio to da
uradi kada ga je udario po glavi. Stvari sa stola je pokupio i stavio u jednu
kesu, probudio B., predao mu kesu nakon čega su izašli iz stana, negirajući,
da je B. zajedno sa njim kupio stvari sa stola, s tim da nije mogao objasniti
zbog čega je to uradio, ali je napomenuo da je toga dana uzimao tablete
Flormidala i to svakih pola sata a nakon što je pao mrak uzeo je i heroin, s
tim da se ne sjeća koliko prije nego što je ušao u stan oštećenog, te da je
sve što je uradio, uradio zbog toga što je bio u narkomanskoj krizi. Optuženi
B. P. se brani da se kritičnom prilikom od ruma koji su popili u stanu
oštećenog opio i zaspao. Prije nego što je zaspao nije vidio da se B. i
oštećeni svadjaju. Kada ga je B. probudio vidio je oštećenog da sjedi na
trosjedu i da mu je glava bila krvava. Nakon što je oštećeni otišao u toalet
B. je sakupio čaše iz kojih su pili, flaše, i još neke predmete i sve ih
potrpao u najlonsku kesu a zatim mu je dao kesu da je pridrži, koju je
B.ponovo uzeo od njega kada su bili kod Vezirovog mosta, i istu bacio u
Moraču. Brani se da nije imao namjeru da kritičnom prilikom išta uzima iz
stana oštećenog, da ništa od radnji izvršenja nije preduzeo, odnosno kako kaže
nije uzimao novčanik, niti je udarao oštećenog niti ga je držao, a možda je
kako navodi samo pomogao optuženom B. da pokupi čaše sa stola iz kojih su
pili. Svjestan je da je kritičnom prilikom morao odmah obavijestiti policiju
ali to nije uradio jer je blizak sa B., a kritičnom prilikom je samo prihvatio
kesu koju mu je B. dao.
Ovakva odbrana optuženih opovrgnuta je svim dokazima provedenim na glavnom
pretresu, posebno iskazom svjedoka oštećenog, koji u svom iskazu na vrlo jasan
i precizan način objašnjava šta su ova dvojica optuženih radila za vrijeme dok
su bili u njegovom stanu. Naime, oštećeni navodi da je optužene sreo na putu
prema samoposluzi, gdje je prethodno bio kupio neke namirnice a izmedju
ostalog i flašu ruma, nakon čega su sva trojica pošli u njegov stan gdje su
sjedeli i pili rum, a što su potvrdili i sami optuženi, koji su kako je to
oštećeni objasnio, tražili da telefoniraju, govoreći da im je hitno potreban
telefon, pa kada im je oštećeni ponudio mobilni telefon, isti nijesu
telefonirali, nijesu pozivali nikoga. U trenutku, kada mu je pao pepeo sa
cigarete i kada se sagnuo da ga pokupi zadobio je jedan udarac bocom u glavu,
a ubrzo zatim još dva udarca, od čega je bio ošamućen ali je vidio da se boca
polomila o sto kao i staklo na površini stola, da bi ga nakon toga jedan od
optuženih, pritisnuo ostatkom boce-oštricom u grudi, i preturao po džepovima s
tim da nije siguran da je to uradio isti momak, tačnije u predjelu glave ga je
udario tamni momak, odnosno optuženi B. B., što je potvrdio na glavnom
pretresu pokazujući na optuženog, dok nije siguran da je lice koje je sjedjelo
u fotelji preduzelo neku aktivnost kritičnom prilikom.
Da je kritičnom prilikom došlo do tjelesnog povredjivanja oštećenog potvrdjeno
je nalazom i mišljenjem vještaka medicinske struke, koji je potvrdio da je
optuženi kritičnom prilikom zadobio dvije povrede, tačnije dvije nagnječno-
razderne rane u desnoj polovini tjemenog predjela i oguljotinu kože u predjelu
grudnog koša i da su povrede na glavi nastale jednokratnom upotrebom sile na
taj dio glave, dakle vještak je isključio mogućnost da je postojala treća
vidljiva rana.  
Činjenicu da je optuženi B. oduzeo od oštećenog mobilni telefon, novčanik sa
svim sadržajem - kartice za popust u trgovinama Crne Gore i novcem, daljinske
upravljače od televizora, klime, DVD-a, satelitske i futrolu za naočare te
ključ od stana sud je utvrdio ne samo iz odbrane optuženog B. i iskaza
oštećenog V., već je ova činjenica potvrdjena i zapisnikom o pretresu kuće
optuženog B. i potvrdom o privremenom oduzimanju predmeta od optuženog B., iz
koje proizilazi da je prilikom pretresa pronadjen mobilni telefon koji je
vlasništvo oštećenog V.. Oštećeni tokom čitavog postupka navodi na istovjetan
način koje su mu stvari oduzete, pa dovodeći u logičku vezu njegov iskaz sa
iskazom optuženog B., a zatim i optuženog B.koji ne spori da mu je pri izlasku
iz kuće optuženi B. dao kesu u kojoj su bili stvari koje je ovaj pokupio sa
stola, a koje je kasnije od njega uzeo B. i bacio s mosta u rijeku, sud je
nesumnjivo zaključio da je optuženi B. nakon upotrebe sile prema oštećenom od
njega oduzeo mobili telefon, novčanik koji je izvukao iz zadnjeg džepa
pantalona oštećenog u kojem je bilo 100 eura, i kartice za popuste u
trgovinama Crne Gore, te navedene daljinske upravljače, futrolu i ključ od
kuće.
Odbrana optuženog B. da je nekih sat vremena nakon ulaska u stan oštećenog
zaspao, a zbog čega nije vidio da se optženi B. i oštećeni svadjaju, te da ga
je B. probudio kada je počeo da kupi stvari po kući sud nije prihvatio kao
tačnu, obzirom da je svjedok oštećeni izjavio da su optuženi svo vrijeme bili
budni, da niko nije spavao i kako kaže, nije se desilo da neko od njih dvojice
prilegne ili zadrijema, pa je ovakvu odbranu optuženog B. cijenio kao
sračunatu na  izbegavanje krivične odgovornosti ili eventualno pokušaj da
olakša svoj krivičnopravni položaj, a pri čemu je sud posebno cijenio
činjenicu da se optuženi B. u prethodnom postupku o toj okolnosti nije
izjašnjavao, nego tek na glavnom pretresu a što je po mišljenju ovoga suda
učinio da bi na taj način pomogao optuženom B..
Dakle, optuženi B. je primjenom sile, udarajući oštećenog V. V., po glavi i
pritiskajući mu grudi dijelom slomljene flaše oduzeo od oštećenog novčanik sa
svim stvarima i novcem u njemu, mobilni telefon te ostale pobrojane stvari, a
za koje vrijeme je B. bio pored njega, a sve u namjeri da njihovim
prisvajanjem pribave sebi protivpravnu imovinsku korist. Optuženi B. u momentu
oduzimanja novčanika nije znao koliko novca ima u njemu, pa je oduzimajući
novčanik išao za tim da prisvoji  cjelokupni iznos, koji iznos je sud utvrdio
iz nalaza i mišljenja vještaka te  iskaza oštećenog koji navodi da je prije
odlaska u radnju imao nešto više od 100€, a da je potrošio oko 15€ i ostatak
je bio u novčaniku. Optuženi B. je prilikom izlaska iz stana krpom čistio
stvari koje su bile na stolu, kupio čaše i flaše sa stola, kako bi na taj
način, po ocjeni ovoga suda, spriječio da bude indentifikovan, da bi prilikom
izlaska iz stana uzeo ključ iz vrata i zaključao ih sa spoljašnje strane, a
zatim majicom očistio kvaku tih vrata, a što je optuženi B. potvrdio prilikom
iznošenja svoje odbrane kada je na vrlo jasan i precizan način objasnio kako i
na koji način je optuženi B. postupao sa predmetima koji su bili na stolu, pri
čemu optuženi B. dozvoljava mogućnost da je zajedno sa B. kupio čaše sa stola,
te da je to, pored činjenice da je od B. preuzeo kesu sa stvarima, jedina
radnja koju je kritičnom prilikom preduzeo a za koju, po mišljenju odbrane, ne
može odgovarati za krivično djelo razbojništvo. Preduzimanjem navedenih radnji
optuženi su imali za cilj izbjegavanje identifikacije i eventualno
prijavljivanje policiji od strane oštećenog i onemogućavanje oštećenog da
zatraži pomoć, koji je u tom trenutku, ostao zaključan u svom stanu. Na osnovu
ovako utvrdjenog činjeničnog stanja, sud je zaključio da su se u konkretnom
slučaju u radnjama optuženih stekli svi bitni, objektivni i subjektivni
elementi bića krivičnog djela  razbojništva iz čl. 242 st. 1 Krivičnog
zakonika.
U konkretnom slučaju za postojanje krivičnog djela razbojništva iz čl. 242 st.
1 Krivičnog zakonika je bez značaja ko je od optuženih uz primjenu sile,
oduzeo novac, a ovo kod činjenice da su optuženi zajedno bili u stanu
oštećenog, da bi nakon što je optuženi B. primjenio silu na oštećenom i nanio
mu lake tjelesne povrede, oduzeo novac, a optuženi B. nakon toga prihvatio
stvari tačnije kesu sa stvarima koju mu je dao optuženi B., jer za
saizvršilaštvo u konkretnom slučaju nije potrebno aktivno učestvovanje svakog
izvršioca u aktu napada i prisvajanja, već je dovoljno da neki od učesnika
preduzima radnje koje omogućavaju i doprinose izvršenju djela, ako kod njih
postoji volja da krivično djelo izvrše zajednički to jest da djelo hoće kao
zajedničko, pa prema tome i kao svoje.
Dakle, za sud nije bilo dileme, da su oba optužena u vrijeme izvršenja
krivičnog djela bili svjesni svoga djela i htjeli njegovo izvršenje, čime se
rasvjetljava njihova subjektivna veza sa konkretnim krivičnim djelom
manifestovana u umišljaju. Oba optužena su u vrijeme izvršenja krivičnog
djela, u sklopu dogadjaja, postupali po principu podjele rada. B. je preduzeo
silu, na način, kako je to predstavljeno izrekom ove presude, a optuženi B. je
čekao ishod i uzeo stvari koje mu je B. dao. Naprijed izloženo, upućuje na
definitivan zaključak, da je kod oba optužena postojala saizvršilačka volja i
pri ovakvim činjenicama se mora uzeti da su postupali kao saizvršioci.
Sa navedenog, ne stoje navodi odbrane optuženog B. da je samo zbog toga što
je, a kako je to istakao njegov branilac u završnoj riječi prihvatio kesu sa
stvarima od optuženog B.izvršio krivično djelo razbojništvo. Ovo tim prije što
je u toku postupka, na nesumnjiv način utvrdjeno da je optuženi B. svo vrijeme
bio sa optuženim B. u stanu kod oštećenog, da je bio prisutan i stajao sa
strane kada je optuženi B. udario oštećenog bocom po glavi, kada mu je oduzeo
novčanik i pokupio stvari sa stola, koje je stavio u najlonsku kesu, a koju je
B. tada preuzeo od B., bio prisutan kada je optuženi B. uništavao tragove radi
izbjegavanja identifikacije, a zatim zaključavanje oštećenog, a što upućuje na
zaključak da su optuženi u konkretnom slučaju postupali kao saizvršioci, a što
dalje znači, da se optuženi B. P., kritičnom prilikom saglasio, sa svim
radnjama koje je optuženi Ba. preduzeo, a imao je mogućnost, što je i sam
kazao, i što mu je bila obaveza da obavijesti policiju ali to nije učinio jer
je blizak sa B., a nije računao, da zbog toga što je preuzeo kesu od B. može
odgovarati za krivično djelo razbojništvo. Dakle, optuženi su po nalaženju
ovoga suda bili svjesni svog djela i htjeli njegovo izvršenje i u konkretnom
slučaju postupali sa umišljajem.
Što se tiče navoda odbrane optuženog B., da nije izvršio krivično djelo
razbojništvo iz čl. 242 st. 1 Krivičnog zakonika obzirom da u konkretnom
slučaju nedostaje umišljaj na strani optuženog B. kao i to da je optuženi Ba.
postupao u nužnoj odbrani, sud nalazi da su isti bez osnova i bez uticaja na
drugačiju odluku suda, obzirom da je u toku postupka na nesumnjiv način
utvrdjeno da je optuženi B., oštećenom kritičnom prilikom nanio laku tjelesnu
povredu, a da pri tome nije bio napadnut od strane oštećenog niti mu je
prijetio napad, a okolnost koju je B. istakao kao razlog zbog kojeg je bio
isprovociran u smislu da ga je oštećeni, grlio i ljubio, zbog čega je istog
udario se nikako ne može podvesti pod pojmom nužne odbrane.
Sud je cijenio i navode optuženih date na glavnom pretresu i to B. da je toga
dana uzimao tablete Flormidal i to svakih pola sata sat a nakon što je pao
mrak uzeo je i heroin ali se ne sjeća koliko prije nego što je ušao u stan
oštećenog i B. da se u kritičnom periodu liječio od uzimanja narkotika i da je
pio tablete Flormidal koje je pio i kritičnog dana prije nego što su pošli u
stan ovog "Rusa", pa je sud našao da je takvo njihovo isticanje bez uticaja na
njihovu krivicu,  jer su optuženi preduzeli kritičnom prilikom čitav niz
aktivnosti iz kojih proizilazi njihovo racionalno ponašanje, događaja se
sjećaju i o njemu pričaju, a optuženi B. i različito kazuje jer u odbrani u
predhodnom postupku navodi da je bio u narkomanskoj krizi, pa sud nalazi da
optuženi očigledno nius bili u takvom stanju koje bi isključilo ili pak
umanjilo njegovu uračunljivost zbog čega ih je valjalo oglasiti krivim.
Sud je cijenio i ostale provedene dokaze, pa je kod nesumnjivo utvrđenog
činjeničnog stanja, našao da su bez uticaja na drugačije presuđenje.
Prilikom izbora kazne, sud je cijenio sve okolnosti odredjene čl. 42 Krivičnog
zakonika, pa je od olakšavajućih okolnosti na strani optuženog B. B. cijenio
loše materijalne prilike u kojima živi, izraženo kajanje zbog izvršenog djela,
a od otežavajućih okolnosti, raniju osudjivanost zbog istovrsnog krivičnog
djela te i osuđivanost za istorodno djelo nakon predmetnog djela, što je sud
utvrdio iz izvoda iz kaznene evidencije na ime optuženog, pa ga je osudio na
kaznu zatvora u trajanju od dvije godine i šest mjeseci,  smatrajući da je ova
visina kazne adekvatna izvršenom krivičnom djelu, i ličnosti optuženog kao
izvršioca i da će se istom ostvariti posebna svrha kažnjavanja iz čl. 32
Krivičnog zakonika, a u okviru opšte svrhe izricanja krivičnih sankcija iz čl.
4 st. 2 Krivičnog zakonika, odnosno da optuženi ubuduće neće vršiti ovakva ili
druga krivična  djela, te da će se vaspitno uticati na druge da ne vrše
krivična djela. Sud je na strani optuženog B. P. kao olakšavajuće okolnosti
cijenio okolnost da se radi o osobi bez zaposlenja, izraženo kajanje, ranije
dobro ponašanje i s tim u vezi raniju neosudjivanost, što je sud utvrdio iz
izvoda iz kaznene evidencije na ime optuženog,  kao i protek vremena od
izvršenja krivičnog djela u kome optuženi nije ispoljio kriminalnu aktivnost,
pa je našao da su olakšavajuće okolnosti na strani optuženog takvog kvaliteta,
da opravdavaju primjenu instituta ublažavanja kazne, pa ga je sud, primjenom
čl. 45 i 46 Krivičnog zakonika, osudio na kaznu zatvora u trajanju od jedne
godine i šest mjeseci, a što je ispod zakonom predvidjenog minimuma za
navedeno krivično djelo, nalazeći da će se sa ovako izrečenom kaznom zatvora u
svemu ostvariti ciljevi specijalne i generalne prevencije te da će se na
optuženog u dovoljnoj mjeri uticati da ubuduće ne vrši krivična djela.
Na osnovu čl. 51 Krivičnog zakonika optuženima je u izrečene kazne zatvora
uračunato vrijeme koje su proveli u pritvoru od 05. 08. 2008. godine do 27.
05. 2009. godine.
Odluka o troškovima krivičnog postupka donijeta je shodno čl. 202 Zakonika o
krivičnom postupku, pa je sud optužene obavezao da solidarno plate na ime
troškova krivičnog postupka iznos od 815,50 €, a isti se odnose na troškove
nastale povodom medicinskog vještačenja u iznosu od 93,50 €, troškove
finansijskog vještačenja u iznosu od 77,00 €, angažovanje branioca po
službenoj dužnosti adv. I. I. za oba optužena u iznosu od 375,00€, troškove za
angažovanje tumača oštećenom u iznosu od 170,00 €, dok je sudski paušal u
iznosu od 100,00 € odmjeren shodno složenosti i trajanju postupka a cijeneći
imovinske prilike optuženih. Optuženi Bo. P. je obavezan i da plati iznos od
800,00 €, koji iznos se odnosi na naknadu braniocu adv. Đ. S. za odbranu po
službenoj dužnosti a optuženi B. B. iznos od 218,50 €, koji se odnosi na
naknadu braniocu adv. T. N., na glavnom pretresu, postavljenog po službenoj
dužnosti.
Odlučujući o zahtjevu oštećenog da mu se nadokandi šteta koja mu je pričinjena
kritičnom prilikom, sud je našao da su optuženi dužni da solidarno nadoknade
oštećenom na ime materijalne štete iznos od 219,25 €, troškova za angažovanje
punomoćnika u iznosu od 2.962,50 €, a koji troškovi su određeni shodno
tarifnom br. 1, 2, 8, 9, 11, 13, 14 i 17 Advokatske tarife, te troškova za
bolnicu u iznosu od 21,00 €. Sud oštećenom nije priznao troškove za
prevodioca, jer je tumača za ruski jezik angažovao sud i donio rješenje o
naknadi tih troškova. Sud je oštećenog, u smislu čl. 212 Zakonika o krivičnom
postupku, za potraživanja koji se odnose na materijalne troškove mimo
dosudjenih, te na nadoknadu nematerijalne štete, uputio na parnični postupak.
Na osnovu izloženog, odlučeno je kao u izreci presude.  
OSNOVNI SUD U PODGORICI
dana 06.04.2011. godine 
         ZAPISNIČAR                                             PREDSJEDNIK
VIJEĆA-SUDIJA
       Danijela Rajković
Željka Jovović 