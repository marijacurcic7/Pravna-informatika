![](http://upload.wikimedia.org/wikipedia/commons/thumb/2/23/Coat_of_arms_of_Montenegro.svg/180px-
Coat_of_arms_of_Montenegro.svg.png)K. br. 11/786 
U IME CRNE GORE 
OSNOVNI SUD U PODGORICI , kao prvostepeni krivični, po sudiji Željki
Jovović, uz sudjelovanje Danijele Rajković, kao zapisničara, rješavajući u
krivičnom predmetu protiv okrivljenog S. Ž., zbog krivičnog djela iz čl. 348
st. 1 u vezi čl. 339 st. 1 Krivičnog zakonika i okrivljenog Ć. I., zbog
krivičnog djela iz čl. 339 st. 1 Krivičnog zakonika, po optužnici ODT-a u
Podgorici Kt. br. 1759/08 od 26. 10. 2009. godine, nakon održanog glavnog i
javnog pretresa dana  21. 12. 2011. godine, u prisustvu  zamjenika ODT-a A.
B., okrivljenog S. Ž. i njegovog branioca advokata I. S. i okrivljenog Ć. I.,
istog dana donio i  javno objavio  
P R E S U D U 
     Okrivljeni


     **S. Ž.** , JMB 27059xxxxxxxx, od oca B. i majke V., rođene P., rođen 27. 05. 1989. godine u Podgorici, sa prebivalištem u Podgorici Ul. M.P. br. xx, završio srednju frizersku školu, nezaposlen, neoženjen, lošeg imovnog stanja, osuđivan presudom Osnovnog suda u Podgorici K. br. 08/1916 od 26. 01. 2010. godine zbog krivičnog djela iz čl. 399 u vezi čl. 23 KZ (3 mjeseca zatvora uslovno 2 godine),

     **Ć. I.** , JMB 1511982xxxxxx, od oca M. i majke Lj., rođene R., rođen 15. 11. 1982. godine u Podgorici, sa prebivalištem u Podgorici ul. S. B. bb, završio srednju Tehničku školu, zaposlen u D.z. r.j m.i s. p., srednjeg imovnog stanja, neosuđivan.

Krivi su
     Što su:

     Dana 13. 04. 2008. godine oko 02:00 časova, na raskrsnici ulica Vojislavljevića i J. Đ., u Podgorici, ne pridržavajući se saobraćajnih propisa i to okrivljeni Ć. iz čl. 36 st. 1 i čl. 171 st. 2 ZOBS-a na putevima, a okrivljeni S. iz čl. 32 st. 1 i čl. 200 ZOBS-a na putevima, ugrozili saobraćaj i doveli u opasnost život i tijelo ljudi na način što su i to okrivljeni Ć. upravljao putničkim vozilom marke "Golf" reg. oznake PG xxx-xxx iz pravca Ulice 8. marta u pravcu Ulice R. Burića nije se pridržavao zabrane izražene postavljenim saobraćajnim znakom "STOP" obavezno zaustavljanje, već je bez zaustavljanja ušao u označenu raskrsnicu i nije propustio putničko vozilo marke "Suzuki vitara" reg. oznake PG xxx-xx koje je nailazilo sa njegove desne strane, a kojim je iz pravca Ulice Ilije Plamenca upravljao okrivljeni S. Ž. u pripitom stanju pri koncentraciji od 1,25 promila apsolutnog alkohola u krvi, brzinom od 109 km/h dva puta većom od dozvoljene u zoni gradskog ograničenja brzine do 50 km/h, usljed čega je došlo do sudara označenih vozila, kojom prilikom su okrivljeni zadobili tjelesne povrede i to okrivljeni Ć. I. teške tjelesne povrede - potres mozga i nagnječenje glave u oba čeona predjela, a okrivljeni S. Ž. lake tjelesne povrede - nagnječenje glave i ranu razderinu u predjelu donje usne,

     \- čime su izvršili i to okrivljeni S. Ž. krivično djelo teška djela protiv bezbjednosti javnog saobraćaja iz čl. 348 st. 1 u vezi čl. 339 st. 1 Krivičnog zakonika, a okrivljeni Ć. I. krivično djelo ugrožavanje javnog saobraćaja iz čl. 339 st. 1 Krivičnog zakonika.

      Pa im Sud za navedeno krivično djelo primjenom  čl. 4 st. 2, čl. 42 st. 1, čl. 52 st. 2, čl. 53 i 54 Krivičnog zakonika i čl. 226, 229 i 374 Zakonika o krivičnom postupku, izriče

USLOVNU OSUDU 
     Kojom im predhodno utvrđuje: okrivljenom S.Ž. kaznu zatvora u trajanju od 1 (jedne) godine i istovremeno određuje da se ista neće izvršiti, ako okrivljeni u roku od 3 (tri) godine po pravosnažnosti presude ne izvrši novo krivično djelo, a okrivljenom Ć. I. kaznu zatvora u trajanju od 3 (tri) mjeseca i istovremeno određuje da se ista neće izvršiti, ako okrivljeni u roku od 1 (jedne) godine, po pravosnažnosti presude ne izvrši novo krivično djelo.

        Na osnovu čl. 74 Krivičnog zakonika prema okrivljenom S. Ž. se izriče

MJERA BEZBJEDNOSTI
Zabranjuje se okrivljenom S. Ž. da upravlja putničkim motornim vozilom ,,B"
kategorije u trajanju od 3 (tri) mjeseca.  
     Obavezuju se okrivljeni da ovom Sudu solidarno plate na ime troškova krivičnog postupka iznos od 475,00 €, te na osnovu sudskog paušala iznos od po 30,00 €, u roku od 15 dana po pravosnažnosti presude, pod prijetnjom prinudnog izvršenja, na žiro-račun ovog suda br. 832-21-37.

O b r a z l o ž e nj e 
Optužnicom ODT-a Podgorica Kt. br. 1759/08 od 26. 10. 2009. godine
stavljeno je na teret okrivljenom S. Ž. krivično djelo teško djelo protiv
bezbjednosti javnog saobraćaja iz čl. 348 st. 1 u vezi čl. 339 st. 1 Krivičnog
zakonika, a okrivljenom Ć. I. krivično djelo ugrožavanje javnog saobraćaja iz
čl. 339 st. 1 Krivičnog zakonika. Zamjenik ODT Podgorica je zastupajući
optužnicu u završnoj riječi izjavila da imajući u vidu dokaze provedene tokom
glavnog pretresa prije svega nalaz i mišljenje sudskih vještaka nalazi da su
okrivljeni izvršili krivična djela stavljena im na teret pa je predlažila sudu
da okrivljene oglasi krivim i kazni po zakonu, kao i da na osnovu čl. 74
Krivičnog zakonika okrivljenom S. Ž. izrekne mjeru bezbjednosti zabranu
upravljanja motornim vozilom.
            Okrivljeni S. Ž. je u svojoj odbrani datoj u prethodnom postupku pred istražnim sudijom i na glavnom pretresu naveo da se dana 13. 04. 2008. godine, negdje oko 02:00 h, upravljajući svojim vozilom marke "Suzuki Vitara" kretao naseljem Zabjelo brzinom od oko 100 km/h, u alkoholisanom stanju, jer je proslavljao rođendan i popio oko 2 litra piva. Na predmetnoj raskrsnici je imao prednost, kada se nepredviđeno sa lijeve strane kolovoza, iz sporedne ulice, uključilo vozilo marke "Golf 2", koje je ušlo u putanju kretanja njegovog vozila i došlo je do kontakta prednje bočne lijeve strane njegovog vozila sa bočnom desnom stranom vozila marke "Golf 2", u predjelu desnog blatobrana. Od siline udara je izgubio kontrolu nad vozilom i sletio sa desne strane kolovoza, preko trotoara, na zelenu površinu. Inače, put kojim se kretao je put sa prvenstvom prolaza, jer se na priključnom putu, iz koga se uključilo vozilo marke "Golfa 2", nalazi znak "Stop" i pješački prelaz, ali da djelimično osjeća krivicu za nastanak nezgode, jer da se kretao manjom brzinom, vjerovatno do iste ne bi došlo. U predmetnoj saobraćajnoj nezgodi zadobio je povrede a poznato mu je da je i vozač vozila marke "Golf 2" takođe zadobio povrede. Na glavnom pretresu je pojasnio da je počeo da konzumira pivo oko 21:30 h do 24 h, odnosno sat do sat i po prije nezgode i da nije ništa jeo. Dalje je pojasnio da je drugo vozilo primijetio da se uključuje iz sporedne ulice na nekih 25-30 m, i kada je primijetio vozilo kočio je prvo lagano, jer je mislio da će proći a zatim i intenzivno. Kada je ugledao to vozilo je, čini mu se, ušlo do sredine kolovoza. Nakon nezgode interesovao se preko ljekara za zdrastveno stanje lica koje je učestvovalo u nezgodi. U završnoj riječi je izrazio žaljenje što je došlo do nezgode.
            Branilac okrivljenog S. Ž. adv. S. I. u završnoj riječi je naveo da odbrana ne spori odgovornost okrivljenog S., nalazeći da bi se i uslovnom osudom postigla svrha kažnjavanja.
            Okrivljeni Ć. I. je u svojoj odbrani na glavnom pretresu naveo da je kritičnog dana, upravljajući svojim vozilom pored škole "1. jun", došao do predmetne raskrsnice na kojoj je znak "Stop" malo uvučen, pa je stao na znak "Stop", a zatim da bi mogao da ima preglednost raskrsnice, pokušao da uđe u raskrsnicu do mjesta gdje je moguća vidljivost, pa je pogledao lijevo i desno i pošto nije primijetio druga vozila na kolovozu, prvom brzinom je ušao u raskrsnicu,  nakon čega je došlo do kontakta i on se više ničega ne sjeća. Napomenuo je da je predmetna raskrsnica potpuno nepregledna i neosvijetljena i da su loši uslovi raskrsnice. U završnoj riječi je još jednom ponovio da se ne smatra krivim za predmetnu nezgodu.
    Sud je u dokaznom postupku pročitao zapisnik o uviđaju Uprave policije PJ Podgorica br. 1361 od 18. 04. 2008. godine i izvršio uvid u skicu lica mjesta, pročitao izvještaj KC CG Podgorica A. br. 516 od 14. 04. 2008. godine o analizi alkohola u krvi za okrivljenog S. Ž., na saglasan predlog stranaka pročitao nalaz i mišljenje vještaka saobraćajne struke mr. Đ. V. od 19. 05. 2010. godine i vještaka saobraćajne struke Č. G.od 31. 03. 2011. godine te vještake neposredno saslušao na glavnom pretresu od 09. 05. 2011. godine, pročitao nalaz i mišljenje vještaka medicinske struke prof. dr. D. Č. Kri. br. 08/935 od 11. 09. 2008. godine i vještaka saslušao neposredno na glavnom pretresu dana 02. 03. 2011. godine, pročitao izvještaj Uprave policije PJ Podgorica iz kaznene evidencije na ime okrivljenog S. Ž. od 23. 11. 2010. godine i na ime okrivljenog Ć. I. od 22. 07. 2010. godine, i izvršio uvid u fotodokumentaciju Uprave policije PJ Podgorica br. 1361/08 od 13. 04. 2008. godine.
            Iz zapisnika o uviđaju Uprave policije PJ Podgorica br. 1361 od 18. 04. 2008. godine utvrđeno je da je mjesto saobraćajne nezgode pregledna raskrsnica, da je kolovoz asfaltni a ulica Vojislavljevića je uzdužnom punom linijom podijeljena na dvije kolovozne trake a kolovoz puta koji vodi od pravca ulice 27. mart u pravcu ulice Vojislavljevića  je uzdužnom punom linijom podijeljena na dvije kolovozne trake a u istom postoji saobraćajni znak "Stop". Vozilo PG xxx-xxx, kojim je upravljao okrivljeni Ć. I. zatečeno je u raskrsnici prednjim dijelom okrenuto u pravcu ulice 27. mart a zadnjim u pravcu naselja. Vozilo PG xxx-xx kojim je upravljao okrivljeni S. Ž. zatečeno je na zemljanom dijelu sa desne strane kolovoza ulice Vojislavljevića, prednjim dijelom okrenuto u pravcu naselja a gledano od pravca ulice 8. mart u pravcu ulice Radosava Burića. Od materijalnih tragova na licu mjesta zatečeni su tragovi kočenja i zanošenja vozila PG xxx-xx i trag zanošenja vozila PG xxx-xxx. Na vozilu registarskih oznaka PG xxx-xx konstatovana su sledeća oštećenja: prednji branik, prednji vezni lim, poklopac motora, desni far, prednji desni blatobran, maska a moguća su i druga oštećenja a na vozilu registarskih oznaka PG xxx-xxx oštećenja: prednji branik, prednji vezni lim, maska, poklopac motora, desni far, prednji desni blatobran, prednji desni točak i moguća su druga oštećanja. Uvidom u skicu lica mjesta i fotodokumentaciju potvrđene su konstatacije iz zapisnika o uviđaju Uprave policije PJ Podgorica.
            U izvještaju Kliničkog Centra Crne Gore - Podgorica A. br. 516 od 14. 04. 2008. godine je konstatovano da  se okrivljeni S. Ž. kritičnom prilikom nalazio u pripitom stanju sa koncentracijom od 1,11 promila apsolutnog alkohola u krvi. Analiza krvi je izvršena po metodi Widmark i to nakon 86 minuta od nesreće. 
            Vještak saobraćajne struke Đ. V. u nalazu i mišljenju od 19. 05. 2010. godine nalazi je da je opasna situacija stvorena tako što se vozač vozila "Golf" uključivao u raskrsnicu pored vidno postavljenog znaka "Stop" bez zaustavljanja, relativno malom brzinom, koja je neposredno prije kontakta iznosila 17,05 km/h, pri kojoj brzini je imao mogućnost i obavezu da po uočavanju vozila sa desne strane, koje se kretalo putem sa pravom prvenstva, zaustavi svoje vozilo i propusti ga, što nije učinio, već je direktno ušao u putanju kretanja vozila "Suzuki Vitara", čiji vozač  i pored upotrebe radne kočnice, nije uspio da zaustavi svoje vozilo prije mjesta kontakta. Vozač vozila "Suzuki Vitara", upravljao je vozilom neprilagođenom brzinom za gradske uslove vožnje, pri kojoj i pored kočenja nije uspio da izbjegne kontakt, a vozilo bi zaustavio da se kretao brzinom od oko 94 km/h i svakom manjom, a posebno brzinom ograničenja od 50 km/h. Na osnovu prostorno-vremenske analize vještak je utvrdio da je vozilo "Suzuki Vitara" neposredno prije aktiviranja radne kočnice posjedovalo brzinu od oko 109 km/h i zaustavni put pri toj brzini iznosio bi 95,65 m, a vrijeme zaustavljanja bi trajalo 5,32 s dok je vozač reagovao sa kočenjem sa rastojanja od 75,38 m sa koje udaljenosti bi zaustavio vozilo da se kretao brzinom od 94,43 km/h iz čega slijedi zaključak da vozač vozila "Suzuki Vitara" nije imao vremensko-prostornih uslova da kočenjem izbjegne kontakt, jer je dužina zaustavnog puta bila veća od rastojanja sa koga je reagovao kočenjem. Vozač vozila "Golf" imao je mogućnost da u konkretnim uslovima da na vrijeme uoči vozilo, zaustavi se i propusti ga, čime bi kontakt bio izbjegnut, jer je od zaustavne linije na ulazu u raskrsnicu do mjesta kontakta prešao rastojanje od oko 13 m za vrijeme od 2,67 s dok je za to vrijeme vozilo "Suzuki Vitara " bilo udaljeno od mjesta kontakta od oko 80,92m. Vještak je našao da upravljanje vozilom "Golf" predstavlja grešku i osnovni uzrok nastanka nezgode, dok je upravljanje vozilom "Suzuki Vitara" u uzročnoj vezi sa nastankom nezgode. Na glavnom pretresu je ostao kod nalaza i mišljenja od 19. 10. 2010. godine s tim što je ispravio grešku iz nalaza i mišljenja od 19. 10. 2010. godine da upravljanje vozača vozila "Suzuki Vitara" predstavlja grešku koja je u vezi sa posledicama saobraćajne nezgode. Pojasnio je da su zaustavna linija i znak "Stop" na istoj podužnoj udaljenosti u odnosu na uzdužnu osu ulice, što znači da je znak "Stop" u visini zaustavne linije i imaju isto značenje. Zaustavna linija kao horizontalna saobraćajna signalizacija obavezuje vozača na zaustavljanje isto kao i vertikalna signalizacija, a da li je vozač vozila "Golf" bio zaustavljen na toj zaustavnoj liniji nema značaja,  jer je od te zaustavne linije do mjesta kontakta 13 m.  
            Vještak saobraćajne struke G. Č. u svom nalazu i mišljenju od 31. 03. 2011. godine nalazi da je  da je do nezgode došlo primarno zbog znatnog uvećanja brzine kretanja vozila "Suzuki Vitara". Brzina kojom se kretalo ovo vozilo bila je oko 109 km/h,  što je iznad dozvoljene, gdje važi ograničenje od 50 km/h, a da bi se zaustavio prije mjesta sudara sa vozilom "Golf" bilo je potrebno da bude vožen brzinom ne većom od 94 km/h i kao posledica nedovoljne pažnje od strane vozača vozila "Golfa", koji se kretao brzinom oko 20-25 km /h, koji ulaskom u raskrsnicu i presijecanjem ulice Vojislavljevića koja ima pravo prvenstva, bez zaustavljanja, na šta ga je obavezivao vidno postavljen znak "Stop", nije propustio vozilo "Suzuki Vitara", koje mu je dolazilo sa desne strane i imalo namjeru da zadrži pravac kretanja. Iz prostorno vremenske analize vještak je utvrdio da bi zaustavni put vozila "Suzuki Vitara" pri posjedovanoj brzini bio 94 m a vrijeme zaustavljanja bi bilo 5,28 s. Od trenutka reagovanja na opasnost od sudara vozilo "Suzuki Vitara" je od mjesta sudara bilo udaljeno 75,03 m.
Na glavnom pretresu od 09. 05. 2011. godine vještak je ostao pri datom nalazu
od 31. 03. 2011. godine i pojasnio da je vozač "Golf-a" pri ulazu u konfliktnu
raskrsnicu imao mogućnosti da sa svoje desne strane primijeti "Suzuki" koji se
najavljivao svjetlima na vozilu, jer se radi o pravom i preglednom putu.
Dubina preglednosti je relativno velika -veća od 100 m a ukoliko je sa desne
strane kolovoza ulice kojom se kretalo vozilo "Golf" postojalo visoko
rastinje, tada je vozač "Golf-a" imao obavezu da sa većom pažnjom uđe u
konfliktnu raskrsnicu, naravno uz obavezno zaustavljanje ispred nje. Pojasnio
je da bi brzina koju je "Golf" mogao postići od mjesta zaustavljanja do mjesta
kontakta sa prosječnim ubrzanjem koje to vozilo može da ostvari bila oko 20
km/h i iz tog razloga smatra da je vozač vozila "Golf" u konfliktnu raskrsnicu
ušao iz stanja mirovanja ili je posjedovao neku minimalnu brzinu, a što nije
od presudnog značaja za konačno mišljenje o uzroku ove saobraćajne nezgode.
Na glavnom pretresu od 09. 05. 2011. godine, nakon što su vještaci saobraćajne
struke V. Đ. i Č. G. međusobno upoznati sa datim nalazima, saglasno su
izjavili da  se nalazi u suštini ne razlikuju u bitnom, jer su razlike u
minimalnom i beznačajnom procentu u rezultatima kod utvrdjivanja brzine
kretanja i vremensko-prostornih analiza, što nema bilo kakvog uticaja na
uzrokovanje, tok i dinamiku predmetne nezgode a jedina razlika je postojala u
njihovim konačnim mišljenjima, međutim vještaci su saglasni da propusti oba
vozača učesnika nezgode stoje  u uzročnoj vezi sa nastankom iste. Vještaci su
saglasni da je vozač "Suzuki-a" reagovao na opasnost od sudara sa "Golf-om"
kada je bio udaljen od mjesta sudara na oko 75 m, tada je vozač "Suzuki-a"
mogao da primijeti nailazak "Golf-a" iz ulice koja se nalazi sa njegove lijeve
strane i koji ulazi na ulicu kojom se on kreće, a to znači da je vozač
"Golf-a" mogao da primijeti "Suzuki-a" čak i većoj.  Konačno su ostali pri
mišljenju da propusti oba vozača učesnika ove nezgode stoje u uzročnoj vezi sa
nastankom iste.
Iz nalaza i mišljenja vještaka medicinske struke prof. dr. D. Č. Kri. br.
08/935 od 11. 09. 2008. godine, je utvrđeno da je okrivljeni S. Ž. u
predmetnoj saobraćajnoj nezgodi zadobio povrede u vidu nagnječenja glave i
ranu razderotinu u predjelu donje usne, koje se povrede kvalifikuju kao lake
tjelesne povrede, koje su nastale djelovanjem tupine mehaničkog oruđa,
vjerovatno dok se nalazio u svojstvu vozača vozila, kada je došlo do sudara sa
drugim vozilom, dok je okrivljeni Ć. I. zadobio povrede u vidu nagnječenja
glave u oba čeona predjela i potres mozga, koje su kvalifikovane kao teška
tjelesna povreda, jer je potres mozga teška tjelesna povreda, koje su nastale
djelovanjem tupine mehaničkog oruđa, vjerovatno dok se nalazio u svojstvu
vozača vozila, kada je došlo do sudara sa drugim vozilom.
Iz nalaz i mišljenja vještaka D. Č., datog na glavnom pretresu od 01. 03.
2011. godine, sud je utvrdio da je koncetracija alkohola u krvi S. Ž., u
vrijeme nezgode  iznosila od najmanje 1,25 promila do najviše 1,40 promila
odnosno srednje 1,325 promila, što znači da je bio u pripitom stanju, a koji
nalaz je vještak dala na osnovu nalaza o analizi alkohola u krvi kod S. Ž.,
gdje je u krvi ustanovljena koncetracija od 1,11 promila, a u urinu od 2,02
promila kao i izjašnjenja okrivljenog koji se odnosi na konzumiranje alkohola.
Iz izvoda iz kaznene evidencije Uprave policije PJ Podgorica na ime
okrivljenog S. Ž. od 23. 11. 2010. godine utvrđena je njegova ranija
osuđivanost, dok je uvidom u izvod iz kaznene evidencije Uprave policije PJ
Podgorica  ime okrivljenog Ć. I. od 22. 07. 2010. godine, utvrđeno da isti
nije osuđivan.
         Cijeneći sve provedene dokaze pojedinačno i u njihovoj međusobnoj povezanosti, i dovodeći ih u vezu sa odbranom okrivljenih, sud je nesumljivo utvrdio da su okrivljeni S. Ž. i Ć. I. izvršili krivična djela stavljena im na teret na način što su dana 13. 04. 2008. godine oko 02:00 na raskrsnici ulica Vojislavljevića i Janka Đonovića, u Podgorici, ne pridržavajući se saobraćajnih propisa i to okrivljeni Ć. iz čl. 36 st. 1 i čl. 171 st. 2 ZOOBS-a na putevima, a okrivljeni S. iz čl. 32 st. 1 i čl. 200 ZOBS-a na putevima, ugrozili saobraćaj i doveli u opasnost život i tijelo ljudi na način što su i to okrivljeni Ć. upravljao putničkim vozilom marke "Golf" reg. oznake PG xxx-xxx iz pravca Ulice 8. marta u pravcu Ulice Radosava Burića nije se pridržavao zabrane izražene postavljenim saobraćajnim znakom "STOP" obavezno zaustavljanje, već je bez zaustavljanja ušao u označenu raskrsnicu i nije propustio putničko vozilo marke "Suzuki Vitara" reg. oznake PG xxx-xx koje je nailazilo sa njegove desne strane, a kojim je iz pravca Ulice Ilije Plamenca upravljao okrivljeni S. Ž. u pripitom stanju pri koncentraciji od 1,25 promila apsolutnog alkohola u krvi, brzinom od 109 km/h, dva puta većom od dozvoljene u zoni gradskog ograničenja brzine do 50 km/h, usljed čega je došlo do sudara označenih vozila, kojom prilikom su okrivljeni zadobili tjelesne povrede i to okrivljeni Ć. I. - potres mozga i nagnječenje glave u oba čeona predjela, a okrivljeni S. Ž. lake tjelesne povrede - nagnječenje glave i ranu razderinu u predjelu donje usne, čime su ostvarili sva bitna obilježja krivičnih djela i to okrivljeni S. Ž. krivično djelo teško djelo protiv bezbjednosti javnog saobraćaja iz čl. 348 st. 1 u vezi čl. 339 st. 1 Krivičnog zakonika, a okrivljeni Ć. I. krivično djelo ugrožavanje javnog saobraćaja iz čl. 339 st. 1 Krivičnog zakonika.
         Okrivljeni S. Ž. je u svojoj odbrani opisao okolnosti nastanka saobraćajne nezgode i jasno naveo da se kritičnom prilikom kretao brzinom od oko 100 km/h, u alkoholisanom stanju, što je sud utvrdio i iz nalaza i mišljenja vještaka D. Č., u kome je konstatovano da se okrivljeni S. Ž. nalazio u pripitom stanju sa koncentracijom od 1,25 promila apsolutnog alkohola u krvi, u kom dijelu je sud precizirao optužni akt, uzimajući kao utvrđenu koncentraciju najpovoljniju za okrivljenog, a nalazeći pri tome da ne dira u objektivni identitet optužbe, jer se okrivljeni svakako nalazio u pripitom stanju, pri čemu je činjenični opis samo učinio tačnim. Okrivljeni je postupao protivno čl. 32 ZOBS­­-a na putevima, kojim je propisano da vozač na putu u naselju ne smije vozilom da upravlja brzinom većom od 50 km/h i protivno čl. 200 ZOBS­­-a na putevima kojim je propisano da vozač ne smije da upravlja vozilom u saobraćaju na putu niti da počne upravljanje vozilom ako je pod dejstvom alkohola.
            Sud je cijenio navode odbrane okrivljenog Ć. I. da nije kriv za nezgodu i da je predmetna raskrsnica nepregledna i neosvijetljena, pa sud iste nije prihvatio, jer je provedenim dokazima, a posebno iz usaglašenih nalaza i mišljenja vještaka saobraćajne struke Đ. V. i G. Ć., utvrđeno da propusti oba vozača učesnika nezgode stoje  u uzročnoj vezi sa nastankom iste. Vozač "Suzuki-a" je upravljao velikom brzinom od 109 km/h i reagovao je na opasnost od sudara sa vozilom "Golf" kada je bio udaljen od mjesta sudara na oko 75 m, kada je  mogao da primijeti nailazak vozila "Golf" iz ulice koja se nalazi sa njegove lijeve strane i koji ulazi na ulicu koju se on kreće, a to znači da je vozač vozila "Golf" mogao da primijeti "Suzuki-a" na toj minimalnoj udaljenosti, možda čak i većoj, i da je bio dužan da se zaustavi i propusti vozilo "Suzuki" koje mu je dolazilo iz ulice sa pravom prvenstva. Oba vještaka su saglasna da je znak "Stop" bio postavljen na vidno mjesto i da je raskrsnica osvijetljena. Sud je na nesumjiv način utvrdio da je do saobraćajne nezgode došlo na način opisan u izreci presude i na osnovu materijalnih dokaza provedenih u postupku i to sadržinom zapisnika o uviđaju saobraćajne nezgode, uvidom u skicu lica mjesta i uvidom u fotodokumentaciju Uprave policije.   
            Prilikom predmetne saobraćajne nezgode okrivljeni su zadobili povrede i to okrivljeni S. Ž. lake tjelesne povrede, a okrivljeni Ć. I. teške tjelesne povrede što je sud utvrdio iz nalaza i mišljenja vještaka medicinske struke prof. dr. D. Č., čiji nalaz i mišljenje je cijenio kao stručan, objektivan i dat u skladu sa pravilima struke. 
Okrivljeni S. Ž. je bio svjestan da upravljajući vozilom pod dejstvom alkohola
i većom brzinom od dozvoljene može ugroziti javni saobraćaj i dovesti u
opasnost život i tijelo ljudi, na što je i pristao, upuštajući se u vožnju, u
čemu se ogleda njegov eventualni umišljaj, a što je imalo za posledicu da kod
okrivljenog Ć. I. nastupi teška tjelesna povreda kao kvalifikatorna okolnost
za postojanje predmetnog krivičnog djela, a za koju posledicu je okrivljeni
očigledno olako držao da neće nastupiti ili da će je moći izbjeći u čemu se
iscrpljuje njegov svjesni nehat.
Okrivljeni Ć. I. je bio svjestan da svojim nepropisnim postupanjem u
saobraćaju odnosno ne poštovanjem zabrane postavljene saobraćajnim znakom
»Stop« i ne propuštanjem vozila koje je nailazilo sa njegove desne strane,
može ugroziti saobraćaj i dovesti u opasnost život i tijelo ljudi, ali je je
na to pristao, pa se njegov psihički odnos prema izvršenom krivičnom djelu
manifestruje kao eventualni umišljaj, dok je u odnosu na nastalu posledicu,
laku tjelesne povredu koju je u nezgodi dobio S. Ž., postupao iz nehata.
Prilikom utvrđivanja krivične sankcije, sud je na strani okrivljenih u smislu
člana 42. Krivičnog zakonika cijenio sve okolnosti koje utiču da kazna bude
manja ili veća, pa je na strani okrivljenog S. Ž., kao olakšavajuće okolnosti
cijenio iskreno  kajanje, njegovu mladost u vrijeme izvršenja krivičnog djela,
loše imovno stanje, kao i činjenicu da isključivo njegovim nepropisnim
postupkom nije došlo do posledice, već je bilo propusta i drugog učesnika u
saobraćaju, dok je od otežavajućih okolnosti na strani okrivljenog sud našao
raniju osuđivanost koju je utvrdio uvidom u izvod iz kaznene evidencije na ime
okrivljenog, ali s obzirom da se ne radi o istorodnom krivičnom djelu, sud je
naprijed navedene olakšavajuće okolnosti cijenio kao naročito olakšavajuće, a
na strani okrivljenog Ć. I. kao olakšavajuće okolnosti cijenio, ranije dobro
vladanje a s tim u vezi njegovu raniju neosudjivanost, što se sud uvjerio na
osnovu izvoda iz kaznene evidencije na ime okrivljenog, dok otežavajućih
okolnosti na njegovoj strani sud nije našao, pa je sud cijeneći prednje
olakšavajuće okolnosti uz protek vremena od izvršenja djela, našao da prema
okrivljenim nije nužno primijeniti kazne, te im je primjenom čl. 53 i 54
Krivičnog zakonika izrekao uslovne osude kao u izreci presude, smatrajući da
će se i sa prijetnjom izvršenja utvrđenih kazni zatvora i provjerom ponašanja
okrivljenom S. Ž. na tri godine, a Ć. I. na jednu godinu, u dovoljnoj mjeri
uticati da više ne vrše krivična djela, čime će se sa uspjehom ostvariti svrha
uslovne osude iz čl. 52 Krivičnog zakonika u okviru opšte svrhe izricanja
krivičnih sankcija u smislu čl. 4 st. 2 Krivičnog zakonika.
            Okrivljenom S. Ž. je shodno čl. 74. Krivičnog zakonika, izrečena mjera bezbjednosti zabrana upravljanja motornim vozilima “B” kategorije u trajanju od 3 (tri) mjeseca, nalazeći da okolnosti pod kojima je djelo učinjeno, grubo kršenje saobraćajnih propisa, s obzirom da je ograničenje brzine iznosilo 50 km/h, a okrivljeni se kretao brzinom od 109 km/h, te stanje alkoholisanosti, pokazuju da je opasno da okrivljeni upravlja motornim vozilima “B” kategorije u vremenu trajanja ove mjere.
Pošto su okrivljeni oglašeni krivim, sud ih je obavezao da na ime troškova
krivičnog postupka svaki pojedinačno plate iznos od po 30,00 € na ime paušala
kao dijela troškova krivičnog postupka, a da solidarno plate iznos od 475,00 €
na ime naknade za sprovedena vještačenja po vještaku medicinske i saobraćajne
struke, a koji iznos troškova krivičnog postupka je srazmjeran trajanju i
složenosti krivičnog postupka i imovnim prilikama okrivljenih, a ovo shodno
čl. 226 u vezi čl. 229 Zakonika o krivičnom postupku.
            Sa svega izloženog a primjenom čl. 374. Zakonika o krivičnom postupku  odlučeno je kao u izreci.  
OSNOVNI SUD   U PODGORICI,
dana 21. 12. 2011. godine 
Sudija
Željka Jovović, s.r. 
ZTO: Danijela Rajković  