
K.br.581/09/09
U IME CRNE GORE
OSNOVNI SUD U KOTORU , kao nadležni prvostepeni krivični sud, po sudiji
Momirki Marović, uz učešće zapisničara Ana-Marije Petković, u krivičnom
predmetu protiv okrivljenog O. O. zbog krivičnog djela teško djelo protiv
bezbjednosti javnog saobraćaja iz člana 348. stav 1. u vezi sa krivičnim
djelom ugrožavanje javnog saobraćaja iz člana 339. stav 1. Krivičnog Zakonika
i okrivljene K. M. zbog krivičnog djela ugrožavanje javnog saobraćaja iz člana
339. stav 3. u vezi stava 1. Krivičnog zakonika, koji se vodi po optužnici ODT
Kotor Kt. broj 155/09 od 30.09.2009 godine, nakon održanog glavnog i javnog
pretresa dana 19.03.2012 godine u prisustvu zamjenika ODT Kotor Danke
Živković, okrivljenog O. O. i njegovog branioca advokata R. L., okrivljene K.
M. i njenog branioca po službenoj dužnosti advokata Đ. M., vještaka
saobraćajne struke Č. P. i M. A., i dana 20.3.2012 g.donio i javno objavio
sledeću  
P R E S U D U
OKRIVLJENI:
1.   O. O., od oca S. i majke P., rođene T., rođen ..... godine u T.,
stalno nastanjen u B., ..., državljanin Crne Gore, sa završenom SSS, oženjen,
otac troje djece, sa završenom SSS, srednjeg imovnog stanja, protiv koga se ne
vodi postupak za drugo krivično djelo.
             2.  K. M., od oca Z. i majke M., rođene L., rođena ....
godine u B., stalno nastanjena u B., ulica ...., student, lošeg imovnog
stanja, neudata, bez djece, protiv koje se ne vodi postupak za drugo krivično
djelo.
KRIVI SU
            Što su,
            Dana 17.02.2009 godine oko 22,45 časova, na raskrsnici Jadranskog puta - Bulevara i Topliškog puta, u Budvi prvookrivljeni O.O. upravljajući pmv marke "Mercedes 124" registarskih oznaka BD AD 609 sopstveno vlasništvo, suprotno odredbi člana 36. stav 2. i člana 200. stav 1. Zakona o bezbjednosti saobraćaja na putevima, u pripitom stanju sa 1,30 apsolutnog alkohola u krvi, ugrozio saobraćaj i doveo u opasnost život K. M. iz A. i O. M. iz C., na način što dolaskom na raskrsnici za skretanje u lijevo prema Topliškom putu, nije zaustavio i propustio vozila koja na raskrsnici imaju prvenstvo prolaza, već je radnju skretanja u lijevo otpočeo, a da se nije uvjerio da tu radnju može otpočeti bez posledica po druge učesnike u saobraćaju, čime je svoje vozilo doveo u fazu fizičke prepreke na putanji kretanja vozila "Fijat Bravo", te je došlo do fizički kontakta sa pmv marke "Fijat bravo", registarskih oznaka KO ... vlasništvo R. Đ., kojim je iz suprotnog smjera upravljala drugookrivljena K. M. iz pravca B. u pravcu K. sa namjerom da zadrži pravac svog kretanja, suprotno članu 37. stav 3. Zakona o bezbjednosti saobraćaja na putevima, ugrozila saobraćaj i dovela u opasnost život oštećenog O. M. iz C., na način što je izvršila nepravilno prestrojavanje i zauzela nepravilan položaj kretanja kroz raskrsnicu time što je ušla u traku za skretanje u lijevo i iz te trake nastavila pravolinijsko kretanje, a što je imalo za posledicu ostvarivanje kontakta u samoj raskrsnici i to prednjim desnim dijelom vozila prvookrivljenog sa prednjim dijelom pmv drugookrivljene na lijevoj saobraćajnoj traci gledajući iz pravca kretanja prvookrivljenog, a kojom prilikom je drugookrivljena K. zadobila tešku tjelesnu povredu u vidu preloma nosnih kostiju sa dislokacijom-pomjeranje koštanih odlomaka sa nagnječno razdernom ranom u predjelu lijeve bočne strane nosa i oguljotine kože u predjelu lijeve šake, dok je saputnik u vozilu drugookrivljene O. M. iz C. zadobio lake tjelesne povrede u vidu oguljotine kože u predjelu kažiprsta lijeve šake, oguljotine kože u predjelu srednjeg prsta lijeve šake dok je na pmv "Fijat Bravo 200 TD" nastupila materijalna šteta u iznosu od 819,00 €.
            - čime je prvookrivljeni O. učinio krivično djelo teško djelo protiv bezbjednosti javnog saobraćaja iz člana 348. stav 1. u vezi sa krivičnim djelo ugrožavanje javnog saobraćaja iz člana 339. stav 1. Krivičnog Zakonika, a  drugookrivljena K. M. učinila krivično djeo ugrožavanja javnog saobraćaja iz člana 339. stav 3. u vezi stava 1. Krivičnog zakonika.  
Pa sud okrivljenom O. O. na osnovu naprijed navedene krivičnopravne odredbe i
člana  3, 5, 8, 13, 15, 36, 42, 45, 46, 52, 53, i 54. Krivičnog Zakonika i
člana 368. i 374. ZKP-a  i z r i č e
USLOVNU OSUDU 
Kojom utvrđuje kaznu zatvora u trajanju od četiri mjeseca i istovremeno
određuje da se kazna neće izvršiti ukoliko okrivljeni za vrijeme od jedne
godine od dana pravosnažnosti presude, ne učini novo krivično djelo.  
Sud okrivljenoj K. M. na osnovu naprijed navedene krivičnopravne odredbe i
člana 3, 5, 8, 13, 16, 36, 42, 52, 53. i 54. Krivičnog Zakonika i člana 368. i
374. ZKP-a  izriče  
USLOVNU OSUDU 
Kojom utvrđuje kaznu zatvora u trajanju od 30 dana i istovremeno određuje da
se kazna neće izvršiti ukoliko okrivljeni za vrijeme od jedne godine, od dana
pravosnažnosti presude ne učini novo krivično djelo.
Dužni su okrivljeni na ime sudskog paušala uplatiti iznos od po 50,00 eura i
na ime troškova krivičnog postupka solidarno iznos od 1909,60 eura, na žiro
račun Osnovnog suda Kotor broj 832-16-52 u roku od 15 dana od dana
pravosnažnosti presude i dokaz o uplati dostaviti ovom sudu s pozivom na broj
K.581/09/09.  
O b r a z l o ž e nj e
ODT Kotor aktom Kt. broj 155/09 od 30.09.2009 godine optužilo je O. O. zbog
izvršenja krivičnog djela teško djelo protiv bezbjednosti javnog saobraćaja iz
člana 348. stav 1. u vezi sa krivičnim djelom ugrožavanje javnog saobraćaja iz
člana 339. stav 1. KZ-a, i K. M. zbog izvršenja krivičnog djela ugrožavanje
javnog saobraćaja iz člana 339. stav 3. u vezi stava 1. Krivičnog Zakonika.
Postupajući po podnijetoj optužnici sud je dana 19.03.2012. godine zakazao i
održao glavni pretres u prisustvu zamjenika ODT Kotor Danke Živković,
okrivljenog O. O. i njegovog branioca advokata R. L., okrivljene K. M. i
njenog branioca po službenoj dužnosti advokata Đ. M., vještaka saobraćajne
struke Č. P. i A. M. i istog dana donio odluku u ovoj krivičnopravnoj stvari.
U završnoj riječi zamjenik ODT Kotor Danka Živković izmjenila je činjenični
opis na način kao u izreci odluke. Smatrala je da provedeni dokazni postupak
potvrđuje činjenično stanje izloženo u optužnici, a time i krivicu okrivljenih
za predmetnu nezgodu. Zbog svega izloženog predložila je sudu da ih oglasi
krivim i kazni po zakonu.
U završnoj riječi branilac okrivljenog O. O. advokat L. R. izjavio je da je iz
provedenih dokaza tokom postupka a posebno na temelju stručno izvršene
rekonstrukcije spornog udesa utvrđeno da u radnjama okrivljenog O. O. u
konkretnoj nezgodi nema propusta odnosno nedopuštenih radnji koje bi ukazivale
na njegovu odgovornost. Na osnovu svega izloženog branilac okrivljenog O. O.
zahtijevao je da prvookrivljeni O. O. bude oslobođen optužbe za konkretno
krivično djelo.
U završnoj riječi branilac okrivljene K. M. advokat Đ. M. izjavio je da nema
dokaza da je drugookrivljena K. M. uradila krivično djelo koje joj se
optužnicom stavlja na teret, i predložio je sudu da K. M. oslobodi optužbe.
U završnoj riječi okrivljeni O. O. izjavio je da ostaje kod navoda svoje
odbrane, završne riječi svoga branioca i još jednom naveo da je čitavo vrijeme
govorio istinu.
U svojoj odbrani okrivljeni O. O. je pred istražnim sudijom ovog suda dana
08.04.2009 godine naveo da je kritične prilike upravljao vozilom „Mercedes“, i
da je išao iz pravca Kotora. Dodao je da se približavajući raskrsnici
aktiviralo zeleno svijetlo na semaforu, i on je nastavio kako bi skrenuo
lijevo, ka svojoj kući. Vozio je brzinom od oko 20 km/h, a napomenuo je da je
padala kiša i da je bilo klizavo. Hvatajući krivinu u lijevo, vidio je vozilo
koje je naišlo iz pravca Bulevara i koje se pogrešno prestrojilo kao da će da
skrene lijevo put Starog grada, da bi u zadnji čas to vozilo krenulo pravo.
Dodao je da je to vozilo išlo povećanom brzinom, ali da ne zna kojom tačno i
da je na taj način došlo do kontakta, jer okrivljena K. M. nije kočila. Naveo
je da je nakon ostvarenog kontakta izašao iz vozila i tom prilikom se
interesovao kako su ljudi u drugom vozilu i kada je otvorio vrata tog
automobila vidio je djevojku koja je izašla, dok je na mjestu suvozača bio
neki momak. Na njegovo obraćanje djevojka mu je osorno odgovorila da je ništa
ne pita. Zbog toga nije ni imao drugih kontakata sa njima, plašeći se njihove
reakcije. Dodao je da je vozilo „Fiat bravo“ čitavim svojim prednjim dijelom
udarilo u prednji desni točak njegovog „Mercedesa“.
 Okrivljeni O. O. je na glavnom pretresu od 30.11.2009. godine naveo da se
kritičnog dana kretao iz pravca K. prema T., na raskrsnici se pravilno
prestrojio i nakon što se upalilo zeleno svijetlo on je krenuo kroz raskrsnicu
skretanjem u lijevo prema T.. Dok je bio na raskrsnici i čekao da se upali
zeleno svijetlo vidio je vozilo koje se iz pravca Bečića, na ovoj raskrsnici
prestrojilo u prvoj lijevoj traci odmah do ostrva, a ta traka služi za
skretanje u lijevo prema Starom Gradu. Kada je on krenuo kroz raskrsnicu
skretanjem u lijevo prema Toplišu ovo vozilo je umjesto da skrene u lijevo
krenulo pravo i došlo je do kontakta. S obzirom da je bilo upaljeno zeleno
svijetlo za njegov pravac kretanja, on je kroz raskrsnicu veoma malom brzinom
otpočeo radnju uključivanja u raskrsnicu i skretanja u lijevo prema Toplišu.
Vozilo koje je dolazilo iz pravca Bečića i koje se kako je već naveo
prestrojilo u prvu lijevu traku odmah do ostrva, a zna da ta traka služi za
skretanje u lijevo prema Starom Gradu, je došlo velikom brzinom, bez upaljenih
svjetala i nije se zaustavljalo na semaforima već je umjesto da skrene u
lijevo krenulo pravo i to u trenutku kada je on vozilom već bio u raskrsnici.
Tog kritičnog dana za vrijeme služenja liturgije popio je jedan decilitar vina
oko 10,00 sati izjutra, kao i da je u toku dana pojeo oko 1,5 do 2,0 kilograma
crnog grožđa. Okrivljeni je prigovorio nalazu vještaka sudske medicine koji je
samo na osnovu vađenja krvi u jednom navratu ustanovio alkoholisanost od 1,30
promila apsolutnog alkohola u krvi, sa razlogom što krv nije pravilno izvađena
tj. nije izvađenja u dva navrata niti je uziman uzorak urina.
Na glavnom pretresu okrivljeni O.O. dana 02.06.2010. godine je naveo da ostaje
kod svoje odbrane date pred istražnim sudijom ovog suda i na glavnom prestresu
dana 30.11.2009. godine. Dodao je da na tom dijelu bulevara u B., koji vodi od
Bečića prema K., postoje tri trake od čega su dvije lijevo bile sa znakom za
prestrojavanje  koje vode ka Starom Gradu u B., a desna traka je bila sa
znakom za prestrojavanje pravo ka K. i desno ka Toplišu. Okrivljena K. M. se
kretala prvo lijevom trakom i dosta brzo i onda je krenula ka putu za K. kroz
raskrsnicu bez kočenja, kada je on već započeo radnju skretanja lijevo.
Okrivljena je svojim vozilom udarila njega u njegovo vozilo i to u njegovu
prednju stranu i to u točak. Odmah nakon udesa je izašao iz vozila i uputio se
ka vozilu okrivljene, otvorio njena vrata i pitao je da li je povrijeđena. K.
M. je plakala, nije vidio da je ista krvarila i izašla je iz vozila, nije
vidio ni da je povrijeđena. Zatim je okrivljenu K. M. neko od prolaznika
odvezao u Dom zdravlja, a kada se on kasnije interesovao u Domu zdravlja za
njeno zdravlje doktorka mu je rekla da K. M. nema povreda i da je ona lično
tražila uput za bolnicu K..
U svojoj odbrani na glavnom pretresu dana 19.03.2012. godine okrivljeni O. O.
je naveo da ostaje kod svoje odbrane koju je dao pred istražnim sudijom ovog
suda i na ranijim glavnim pretresima, te da ne priznaje izvršenje krivičnog
djela niti krivicu za isto.  
U završnoj riječi okrivljena K. M. izjavila je da ostaje kod navoda svoje
odbrane  i završne riječi svoga branioca.
U svojoj odbrani okrivljena K. M. na glavnom pretresu dana 30.11.2009 godine
navela je da je kritičnog dana upravljala putničkim vozilom Fiat Bravo koje je
njeno vlasništvo, a isto je kupila od R. Đ., na kojeg se još uvjek vodi
saobraćajna dozvola, jer vozilo u vrijeme nastanka nezgode nije bila prevela
na svoje ime. Te prilike sa njom u vozilu je bio njen drug O. M. koji je
sjedio na mjestu suvoozača. Kretala se iz pravca Bečića prema K. i dolaskom na
predmetnu raskrsnicu ona je prošla kroz srednju traku jer joj je bilo upaljeno
zeleno svijetlo, a išla je pravo prema K.. Kada je već ušla u raskrsnicu samo
je osjetila udar u vozilo koje je na raskrsnici išlo prema Toplišu. Vozilo
okrivljenog je primjetila tek u trenutku samog sudara ali ne i prije toga. Na
pomenutoj raskrsnici ušla je u srednju traku jer postoje tri i na toj traci je
bila iscrtana strelica za skretanje u lijevo. Međutim, koliko ona zna ta traka
se koristi za pravac pravo i sada je na toj raskrsnici ispravljena ova
strelica i sada je iscrtano ,,pravo''. Ne sjeća se u koju dio vozila, koje joj
je došlo iz pravca K. i skretalo prema Toplišu, udarila. Sjeća se da se te
prilike kretala brzinom od 40 km/h.
U svojoj odbrani na glavnom pretresu dana 02.06.2010 godine okrivljena K. M.
navela je da iz razloga što je doživjela stres u ovoj saobraćajnoj nezgodi,
bila zbunjena kada je davala odbranu na ranijem glavnom pretresu i to dana
30.11.2009. godine, te da želi da koriguje tu svoju odbranu koju je tog dana
dala i dodala je da se ne sjeća kakav je bio položaj vozila u predmetnoj
raskrsnici neposredno prije saobraćajne nezgode kao ni poslije saobraćajne
nezgode, kako njenog vozila tako ni vozila kojim je upravljao okrivljeni O.
O.. Dodala je da misli da se pravilno kretala kritične prilike kroz raskrsnicu
ali da zbog zadobijenog potresa mozga, šoka i stresa koji je uslijedio nakon
saobraćajne nezgode ne može da se sjeti kako se sve odigralo.
 U svojoj odbrani na glavnom pretresu dana 04.03.2011 godine okrivljena K. M.
je navela da ostaje kod svoje odbrane koju je dala na glavnom pretresu
02.06.2010. godine, a koju odbranu je pružila u prisustvu branioca. Navela je
da odbranu koju je prethodno pružila, a kada nije bila u prisustvu branioca,
je pružila pod stresom i ima izvještaj ljekara specijaliste, da je upravo tog
dana doživjela stres, a koji izvještaj je dao Dr. A. M. dana 22.12.2009.
godine. Navela je da se kritične prilike kretala iz pravca Opštine B. ka K. i
u raskrsnici se nalazila skroz desno u kolovoznoj traci koja je namijenjena za
prestrojavanje za K..
U svojoj odbrani na glavnom pretresu dana 19.03.2012 godine okrivljena K. M.
je navela da ostaje kod svoje odbrane date na glavnom pretresu dana
02.06.2010. godine, a koju odbranu je pružila u prisustvu branioca, te nije
priznala izvršenje krivičnog djela, niti krivicu za isto.  
Sud je u dokaznom postupku radi utvrđivanja činjeničnog stanja i krivice
okrivljenih proveo sledeće dokaze: saslušao vještaka saobraćajne struke Č. P.,
vještaka  saobraćajne struke A. M., pročitao zapisnik o uviđaju Uprave
policije od 17.02.2009 godine, izvršio uvid u skicu lica mjesta predmetne
saobraćajne nezgode, pročitao nalaz i mišljenje vještaka medicinske struke od
09.04.2009. godine i 15.09.2009.godine, pročitao iskaz vještaka medicinske
struke K. N. sa zapisnika van glavnog pretresa od 15.04.2010 godine, izvršio
uvid u izvještaj ljekara specijaliste Doma zdravlja Budva od 24.08.2009 godine
na ime O. M., uvid u nalaz ljekara specijaliste Opšte bolnice Kotor na ime K.
M. od 17.02.2009 godine, pročitao nalaz i mišljenje N.M. - vještaka mašinske
struke od 21.04.2009 godine, nalaz i mišljenje vještaka saobraćajne struke Č.
P. od 09.05.2009. godine, izvještaj Kliničkog centra Crne Gore broj ... od
22.04.2009 godine, iskaz oštećenog O. M. sa zapisnika pred istražnim sudijom
ovog suda od 01.07.2009 godine i od 16.12.2009 godine, pročitao dopunski nalaz
i mišljenje vještaka saobraćajne struke Č. P. od 14.05.2010. godine i iskaz
vještaka sa glavnog pretresa od 02.06.2010. godine i od 04.03.2011. godine,
pročitao zapisnik o rekonstrukciji događaja ovog suda od 12.10.2010 godine.
Iz nalaza i mišljenja vještaka saobraćajne struke Č. P. od 09.05.2009. godine
utvrđeno je da je u trenutku kontakta, brzina kretanja putničkog vozila
Mercedes kretala se oko 16 km/h a brzina kretanja vozila FIAT kretala se oko
41 km/h. Pri ovim brzinama, vozači oba vozila su mogli bezbjedno upravljati
svojim vozilima, pod uslovom da istima upravljaju sa dovoljno pažnje.
Neposredno prije nezgode, vozač vozila Mercedes se kretao pravilnom putanjom
neposredno ispred kao i kroz samu raskrsnicu. Vozač vozila Fiat se kretao
nepravilnom putanjom kako prije tako i kroz samu raskrsnicu, jer se kretao
saobraćajnom trakom koja nije bila namijenjena za kretanje kroz raskrsnicu
pravo a vozač vozila Fiat je želio da kroz raskrsnicu prođe pravo. Apsolutno
se može isključiti mogućnost da je do kontakta vozila došlo na produžetku
krajnje desne saobraćajne trake po kojoj se vozilo Fiat inače trebalo kretati
za prolazak pravo kroz raskrsnicu. Vozač vozila Mercedes se nije na pouzdan
način uvjerio da li će vozač vozila Fiat kroz raskrsnicu proći pravo, nego je
samo na osnovu pretpostavke da će to vozilo skrenuti u lijevo, nastavio
kretanje kroz raskrsnicu u lijevo i tako presjekao putanju kretanju vozilu
Fiat a što je za posledicu imalo ostvarivanje kontakta ova dva vozila. Vozač
vozila Fiat se kretao nepravilnom putanjom i nepravilnom putanjom je stupio u
raskrsnicu, što je uticalo zbunjujuće na vozača vozila Mercedes. Nepravilna
putanja kretanja vozila Fiat kroz raskrsnicu je takođe bila u uzročnoj vezi sa
nastankom nezgode. U svom zaključku vještak navodi da je do saobraćajne
nezgode došlo usled toga što se vozač vozila Mercedes nije u dovoljnoj mjeri
uvjerio da radnju skretanja u lijevo može izvršiti bezbjedno, čime je svoje
vozilo doveo u fazu fizičke prepreke na putanji kretanja vozila Fiat, kao i
zbog toga što je vozač vozila Fiat stupio nepravilnom putanjom u raskrsnicu i
kretao se nepravilnom putanjom kroz raskrsnicu, čime je doveo u zabludu vozača
vozila Mercedes. Naprijed navedeni propusti oba vozača su imali za posledicu
da pomenuta vozila ostvare kontakt u samoj raskrsnici.
            Iz dopunskog nalaza i mišljenja vještaka saobraćajne struke Č. P. od 14.05.2010 godine utvrđeno je da je vozač vozila Mercedes bio dužan da zastane u raskrsnici dok se pouzdano ne uvjeri kuda će proći vozilo iz suprotnog smjera kroz raskrsnicu. Vozilo Fiat se nalazilo na vrlo bliskom odstojanju od mjesta kontakta, kada je vozač vozila Mercedes započeo ,,manevar skretanja'' u lijevo i nije imao vremena čak ni da započne sa intezivnim kočenjem prije kontakta. Vozač vozila Fiat nije imao mogućnosti i vremena da reaguje odnosno da kočenjem ili manevrom izmicanja (u lijevo ili desno) izbjegne kontakt sa vozilom Mercedes, jer je na raspolaganju imao vremena tek da započne sa reakcijom ali ne i da je realizuje bilo kočenjem bilo bočnim izmicanjem. Obzirom da na vozilu fiat nije bio uključen lijevi pokazivač pravca, vozač vozila Mercedes je mogao zaključiti da vozač vozila Fiat želi da kroz raskrsnicu prođe pravo. Ako je pak uočio da se on kreće saobraćajnom trakom za skretaje u lijevo a ne daje pokazivač pravca za skretanje u lijevo, onda je to bila nejasna situacija, pa je vozač vozila Mercedes trebao sačekati da se pouzdano uvjeri kuda će kroz raskrsnicu proći vozilo Fiat obzirom na svoju obavezu da je dužan da propusti vozila iz suprotnog smjera, prije skretanja u lijevo. Međutim, obzirom da situacija sa vozilom Fiat nije bila jasna, opreza radi je trebalo sačekati da se ta situacija razjasni, pa tek onda započeti sa radnjom skretanja u lijevo. Sa saobraćajno tehničkog aspekta osnovni propust koji je u upravljanju vozilom učinio vozač vozila Mercedes je što nije propustio vozila koja su mu u raskrsnici dolazila iz suprotnog smjera, a putanje kretanja su im se sjekle, jer je bilo neophodno da opreza radi sačeka, kuda će vozilo Fiat proći kroz raskrsnicu, obzirom da na istom nije bio uključen lijevi pokazivač pravca.
Vještak saobraćajne struke Č. P. je na glavnom pretresu dana 02.06.2010 godine
naveo da ostaje kod svog  nalaza i mišljenja od 09.05.2009. godine i dopunskog
nalaza i mišljenja od 14.05.2010. godine. Dodao je da s obzirom da je u
pitanju geometrijski nepravilna raskrsnica, da obzirom na skicu lica mjesta
koja je urađena od strane policije, to nije moguće da se vozilo Fiat kretalo
krajnje desnom saobraćajnom trakom u pravcu kretanja, jer u tom slučaju
položaj vozila nakon nezgode ne bi bio takav kakav je prikazan na skici lica
mjesta koju je uradila policija, a manje je vjerovatno da se kretalo krajnje
lijevom saobraćajnom trakom u pravcu kretanja i da se sve to može provjeriti
jedino postavljanjem vozila u raskrsnici. Jedino bi se rekonstrukcijom
saobraćajne nezgode mogla otkloniti sumnja kojom saobraćajnom trakom se
kretalo vozilo Fiat, a od te činjenice zavisi utvrđivanje uzroka saobraćajne
nezgode.
Vještak Č. P. je u svom nalazu i mišljenju od 17.10.2010 godine, a nakon
izvršene rekosntrukcije, je naveo da obzirom na konstruktivne karakteristike
raskrsnice i kolovoznih traka koje ulaze u raskrsnicu, imajući pri tome u vidu
pravce kretanja vozila, proizilazi sledeće: krajnja desna saobraćajna traka iz
pravca kretanja vozila FIAT je smaknuta u odnosu na kolovoznu traku u koju je
trebalo da stupi vozilo FIAT da bi nastavilo kretanje prema K., obzirom na
prethodnu činjenicu nije moguće da se vozilo FIAT kretalo tom saobraćajnom
trakom a da se nakon nezgode, ovo vozilo nađe zadnjim dijelom naspram
razdjelnog ostrva kako je to utvrđeno rekonstrukcijom saobraćajne nezgode.
Vozilo MERCEDES se takođe nije moglo naći naspram kolovozne trake koja iz
raskrsnice vodi prema K., ako je do kontakta došlo na putanji kretanja vozila
FIAT sa krajnje desne saobraćajne trake u pravce kolovozne trake prema K..
Pravci brzina kretanja vozila (uzimajući u obzir i odnos masa vozila) kao
vektorske veličine, nakon sukobljavanja (sudara vozila) ne mogu da daju
rezultantu po kojoj bi se vozilo FIAT kretalo zadnjim krajem po sredini
raskrsnice a da se pri tome i vozilo MERCEDES kreće u tom pravcu, dakle ovo je
suprotno fizičkim zakonima. Ne može se isključiti mogućnost da se vozilo
MERCEDES kroz raskrsnicu kretalo „plitkom“ putanjom usled čega je potisnuto na
ivičnjak, ali ovo nije u uzročnoj vezi sa nastankom nezgode, obzirom da bi do
sudara vozila došlo i pod uslovom da se ovo vozilo kretalo pravilnom putanjom
kroz raskrsnicu. Nacrtana je skica u razmjeri sa realnim prikazom rasporeda
prostora u raskrsnici i ulaznih kolovoznih traka i na istoj slici je izvršena
rekonstrukcija-simulacija sudara vozila pod uslovom da se vozilo FIAT kretalo
jednom od tri saobraćajne trake i utvrđeno je da pri sudaru vozila ako se
vozilo FIAT kreće krajnjom desnom saobraćajnom trakom, vozila ne mogu zauzeti
položaj koji su zauzela u konkretnom slučaju (skica-1), zatim je izvršen sudar
vozila ako se vozilo FIAT kreće srednjom saobraćajnom trakom i pri tome je
utvrđeno da je u tom slučaju položaj vozila podudaran sa položajem koji su
stvarno zauzela nakon nezgode (koji je identifikovan rekonstrukcijom nezgode,
skica-2), i izvršen je sudar vozila ako se vozilo FIAT kreće krajnjom lijevom
saobraćajnom trakom, pri čemu su vozila zauzela realniji-približniji položaj
nego što je to u slučaju kada se vozilo FIAT kreće krajnjom desnom
saobraćajnom trakom (skica 3). Iz prethodnog vještak zaključuje da se vozilo
Fiat u konkretnom slučaju nije moglo kretati krajnjom desnom saobraćajnom
trakom, nego je u raskrsnicu stupilo krećući se srednjom saobraćajnom trakom,
na što dinamički tok nezgode nedvosmisleno ukazuje, što je istovremeno odgovor
na postavljeno pitanje suda, kojom saobraćajnom trakom je vozač vozila Fiat
stupio u raskrsnicu.
             Vještak saobraćajne struke Č. P. je na glavnom pretresu dana 04.03.2011 godine naveo da ostaje u svemu kao u nalazu i mišljenju od 17.10.2010 godine, a koji nalaz je dao nakon rekonstrukcije predmetne saobraćajne nezgode, kada je realno sagledana prostorna pozicija i raskrsnice i vozila, a što nije mogao prethodno da uradi bez rekonstrukcije saobraćajne nezgode, a iz razloga što se rekonstrukcijom utvrdilo da je predmetna raskrsnica ,,smaknuta''. Pod pojmom ,,smaknuta'' podrazumjeva se, da se uzdužne ose kolovoza ispred i posle raskrsnice ne podudaraju. U konkretnom slučaju krajnja desna saobraćajna traka kojom se kretalo vozilo Fiat, nije naspram kolovozne trake koja vodi prema K. nego u samoj raskrsnici vozač mora da izvrši korekciju putanje izmicanjem u lijevo, da bi ušao u kolovoznu-saobraćajnu traku prema K.. Vještak isključuje mogućnost da se vozilo Fiat kritične prilike kretalo krajnje desnom saobraćajnom trakom, došlo u sudarnoj poziciji na raskrsnici i nakon sudara zauzelo poziciju u raskrsnici tako što se zadnjim krajem nalazilo naspram razdjelnog ostrva po zakonima fizike, i slaganja sila kao vektorskih veličina ovo nije moguće. Što se tiče putanje kretanja vozila Mercedes vještak ni u prethodnom nalazu, a ni na tom glavnom pretresu nije našao da je ono bilo nepravilno i da je zbog te putanje došlo do nezgode, a drugo je pitanje da li se ta putanja smjela realizovati u tom trenutku u odnosu na vozilo Fiat. Putanja vozila Mercedes kroz raskrsnicu je bila pravilna sa saobraćajno tehničkog aspekta, te da nije u uzročno posledičnoj vezi sa nastankom saobraćajne nezgode, a drugo je pitanje da li je trebala biti realizovana u tom trenutku u odnosu na vozilo Fiat. Ako bi pošli od oznaka na kolovozu i naknadno utvrđenog geometrijskog oblika raskrsnice, pouzdano se može zaključiti da vozilo Fiat nije moglo doći u sudarni položaj i nakon sudara zauzeti položaj u raskrsnici prikazan skicom lica mjesta, a to znači da je ono moralo doći ili srednjom ili krajnjom lijevom saobraćajnom trakom, što je prema oznakama na kolovozu bila nepravilna putanja kroz raskrsnicu.
Vještak saobraćajne struke Č. P. naveo je na poslednjem glavnom pretresu dana
19.03.2012 godine da u svemu ostaje kao u nalazu i mišljenju od 17.10.2010.
godine, a koji nalaz je dat nakon izvršene rekonstrukcije. Vještak Č. P. je na
glavnom pretresu dana 19.03.2012 godine naveo da u svemu ostaje kao u nalazu i
mišljenju od 17.10.2010.godine. Dodao je  da je nakon izvršene rekonstrukcije
učinjeno nespornim da se vozilo Fiat kretalo srednjom saobraćajnom trakom, dok
su ostali parametri saobraćajne nezgode ostali isti kao u prethodnom datom
pismenom nalazu i dopuni nalaza, što sve znači da je zaključak o uzroku
nezgode ostao isti kao u osnovnom pismenom nalazu. Dodao je da u raskrsnici i
kada su vozila prestrojena za određene smjerova kretanja, je po pravilu i da
bude uključen pokazivač pravca za smjer kretanja, te da ukoliko pokazivači
pravca na vozilu nijesu uključeni, to za drugog vozača znači da treba da bude
oprezan i da vidi kako će se razvijati situacija. Vještak je naveo da su
vozači u saobraćaju dužni da postupaju u skladu sa ponašanjem drugih učesnika
u saobraćaju a ne može znati što drugi učesnici u saobraćaju pri tome misle,
te da iz spisa predmeta nije mogao utvrditi da li su bili uključeni pokazivači
pravca na vozilu Fijat. Vještak Č. P. je istakao da ne zna kakva je
horizontalna signalizacija u vrijeme udesa bila prije raskrsnice i to na 50
metara gledano iz pravca kretanja vozila Fijat, a po pravilu trebala bi biti
usaglašena sa onom koja je bila neposredno ispred raskrsnice u kojoj vozači
moraju imati odgovarajuće pozicije za namjeravane smjerove kretanja, a ako tu
poziciju nijesu zauzeli onda moraju se kretati prema horizontalnoj
signalizaciji. Vještak je naveo da se ne sjeća da je saobraćaj bio regulisan
svjetlosnim znacima, a ako je bio regulisan svjetlosnim znacima vozilo Fiat se
sigurno nije zaustavilo ispred raskrsnice da bi čekalo promjenu znaka. Vještak
je istakao da su vozači vozila dužni da vozilima i ispred i u samoj raskrsnici
upravljaju sa povećanom pažnjom. Dodao je i da je i vozač vozila koji vozi
kroz raskrsnicu dužan i da gleda odvijanje saobraćaja kroz raskrsnicu ali i da
zaključuje shodno postavljenoj signalizaciji i rasporedu vozila, te da donosi
odluku. Vještak navodi da je vozač vozila u raskrsnici dužan da posmatra
saobraćajnu situaciju, da vidi raspored učesnika u saobraćaju, ko se kojom
površinom kreće i da shodno tome donosi odluke kako će dalje da postupi.
Takođe, dodaje da je vozač vozila koji skreće u raskrsnicu u lijevo dužan da
propusti vozilo koje se kreće iz suprotnog pravca ukoliko su putevi iste
važnosti.
Vještak saobraćajne struke A. M. je u svom iskazu na glavnom pretresu dana
19.03.2012. godine naveo da u svemu ostaje pri pisanom nalazu i mišljenju od
20.06.2011 godine Centra za saobraćajno mašinska vještačenja. Na osnovu
ekspertize utvrđeno je da je okrivljeni vozač putničkog vozila marke „Mercedes
124“ registarski broj BD ... preduzeo radnju prelaska preko svoje lijeve
kolovozne trake, a da se prethodno nije uvjerio da će tu radnju obaviti na
bezbjedan način. Ukoliko je okrivljeni znao ( a to nije mogao tehnički da zna)
za regulaciju saobraćaja posmatrano iz smjera B., tada je doveden u zabludu,
ali i pored toga ne isključuje njegovu odgovornost posmatrano sa tehničkog
aspekta. Okrivljeni vozač putničkog vozila marke „Fiat Bravo“ registarski broj
KO ... u sektor raskrsnice i njegov mikrolokalitet, stupio je sa svoje srednje
saobraćajne trake desne kolovozne trake koja je namijenjena za kretanje u
lijevo imajući u vidu uviđajnu dokumentaciju.
Vještak A. M. je na poslednjem glavnom pretresu dana 19.03.2012 godine dodao u
konkretnom slučaju nema podataka za vertikalnu signalizaciju, a koja je morala
da prati usaglašenost horizontalne signalizacije, u pravcu kretanja putničkog
vozila Fiat. Ovdje je činjenica da je posmatrano da iz smjera putničkog vozila
Fijat desna kolovozna traka podijeljena na tri saobraćajne trake, od kojih su
u sektoru raskrsnice dvije za skretanje u lijevu stranu i jedna za skretanje u
desno i pravo. Predmetna raskrsnica jeste smaknuta i sa saobraćajno tehničkog
aspekta, a po njegovom mišljenju poznavajući sam sektor raskrsnice i
frekvenciju saobraćajno tehničkog aspekta je potpuno pogrešno regulisano.
Dodao je da je današnje činjenično stanje drugačije i upravo je definisano po
frekvenciji saobraćaja i prati je vertikalna saobraćajna signalizacija.
Okrivljeni iz položaja sjedišta putničkog vozila Mercedes a u fazi ulaska u
raskrsnicu ne može da procijeni koja od kojih saobraćajnih traka sa lijeve
strane je namjenjena za koji smjer kretanja. Dodao je da je upravo odgovornost
okrivljenog vozača putničkog vozila Mercedes to što se prethodno nije uvjerio
da će preuzetu radnju skretanja u lijevu stranu obaviti na bezbjedan način jer
je iz suprotnog smjera dolazilo putničko vozilo marke Fiat, koje se kretalo
srednjom saobraćajnom trakom i ulazilo u raskrsnicu iz ove pozicije a vozač
putničkog vozila marke Mercedes je presjekao desnu kolovoznu traku posmatrano
iz B. prema K.. Vještak navodi da je propust vozača putničkog vozila marke
Fiat što je radnju prolaska kroz raskrsnicu preuzeo sa srednje saobraćajne
trake, svoje desne saobraćajne trake, koja je namjenjena za lijevo, ka centru
Starog Grada, te da isti predstavlja takođe uzročno posledični uzrok predmetne
saobraćajne nezgode, ili se nalazi u uzročno posledičnoj vezi. Vještak je
istakao da se vozilo marke „Mercedes“ kretalo pravilno lučnom putanjom
skretanja u lijevu stranu, dok se vozilo marke Fiat nije pravilno kretalo kroz
raskrsnicu. Vještak je naveo i da je za vremensko rastojanje od 1,68 sekundi
putničko vozilo Fiat prešlo je rastojanje od 19,2 m, dok je za isto vrijeme
putničko vozilo Mercedes prešlo rastojanje od 7,7 m. Istakao je i da se
potpuno precizno ne može opredjeliti gdje se koje vozilo nalazilo u sektoru
raskrsnice, ali je mišljenja da je vozilo Mercedes bilo na početku lučnog
kretanja s obzirom na dužinu putničkog vozila Mercedes 124, od 4,8 m u nivou
razdelne linije desne i lijeve saobraćajne trake i to svojim prednjim lijevim
uglom, dok se u istom ovom momentu vozilo Fiat nalazilo oko nivoa prednje
ivice pješačkog prelaza posmatrano u njegovom smjeru kretanja. Dodao je i da
je vozač dužan da propusti vozilo sa kojim mu se ukršta pravac kretanja, a pri
tom imajući u vidu da se nalazi na putu iste važnosti ili istog prioriteta.
Vještak je naveo da su putevi iste važnosti posmatrano za pravce kretanja
odakle su učesnici predmetne saobraćajne nezgode došli u konkretan položaj.
Uvidom u zapisnik o uviđaju Uprave policije od 17.02.2009. godine utvrđeno je
da je isti sačinjen povodom predmetne saobraćajne nezgode, te da je kritičnom
prilikom okrivljeni O. O. upravljao p.m.v. marke ,,Mercedes'' registarskih
oznaka BD .., sopstveno vlasništvo, da je okrivljena K.M. kritičnom prilikom
upravljala p.m.v. marke ,,Fiat'' registarskih oznaka KO .., vlasništvo R. Đ.,
te da je svjedok O. M. kritičnom prilikom bio suvozač u p.m.v. marke ,,Fiat''
registarskih oznaka KO ... Dalje je utvrdđeno da je mjesto saobraćajne nezgode
raskrsnica Jadranskog puta-Bulevara i Topliškog puta u B., te da je kolovoz u
vrijeme nezgode bio mokar. Iz zapisnika se takođe utvrđuje tačan položaj u
kome su vozila zatečena na licu mjesta nakon ostvarenog kontakta, kao i
materijalni tragovi pronađeni na licu mjesta, kao i oštećenja na vozilima
učesnika nezgode. Uvidom  u skicu lica mjesta predmetne saobraćajne nezgode
koja čini sastavni dio zapisnika o uviđaju utvrđen je izgled lica mjesta, kao
i položaj u kome su vozila učesnika nezgode zatečena na licu mjesta, nakon
ostvarenog kontakta, kao i samo mjesto fizičkog kontrakta, te fiksna tačka.
Uvidom u nalaz i mišljenje vještaka medicinske struke K. N. od 09.04.2009.
godine utvrđeno je da je K. M. kritične prilike zadobila sledeće povrede:
prelom nosnih kostiju sa dislokacijom-pomjeranjem prelomljenih koštanih
odlomaka i sa nagnječno-razdernom ranom u predjelu lijeve bočne strane nosa-
teška tjelesna povreda i oguljotinu kože u predjelu lijeve šake-laka tjelesna
povreda. Navedene povrede u svom zbiru predstavljaju tešku tjelesnu povredu.
Uvidom u nalaz i mišljenje vještaka medicinske struke K. N. od 15.09.2009.
godine utvrđeno je oštećeni O. M. zadobio sledeće povrede: oguljotinu kože u
predjelu kažiprsta lijeve šake i oguljotinu kože u predjelu srednjeg prsta
lijeve šake. Navedene povrede u svom zbiru predstavljaju laku tjelesnu
povredu. Okrivljeni O. O. se u vrijeme odigravanja predmetne saobraćajne
nezgode nalazio u pripitom stanju sa koncetracijom apsolutnog alkohola u krvi
u iznosu od 1,3 promila.
Uvidom u izvještaj ljekara specijaliste Doma zdravlja B. od 24.08.2009.godine
na ime O. M. utvrđeno je da je oštećenog O.M. pregledala Dr. D. S., koja je
tom prilikom konstatovala povrede, utvrdila dijagnozu i dala terapiju.
 U svom iskazu vještak medicinske struke K. N. je naveo da je okrivljenom O.
O. uzet uzorak krvi na analizu dana 18.02.2009. godine u 01,00 časova, dakle
dva sata i 45 minuta nakon odigravanja predmetne saobraćajne nezgode. U tom
uzorku krvi utvrđena je koncentracija apsolutnog alkohola u iznosu od 0,97
promila. Shodno izjavi okrivljenog O. O. jasno je da je od završetka ispijanja
alkoholnog pića pa do odigravanja predmetne saobraćajne nezgode proteklo više
od 60 minuta, pa je apsolutno jasno da se isti u vrijeme odigravanja predmetne
saobraćajne nezgode nalazio u fazi eliminacije alkohola iz organizma. To je
faza u kojoj vladaju određene biološke pravilnosti na osnovu kojih je i moguće
takozvano retrogradno preračunavanje, a po zakonima tom preračunavanja on je
utvrdio da je imenovani u vrijeme odigravanja saobraćajne nezgode imao
koncentraciju apsolutnog alkohola u krvi od 1,3 promila. Kada znamo da je neko
u vrijeme odigravanja kritičnog događaja bio u fazi eliminacije alkohola iz
oganizma, potpuno je nebitno da li je krv vađena jedan put, dva puta ili više
puta i potpuno je nebitno da li je uzorak ili uzorci krvi uzet ili uzorak ili
uzorci mokraće. Pošto je u konkretnom slučaju krv na analizu uzeta dva sata i
45 minuta nakon odigravanja kritičnog događaja, a na drugi način odnosno
izjavom okrivljenog O. O.je nedvosmisleno utvrđeno da se nalazio u fazi
eliminacije alkohola iz organizma u vrijeme odigravanja predmetne saobraćajne
nezgode, to su računanja potpuno tačna i to što nije uzet drugi uzorak krvi
ili eventualno uzorak mokraće, nema nikakve veze na tačnost proračuna.
Činenica da je okrivljeni pojeo kilo i po do dva kila crnog grožđa ne utiče
bitno na utvrđenu koncentraciju alkohola u krvi. Kada neko u trenutku
odigravanja saobraćajne nezgode ima 1.30 promila alkohola u krvi, u pripitom
stanju javljaju se prvi znaci uticaja alkohola na organizam. Dolazi do
smanjenja percepcije, dolazi do prostorne dozorjentisanosti, često su procjene
udaljenosti predmeta pogrešne, smanjuje se vidni ugao, što sve zajedno bitno
utiče na sposobnost za bezbjednu vožnju. Koncentracija od 1,30 promila smatra
se udžbeničkom granicom odnosno graničnom koncentracijom i označava granicu za
bezbjednu odnosno nebezbjednu vožnju.
Uvidom u nalaz ljekara specijaliste Opšte bolnice K. na ime K. M. od
17.02.2009. godine utvrđeno je da je okrivljenu nakon saobraćajne nezgode
pregledao Dr. T. D., koji je tom prilikom izvršio pregled, utvrdio dijagnozu i
odredio terapiju.
Uvidom u nalaz i mišljenje N. M. - vještaka mašinske struke od 21.04.2009.
godine utvrđeno je da je na vozilu marke ,,Fiat Bravo 100 TD'' kojim je
kritičnom prilikom upravljala okrivljena K. M., usled predmetne saobraćajne
nezgode nastupila šteta u iznosu od 819,00 €, u vremenu nastanka.
            Uvidom u Izvještaj Kliničkog centra Crne Gore broj ... od 22.04.2009. godine utvrđeno je da je okrivljeni O. O. kritične prilike bio u pripitom stanju, te da je imao 0,97 promila apsolutnog alkohola u krvi.
            Oštećeni O. M. je naveo da se ne pridružuje krivičnom gonjenju i ne postavlja imovinsko pravni zahtjev. Nalazio se na mjestu suvozača u fiatu kojim je upravljala K.M. i išli su iz pravca B. prema K.. Na semaforu su pričekali zeleno svjetlo, kako bi nastavili pravo i za to vrijeme je on kucao SMS na mobilnom telefonu. U jednom trenutku kada je M. krenula, on je sasvim slučajno podigao glavu i vidio je 10 metara ispred njih jedno veliko vozilo, mercedes crne boje. Ona je zakočila, kako ne bi udario u njih i kako je bilo klizavo proklizala je i tako je došlo do kontakta njihovog vozila sa desnom bočnom stranom tog mercedesa. On je imao povredu prsta lijeve ruke, zbog koje je odmah otišao u Dom zdravlja B.. Dodao je da kada su došli na raskrsnicu ne zna u koju od tri trake za prestrojavanje se prestrojila K. M., da li u središnju ili krajnju desnu.
 Iz zapisnika o rekonstrukciji događaja ovog suda od 12.10.2010. godine
utvrđeno je da su istoj prisustvovali okrivljeni O. O. i K. M., njihovi
branioci, kriminalistički tehničar R. M., svjedok O. M. i vještak saobraćajne
struke Č. P., te da su u vrijeme nastanka saobraćajne nezgode, u predmetnoj
raskrsnici gledano iz pravca B. ka Kotoru, dvije saobraćajne trake bile
namijenjene za skretanje u lijevo, a jedna za kretanje pravo i skretanje u
desno.  
Na osnovu svih izvedenih dokaza, cijeneći ih pojedinačno i u uzajamnoj
povezanosti u skladu sa članom 370. stav 3. Zakonika o krivičnom postupku, a u
odnosu na odbranu okrivljenih, sud je nesporno utvrdio činjenično stanje bliže
navedeno u izreci odluke.
Naime, kao prvo iz odbrane okrivljenih O. O. i K. M., oštećenog O. M.,
zapisnika o uviđaju i skice lica mjesta sačinjenih od strane Uprave policije
povodom predmetne saobraćajne nezgode, sud je nesporno utvrdio da se predmetna
saobraćajna nezgoda desila dana 17.02.2009. god. oko 22,45 časova na
raskrsnici Jadranskog puta- Bulevara i Topliškog puta u B., kao i da je
kritičnom prilikom u javnom saobraćaju prvookrivljeni O. O. upravljao pmv
marke ,,Mercedes 124'', registarskih oznaka BD .., sopstveno vlasništvo, i to
iz pravca Kotora ka Topliškom putu, kao i da je iz pravca Bečića prema Kotoru
pmv marke ,,Fiat Bravo'', registarskih oznaka KO .., u vlasništvu R. Đ.,
upravljala drugookrivljena K. M., kao i da je tom prilikom sa njom u vozilu na
mjestu suvozača bio oštećeni O. M.. Dalje je sud iz iskaza drugookrivljene K.
M., oštećenog O. M. a koji su potvrđeni njihovom medicinskom dokumentacijom,
kao i nalazom i mišljenjem stalnog sudskog vještaka medicinske struke dr K.
N., koji je sud prihvatio kao objektivan i dat u skladu sa pravilima struke,
utvrdio da je drugookrivljena K. M. kritičnom prilikom zadobila tešku tjelesnu
povredu u vidu preloma nosnih kostiju  sa dislokacijom- pomjeranjem
prelomljenih koštanih odlomaka i sa nagnječno-razdernom ranom u predjelu
lijeve bočne strane nosa i oguljotinu kože u predjelu lijeve šake, kao i da je
oštećeni O. M. istom prilikom zadobio laku tjelesnu povredu u vidu oguljotine
kože u predjelu kažiprsta lijeve šake i oguljotinu kože u predjelu srednjeg
prsta lijeve šake.
Sud je utvrdio da je do nezgode došlo usled propusta učinjenih od strane oba
okrivljena, i to na način što se prvookrivljeni O. O. kritičnom prilikom nije
u dovoljnoj mjeri uvjerio da radnju skretanja u lijevo može izvršiti bezbjedno
s obzirom da je iz suprotnog smjera dolazilo vozilo kojim je upravljala
drugookrivljena K. M., a koja se nalazila u srednjoj kolovoznoj traci, te istu
nije propustio iako je u datoj situaciji imala prvenstvo prolaza, dok je na
drugoj strani drugookrivljena K. M. krećući se iz suprotnog pravca izvršila
nepravilno prestojavanje i zauzela nepravilan položaj kretanja kroz
raskrsnicu, time što je ušla u srednju kolovoznu traku koja je predviđena za
skretanje u lijevo, da bi iz te trake nastavila pravolinijsko kretanje, a što
je imalo za posledicu ostvarivanje kontakta prednjeg desnog dijela vozila
prvookrivljenog sa prednjim dijelom vozila drugookrivljene na lijevoj
saobraćajnoj traci gledajući iz pravaca kretanja prvookrivljenog, što je sud
utvrdio iz nalaza i mišljenja vještaka saobraćajne struke Č. P. od 17.10.2010
godine i njegovog iskaza sa glavnog pretresa od 19.3.2012 godine, i ekspertize
Centra za saobraćajno mašinska vještačenja i iskaza njihovog predstavnika
vještaka saobraćajne struke M. A. sa glasnov pretresa od 19.3.2012 godine, a
koje je sud prihvatio jer su isti dati u skladu sa zakonom i pravilima struke.
Pri takvom stanju stvari sve prigovore odbrane iznijete na saobraćajno
vještačenje i iskaze vještaka saobraćajne struke date na glavnom pretresu, sud
je cijenio kao neosnovane i neutemeljene imajući u vidu potpunu saglasnost
nalaza i mišljenja vještaka saobraćajne struke Č. P. od 17.10.2010 godine sa
ekspertizom Centra za saobraćajno mašinska vještačenja, kao i činjenicu da su
se vještak Č. P. i predstavnik Centra za saobraćajno mašinska vještačenja M.
A. na glavnim pretresima decidno i detaljno, a u skladu sa pravilima struke,
izjasnili na brojna pitanja postavljena od strane branioca okrivljenih.
Imajući u vidu prednje to sud nije prihvatio iskaz vještaka saobraćajne struke
Č. P. od 4.3.2011 godine kada je vještak naveo da putanja vozila mercedes kroz
raskrsnicu je bila pravilna sa saobraćajno tehničkog aspekta, te da nije u
uzročno posledičnoj vezi sa nastankom saobraćajne nezgode, jer je i sam
vještak na glavnom pretresu dana 19.3.2012 godine, opovrgao takve svoje navode
a ostajući kod nalaza i mišljenja od 17.10.2010 godine, a tim prije obzirom da
je takav njegov dio iskaza  u suprotnosti i sa ekspertizom Centra za
saobraćajno mašinska vještačenja, a koju ekspertizuje se sud prihvatio.
Pri takvom stanju stvari sud je utvrdio da je prvookrivljeni O. O. kritičnom
prilikom postupao suprotno članu 36. stav 2. ZOBS-a na putevima kojim je
propisano da je vozač vozila koji na raskrsnici skreće ulijevo dužan da
propusti vozilo koje dolazeći iz suprotnog smjera na raskrsnici zadržava
pravac svog kretanja ili skreće udesno, osim ako postavljenim saobraćajnim
znakom nije drukčije određeno, dok je na drugoj strani drugookrivljena K.
M.postupala protivno članu 37. stav 3. ZOBS-a na putevima kojim je propisano
da je vozač dužan da na dovoljnoj udaljenosti pred raskrsnicom vozilom izvrši
prestrojavanje i zauzme položaj na onoj saobraćajnoj traci kojom mora da prođe
kroz raskrsnicu.  Da je okrivljeni O. postupio suprotno odredbi člana 36. stav
2. ZOBS-a na putevima, sud je utvrdio prije svega na osnovu iskaza vještaka
saobraćajne struke M. A., koji je naveo da okrivljeni iz položaja sjedišta
putničkog vozila Mercedes a u fazi ulaska u raskrsnicu nije mogao da procijeni
koja od kojih saobraćajnih traka sa lijeve strane je namjenjena za koji smjer
kretanja, te da je upravo odgovornost okrivljenog vozača putničkog vozila
Mercedes to što se prethodno nije uvjerio da će preuzetu radnju skretanja u
lijevu stranu obaviti na bezbjedan način jer je iz suprotnog smjera dolazilo
putničko vozilo marke Fiat, koje se kretalo srednjom saobraćajnom trakom i
ulazilo u raskrsnicu iz ove pozicije a vozač putničkog vozila marke Mercedes
je presjekao desnu kolovoznu traku posmatrano iz B. prema K., a koji iskaz je
sud prihvatio.
Takođe, sud je nesporno utvrdio da je prvookrivljeni O. O. kritične prilike
postupao suprotno članu 200. stav 1. ZOBS-a na putevima kojim je propisano da
vozač ne smije da upravlja vozilom u saobraćaju na putu niti da počne da
upravlja vozilom ako je pod dejstvom alkohola, jer se isti u trenutku
predmetne saobraćajne nezgode nalazio u pripitom stanju sa koncetracijom
apsolutnog alkohola u krvi u iznosu od 1,3 promila, što je sud utvrdio iz
nalaza i mišljenja vještaka medicinske struke K. N. od 15.09.2009. godine.
Sud nije prihvatio odbranu okrivljenog O. O. da je na koncentraciju alkohola u
njegovoj krvi uticalo to što je kritičnog dana pojeo oko 1,5 do 2,0 kilograma
crnog grožđa, jer je ovaj navod opovrgnut izjašnjenjem vještaka medicinske
struke K. N. koji je u svom iskazu van glavnog pretresa dana 15.04.2010.
godine naveo da ta činjenica ne može bitno da utiče na utvrđenu koncentraciju
alkohola u krvi, te je ovaj navod odbrane po mišljenju suda usmjeren na
umanjenje krivice.
Za razliku od stava okrivljenog O. O. koji je prigovorio nalazu vještaka
medicinske struke K. N., da je samo na osnovu vađenja krvi u jednom navratu
ustanovio alkoholisanost od 1,3 promila apsolutnog alkohola u krvi tj. da mu
krv nije izvađenja u dva navrata niti je uziman uzorak urina, sud je našao da
je prigovor okrivljenog O. neutemeljen s obzirom da je vještak u svom
izjašnjenju van glavnog pretresa dana 15.04.2010. godine decidno i detaljno
objasnio da je za utvrđivanje količine alkohola u krvi nebitno koliko je puta
vađen uzorak i da li je uzet uzorak krvi ili mokraće.
Sud je prilikom ocjene odbrane okrivljene K. M. prihvatio dio njene odbrane
koju je dala na glavnom pretresu dana 30.11.2009 godine da je kritičnom
prilikom prošla kroz srednju traku iako je na istoj iscrtana strelica za
,,lijevo’’, jer je navela da je znala da se ta traka koristi za pravac
,,pravo’’. Sud je prihvatio ovaj dio odbrane okrivljene K. jer je isti u
skladu sa nalazom i mišljenjem vještaka saobraćajne struke Č. P. od 17.10.2010
godine, čiji nalaz je sud prihvatio kao objektivan i dat u skladu sa pravilima
struke, a koji je nakon izvršene rekonstrukcije nesporno utvrdio da vozilo
Fiat, kojim je upravljala drugookrivljena K. M. kretalo srednjom saobraćajnom
trakom, a što je potvrđeno i ekspertizom Centra za saobraćajno mašinska
vještačenja, čiji nalaz i mišljenje je sud prihvatio, a iz koga je utvrđeno da
se drugookrivljena K. kao vozač vozila ,,Fiat Bravo’’ u sektor raskrsnice
stupila sa svoje srednje saobraćajne trake koja je namijenjena za skretanje u
lijevo.
Sa druge strane, sud nije prihvatio izmjenjeni iskaz okrivljene K., na način
da je prvo na glavnom pretresu dana 02.06.2010. godine navela da je prilikom
davanja odbrane na glavnom pretresu dana 30.11.2009. godine bila zbunjena jer
je doživjela stres prilikom saobraćajne nezgode, te da misli da se pravilno
kretala kritične prilike kroz raskrsnicu, da bi na glavnom pretresu dana
04.03.2011. godine izjavila da se kritične prilike nalazila skroz desno u
kolovoznoj traci koja je namijenjena za prestrojavanje za K., jer je po
mišljenju suda ovakva odbrana data u cilju izbjegavanja krivične odgovornosti.
Ovakva odbrana okrivljene K. je u suprotnosti sa nalazom i mišljenjem vještaka
saobraćajne struke Č. P. od 17.10.2010 godine koji je nakon što je izvršio
simulaciju sudara vozila iz sve tri saobraćajne trake iz pravca kojim se
kretalo vozilo okrivljene utvrdio da je pozicija koju su vozila zauzela nakon
nezgode moguća jedino ukoliko se okrivljena K. svojim vozilom kitične prilike
kretala srednjom saobraćajnom trakom, a što je potvrđeno i ekspertizom Centra
za saobraćajno mašinska vještačenja iz kojeg proizilazi da je drugookrivljena
svojim vozilom u sektor raskrsnice stupila sa svoje srednje saobraćajne trake.
Okrivljeni O. O. je postupao sa umišljajem, svjestan da može učiniti djelo pa
je na to pristao. Dakle, za sud je nesporno da je prvookrivljeni sebe voljno
doveo u alkoholisano stanje, i da je bio svjestan da pod uticajem alkohola
upravljajući vozilom može učiniti krivično djelo, pa je samim tim i pristao na
posledice.
Okrivljena K. M. je postupala iz nehata, jer je olako držala da će
nepostupanjem po odredbama člana 37. Stav 3. ZOBS-a na putevima biti u
mogućnosti da izbjegne nastanak saobraćajne nezgode i posledica nastalih u
njoj, a u čemu nije uspjela, već je do saobraćajne nezgode došlo.
Time su se u radnjama okrivljenih bliže činjenično opisanim u izreci odluke
ostvarili svi bitni elementi bića krivičnih djela koja su im stavljena na
teret, i to u odnosu na prvookrivljenog O. O. elementi bića krivičnog djela
teško djelo protiv bezbjednosti javnog saobraćaja iz člana 348. stav 1. u vezi
sa krivičnim djelom ugrožavanje javnog sobraćaja iz člana 339. stav 1.
Krivičnog zakonika, a u odnosu na drugookrivljenu K. M. elementi bića
krivičnog djela ugrožavanje javnog saobraćaja iz člana 339. stav 3. u vezi
stava 1. Krivičnog zakonika.
Prilikom odluke o vrsti i visini krivične sankcije koju okrivljenima treba
izreći sud je pošao od toga da je za krivično djelo teško djelo protiv
bezbjednosti javnog saobraćaja iz člana 348. stav 1. zaprijećeno kaznom
zatvora od jedne do osam godina, dok je za krivično djelo ugrožavanje javnog
saobraćaja iz člana 339. stav 3. u vezi stav 1. propisana novčana ili kazna
zatvora do jedne godine. U smislu člana 42. KZ-a sud je na strani
prvookrivljenog O. kao olakšavajuće okolnost cijenio njegove porodične
prilike, tj. da je oženjen i otac troje djece, pa je ove okolnosti istovremeno
cijenio i kao naročito olakšavajuće okolnosti,  dok otežavajućih okolnosti na
strani prvookrivljenog sud nije našao. Shodno naprijed navedenom, te nalazeći
da će se u slučaju prvookrivljenog O. upozorenjem uz prijetnju kaznom na njega
dovoljno uticati da ubuduće ne vrši krivična djela sud mu je izrekao uslovnu
osudu, kojom mu je utvrdio kaznu zatvora u trajanju od četiri mjeseca i
istovremeno odredio da se kazna neće izvršiti ukoliko za vrijeme od jedne
godine od dana pravosnažnosti presude ne učini novo krivično djelo. Na strani
drugookrivljene K. sud je kao olakšavajuću okolnost cijenio njenu mladost, dok
otežavajućih okolnosti na njenoj strani sud nije našao, te smatra da će
izricanjem uslovne osude kojom joj je utvrdio kaznu zatvora u trajanju od
trideset dana i istovremeno odredio da se kazna neće izvršiti ukoliko za
vrijeme od jedne godine od dana pravosnažnosti presude ne izvrši novo krivično
djelo, dovoljno uticati na drugookrivljenu da ubuduće ne vrši krivična djela.
Sud smatra da je izrečena mjera upozorenja adekvatna ličnostima okrivljenih,
težini učinjenih krivičnih djela i okolnostima pod kojima su ista učinjena, te
da će se njima ostvariti ciljevi specijalne i generalne prevencije i u
dovoljnoj mjeri uticati na okrivljene I na druge eventualne učinioce ovih i
drugih krivičnih djela da u buduće ne vrše krivična djela.
Sud je u odnosu na okrivljenog O. O. a na osnovu naprijed navedenih
krivičnopravnih odredbi i člana 3, 5, 8, 13, 15, 36, 42, 45, 46, 52, 53, i 54.
Krivičnog Zakonika i člana 368. i 374. ZKP-a, riješio kao u izreci.
Sud je u odnosu na okrivljenu K.M. a na osnovu naprijed navedenih
krivičnopravnih odredbi i člana 3, 5, 8, 13, 16, 36, 42, 52, 53. i 54.
Krivičnog Zakonika i člana 368. i 374. ZKP-a, riješio kao u izreci.
Sud je okrivljene obavezao da na ime sudskog paušala uplate iznos od po 50,00
eura i po osnovu troškova sudsko medicinskog, mašinskog i saobraćajnog
vještačenja solidarno uplate iznos od 1909,60 eura, a sve na žiro račun
Osnovnog suda Kotor broj 832-16-52 u roku od 15 dana od dana pravosnažnosti
presude i dokaz o uplati dostaviti ovom sudu s pozivom na broj K.581/09/09.
OSNOVNI SUD U KOTORU
             20.03.2012  godine
Zapisničar,
Sudija,
Ana-Marija Petković
Momirka Marović 
             PRAVNA POUKA: Protiv ove presude dozvoljena je žalba Višem sudu
u Podgorici, u roku od 15 dana, od dana prijema iste, a preko ovog suda.  