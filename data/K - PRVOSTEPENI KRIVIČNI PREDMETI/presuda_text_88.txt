


K.br. 184/10 
U IME NARODA
OSNOVNI SUD U ULCINJU ,kao prvostepeni krivični,u vijeću sastavljenom od
sudije Mirović Sanje, kao predsjednika vijeća i sudija porotnika Kolari
Šućurije i Kalavrezović Dulja kao članova vijeća, uz učešće namještenika suda
Mavrić Jasmine kao zapisničara,u krivičnom postupku protiv optuženih K. S.a i
K. E.a iz Berna-Švajcarska,koje po službenoj dužnosti brani advokat M. R. iz
Ulcinja,zbog krivičnog dijela napad na službeno lice u vršenju službene
dužnosti iz čl. 376 st. 3 u vezi st. 1 Krivičnog zakonika, odlučujući po
optužnici Osnovnog državnog tužilaštva Ulcinj Kt.br. 179/10
od 24.08.2010.godine,nakon održanog glavnog i javnog pretresa dana 09.06.2011
godine, u prisustvu zamjenika Osnovnog državnog tužioca u Ulcinju Savović
Vladimira, branioca optuženih i oštećenog M. M.a, a u odsustvu optuženih,
istog dana nakon tajnog vijećanja i glasanja donio je i javno objavio  
P R E S U D U
        1.Optuženi **K. S.,** od oca D. i majke M. , rođene K. , rođen ..........godine u..........., sa prebivalištem u Bernu – Švajcarska, državljanina Švajcarske, neoženjen, sa završenom osnovnom školom, srednjeg imovnog stanja, i

2.Optuženi K. E., od oca D. i majke M., rođene K., rođen.......godine
u.....,sa prebivalištem u Bernu– Švajcarska,državljanin
Švajcarske,neoženjen,elektrotehničara, srednjeg imovnog stanja,  
k r i v i      s u
Što su dana 05. avgusta 2010. godine, oko 01,10 časova, u ulici  B. K. u U., u
neposrednoj blizini I ulaza na M.p. napali službeno lice M. M.a – policajca
Uprave policije Ispostave u U., u vršenju poslova javne bezbjednosti,
legimitisanja lica, na način što se okrivljeni na zahtjev oštećenog da zajedno
sa njim krenu prema patroli radi legitimisanja  K. S. mu se povišenim tonom
obratio na stranom jeziku a potom mu pesnicom zadao udarac u predjelu desne
ruke i odgurnuo ga, a okrivljeni K. E. mu je prišao s leđa i povukao ga za
rame nakon čega mu je okrivljeni K. S. zadao udarac stisnutom pesnicom u
predjelu grudi,  
        -čime su izvršili krivično djelo **napad na službeno lice u vršenju službene dužnosti iz čl. 376 st. 3 u vezi st. 1 Krivičnog zakonika.**

Pa ih sud primjenom citiranog zakonskog propisa i čl.4 st.2,32,36,42,45, 46 i
51 Krivičnog zakonika i čl.199, 202 i 364 Zakonika o krivičnom postupku
O S U Đ U J E
Na kaznu zatvora u trajanju od po 30 (trideset) dana, u koju kaznu im se
uračunava vrijeme provedeno u pritvoru počev od 09.08.2010.godine pa do
23.08.2010.godine.
Dužni su optuženi da ovom sudu solidarno plate troškove krivičnog postupka u
iznosu od 478,75 eura kao i na ime paušala novčani iznos svaki po 50,00 eura u
roku od 15 dana po pravosnažnosti presude pod prijetnjom prinudnog izvršenja.
O b r a z l o ž e n j e
Optužnicom Osnovnog državnog tužilaštva Kt.br.179/10 od 24.08.2010. godine,
optuženima K. S.u i K. E.u stavljeno je na teret izvršenje krivičnog dijela
napad na službeno lice u vršenju službene dužnosti iz čl. 376 st. 3 u vezi st.
1 Krivičnog zakonika. Zastupnik optužbe je u završnoj riječi ostao pri
podignutoj optužnici jer je provedenim dokazima, nesumnjivo utvrđeno da su
optuženi počinili krivično dijelo i u konačnom je predložio da sud optužene
oglasi krivim i osudi po zakonu.
Rješenjem krivičnog vanraspravnog vijeća ovog suda određeno da se K. S. i E.
ima suditi u odsustvu.
Optuženi K. S. u svojoj odbrani pred istražnim sudijom negirao je izvršenje
krivičnog dijela navodeći da  se kritične večeri nalazio u diskoteci „Fejm“ na
M.P., sa bratom E. i nećakom J., gdje su u dužem vremenskom intervalu
konzumirali par pića, možda tri čaše "tekile", "Mailbu" i još po dva kratka
pića,ali nijesu bili pijani. Negdje poslije ponoći sva trojica su izašli iz
diskoteke, i silazeći niz stepenice primjetili su policajca na motoru. Dalje
je naveo da se njegov brat E. javio policajcu na engleskom „Haj polis“, a on i
nećak koji je bio sa njima su mu samo mahali rukom u znak pozdrava. Policajac
im ništa nije rekao i otišao je do policijskog vozila koje je bilo malo
udaljeno od njega, a njemu se učinilo da je isti njihov pozdrav pogrešno
protumačio. Produžili su kretanje na Pristanu, da bi dolaskom do policijskih
kola, prišla im dva policajca i od njih zatražili dokumenta, na šta je njegov
brat na engleskom odgovorio da nemaju dokumenta sa sobom i da su im u
apartmanu. Tvrdi da je u jednom trenutku shvatio da su mu stavili lisice na
ruke, pa im je odgovorio da mu iste skinu jer nije ništa uradio. Međutim
policajci su ga ubacili u policijsko vozilo a sa njim su poveli i njegovog
brata E. i nećaka u stanicu policije. Na kraju je naveo da misli da je došlo
do nesporazuma zbog toga što nisu imali dokumenta kod sebe, ali to ne bi
trebalo da predstavlja neki problem, i da im je ovo prvi put da su došli u
Ulcinj, i njihova namjera je bila da se što ljepše provedu, a ne da imaju
problema, pogotovu ne sa policijom.
Optuženi K. E. u svojoj odbrani je takođe negirao izvršenje krivičnog
dijela,predstavljajući tok događaja gotovo identično kao prvooptuženi,
navodeći da je bio u diskoteci „F“ sa bratom S. i nećakom J., gdje su
konzumirali par pića u društvu nekih devojaka ali da nijesu bili u
alkoholisanom stanju. Kada je izašao iz diskoteke,zajedno sa bratom i nećakom,
primjetio je policajca na motoru, koji je stajao na putu. Dalje je naveo da se
istom obratio na engleskom „Haj polis“, a misli da se još neko uključio tom
pozdravu. Policajac im ništa nije rekao,samo je otišao na nekih 30 metara
udaljenosti do službenog vozila i pridružio se kolegama koji su bili u njemu.
Tvrdi da su produžili kretanje dalje po Pristanu, da bi dolaskom do
policijskog vozila, prišla dva policajca i od njih zatražila dokumenta. Na
engleskom im je odgovorio da su mu dokumenta u apartmanu i da ih nema sa
sobom, kad je u jednom trenutku vidio kako njegovom bratu S.u stavljaju
lisice,a drugi policajac njega uhvatio za ruke i ubacio u vozilo,a sa njima su
priveli i njihovog nećaka.Na kraju je naveo da nije čuo da je njegov brat
razgovarao sa policajcima, i da je samo on razgovarao sa njima, i da se sve to
desilo zbog nesporazuma zbog toga što nijesu imali dokumenta sa sobom.
Branilac optuženih u završnoj riječi u bitnom je naveo da provedenim dokazima
i iz odbrane optuženih nije dokazana krivica njegovih branjenika za dijelo
koje im se stavlja na teret,stoga je predložio da se isti oslobode od
optužbe,a ukoliko vijeće ima drugo stanovnište, predlažio je  da se prema
istima izrekne što blaža kazna predvidjena po zakonu.
Sud je u dokaznom postupku saslušao oštećenog M. M., pročitao iskaz svjedoka
R.B. dat na zapisnik o saslušanju pred istražnim sudijom ovog suda Ki.br.
68/10 od 10.08.2010. godine kao i iskaz svjedoka G. M. dat na zapisnik o
saslušanju pred istražnim sudijom Osnovnog suda u Beranama Kri. br. 255/10 od
12.08.2010. godine.
Oštećeni M. M. je u svom iskazu u bitnom je naveo da je dana 05.08.2010.godine
oko 01,00 časova, bio raspoređen po službenoj dužnosti kao pozornik na  M.P. u
blizini diskoteke „H“ i dok se nalazio na dužnosti prišao mu je kolega R.B.,
koji je privodio tri lica za koje je kasnije saznao da se zovu K. S.,K. E. i
jedno treće lice kojem se ne sjeća imena, i od njega tražio da mu pomogne prva
dva lica koja su bila u vidno alkoholisanom stanju sprovede do interventne
grupe policije radi legitimasanja,koja se nalazila na mjestu prvi P. na
udaljenosti od diskoteke od oko 70 metara. Oni su ih sproveli na način što je
kolega R.išao na motociklu ispred njih a on iza istih. Dalje je naveo da kada
su se  primakli u blizini interventnog voda K. S. je počeo čudno da se ponaša
, tako što mu se obratio povišenim glasom i podigao ruke, i govorio neki
strani jezik ali ne zna je li bio albanski ili njemački. Istom je rekao da
produži dalje, nakon čega ga je optuženi E. u jednom trenutku udario rukom u
predjelu desne ruke i odgurnuo, a nakon toga ga je optuženi E. sleđa povukao
za rame i košulju, a u trenutku kada se okrenuo prema E.u, S. ga je udario
rukom u predjelu grudi. Tvrdi da su intervenisali G. M., R.B. i R. N., koji su
spriječili ta lica da ga dalje napadaju, pa su iste nakon toga priveli u
Upravu policije. Nije se pridružio krivičnom gonjenju protiv okrivljenih, niti
je istakao imovinsko pravni zahtjev.
Iz iskaza svjedoka R.B.a proizilazi da se dana 05.08.2010. godine oko 01,00
časova nalazio u ulici „B.K.“ ispred lokala „H“ gdje je vršio službenu radnju-
sankcionisanje vozača jednog nepropisno parkiranog vozila.U tom trenutku su mu
prišla tri njemu nepoznata lica od kojih su mu dvojica uputili riječi „ua
policija,fak ju policija“.Dok je završavao službenu radnju prema tom vozaču,
obratio se kolegi M., koji se nalazio u neposrednoj blizini, i istome saopštio
da proprati lica koja su bila u alkoholisanom stanju, a koja su mu prethodno
uputila navedene riječi, do prvog ulaza gdje se nalazila intervetna patrola da
bi iste legitimisali. Dalje je naveo da dok je njegov kolega pratio navedena
lica i ista su ga gurala,hvatala ga za ruke, i čupala ga za uniformu. Videvši
sve to prišao je kolegi M. i navedenim licima sa interventom grupom, koja je
bila u neposrednoj blizini, pa prilikom legitimisanja istih, saznali su da se
radi o K. S. i K. E. iz P, nastanjenih u B. Na kraju je naveo da zbog fizičke
agresivnosti i pružanja otpora, nad istima su primjenili sredstva prinude, tj.
K. S. su stavili službene lisice i priveli su ih u prostorije Ispostave
Ulcinj, a obojica su tokom privođenja i dalje bila agresivna.
            Iz iskaza svjedoka G. M.a datog na zapisniku o saslušanju pred istražnim sudijom proizilazi da se isti u avgustu mjesecu nalazio na ispomoći u Ispostavi U. i obavljajući svoje redovne poslove, nalazio se u blizini Male plaže kada je odjednom na udaljenosti od oko 70 do 100 m,nastala neka gužva.Tada je zajedno sa kolegama potrčao ka tom mjestu i vidio da njihov kolega M. M. pokušava da se odbrani od neka dva lica koja su ga držala za ruke. Dalje je naveo da su njegove kolege jedno lice odmah uhapsile tj. stavili mu lisice na ruke jer je isti bio najagresivniji i isti je uhvatio policajca M. M.a za ruke i gurao, a istog je policajca uhvatio za ruke i jedno drugo lice koje je bilo tu. Tvrdi da ne zna kako se ta lica zovu, ali misli da se radi o licima sa K., jer su njegove kolege prilikom privođenja sa istim govorili na albanskom jeziku, koji on ne razumije. Na kraju je naveo da on nije vidio da je bilo ko od ta dva lica udario M. M.a pesnicom u predjelu grudi, ali isti mu je u stanici policije kazao da ga je jedno od ta dva lica udarilo pesnicom u predjelu grudi.
            U postupku je nesumnjivo utvrđeno da su optuženi izvršili krivično dijelo iz izreke presude.  Činjenično stanje sud je utvrdio iz iskaza saslušanih svjedoka, kao i oštećenog, koji su vjerodostojno prezentirali događaj koji se odigrao kritične večeri. Svjedok R.B. se izjasnio kako je došlo do verbalnog kontakta između njega i optuženih navodeći da su mu optuženi uputili pogrdne riječi na engleskom jeziku,pa se zbog navedenog obratio kolegi M. M.u i od njega tražio pomoć da proprati navedena lica do intervetne patrole da bi iste legitimisali. Ovaj svjedok se jasno izjasnio da je vidio da dok je njegov kolega pratio optužene,isti su ga gurali, hvatali za ruke i čupali oštećenog za uniformu, koji iskaz je potvrdio i svjedok G. M., koji je naveo da je vidio kako je njihov kolega oštećeni-M. M. pokušavao da se odbrani od optuženih Navedene iskaze sud je u potpunosti prihvatio jer su isti međusobno saglasni, i ničim dovedeni u sumnju,a svi svjedoci su detaljno i jasno opisali navedeni događaj koji su posmatrali sa različitih pozicija. Svjedok G. M. nije se mogao izjasniti da li je optuženi K. S. udario oštećenog M. pesnicom u predjelu grudi, jer to nije ni mogao vidjeti sa položaja u kome se nalazio mada mu se oštećeni kasnije u stanici požalio na ovaj udarac,ali da je prvooptuženi udario oštećenog pesnicom u predjelu grudi sud je utvrdio iz iskaza oštećenog  koji se vrlo jasno i precizno  izjasnio na ponašanje oba optužena tj.kako je optuženi K. S. počeo da se čudno ponaša, obratio mu se povišenim glasom, i nakon što mu je rekao da produži dalje, ka intervetnoj patroli, isti ga je udario rukom u predjelu desne ruke i odgurnuo, a nakon toga ga je optuženi K. E. sleđa povukao za rame, a u trenutku kada se okrenuo prema optuženom E., optuženi S. ga je udario rukom u predjelu grudi. Iskaz oštećenog je sud u potpunosti prihvatio, jer je isti po ocjeni suda vrlo detaljan, jasan, logičan i ničim doveden u sumnju,te sud nalazi da ovaj oštećeni nije imao razloga da govori drugačije od onoga kako se zaista i zbilo,tim prije što sa oštećenima nije bio u nikakvoj zavadi niti sukobu,jer ih od ranije nije ni poznavao a osim toga nije se ni pridružio krivičnom gonjenju niti je postavio odštetni zahtjev prema istima.
            Da se oštećeni M. M. kritičnog dana nalazio na službenoj dužnosti u reonu Male plaže gdje je obavljao redovne poslovne zadatke u okviru službe u svojstvu pozornika,sud je utvrdio na osnovu njegovog i iskaza saslušanih svjedoka koji su se predmetne večeri zajedno sa oštećenim nalazili na službenoj dužnosti,a toga su bili svjesni i optuženi koji su saglasno izjavili da se radilo o uniformisanim policajcima  i da su policajci bili u vozilu, jedan na motoru i jedan koji  je prvooptuženom stavio lisice.   
Naprijed navedeni iskazi svjedoka i oštećenog koje je sud prihvatio u
potpunosti su u cjelosti opovrgli odbranu optuženih koji su se branili da se
nijesu  policajcu javili pogrdnim riječima,već da su ga samo pozdravili na
engleskom, i da je isti pogrešno protumačio pozdrav,te da nijesu udarali
oštećenog M. M.a,pa je sud zbog navedenog odbrane optuženih cijenio kao
sračunate na izbegavanje krivično pravne odgovornosti.
Navedenim radnjama optuženi su ostvarili sva bitna obilježja bića krivičnog
dijela napad na službeno lice u vršenju službene dužnosti iz čl. 376 st. 3 u
vezi st. 1 Krivičnog zakonika, a činjenica da su službeno lice gurali, vukli
za ruku,udarali odnosno upotrebili oblike sile u odnosu na tjelesni integritet
službenog lica u vršenju službene dužnosti, predstavlja kvalifikatornu
okolnost osnovnog krivičnog dijela iz čl. 376 st.1 Krivinog Zakonika.
            Sud u ovoj krivično pravnoj stvari nije po službenoj dužnosti odredio vještačenje o utvrđivanju alkoholemije kod optuženih K. S.a i E.a imajući u vidu činjenicu da su oba optužena saglasno izjavila da,iako su toga dana u dužem vremenskom periodu konzumirali kratka pića,nijesu bili u pijanom stanju. Osim toga optuženi se sjećaju svojih postupaka (koje doduše prikazuju drugačije od svjedoka kako bi izbjegli krivičnu odgovornost) i detaljno opisuju mjesta gdje su bili i šta su radili,a to sigurno nebi mogli učiniti da je alkohol imao uticaja na shvatanje značaja njihovih postupaka i sposobnost upravljanja postupcima.Dakle,sud je zaključio,iako su se svjedoci izjasnili da su optuženi bili u alkoholisanom stanju,da su oni znali šta rade i mogli upravljati svojim postupcima,te njihova uračunljivost nije dovedena u pitanje.
Odlučujući o subjektivnom odnosu optuženih prema izvršenom krivičnom dijelu
sud je našao da su optuženi postupili sa direktnim umišljajem, jer su bili
svjesni svih elemenata dijela i htjeli njegovo izvršenje, odnosno optuženi su
bili svjesni da opiranjem, guranjem,udaranjem vrše napad na  službeno lice u
vršenju poslova javne bezbjednosti pa su to i htjeli,što je sud utvrdio iz
iskaza saslušanih svjedoka i oštećenog.
Odlučujući o kazni sud je smislu čl. 42 Krivičnog zakonika, cijenio sve
okolnosti od kojih zavisi da kazna bude manja ili veća (olakšavajuće i
otežavajuće okolnosti) u okviru zakonom propisanog minimuma i maksimuma za
predmetno krivično dijelo, pa je od olakšavajućih okolnosti na strani oba
optužena sud cijenio njihovu mladost jer je u vrijeme izvršenja krivičnog
dijela optuženi K. S. imao navršene  23 godine, a optuženi K. E. 25 godina,
kao i činjenicu da se oštećeni nije pridružio krivičnom gonjenju protiv
optuženih,dok otežavajućih okolnosti van elemenata bića krivičnog dijela nije
bilo.Imajući u vidu mladost optuženih,koju činjenicu  je sud cijenio kao
naročito olakšavajuću okolnosti, sud je na osnovu čl. 45 st.1 tač.3 i čl. 46
st.1 tač.5 Krivičnog zakonika, izvršio ublažavanje zakonom propisane kazne, pa
je optužene K. S.a u K. E.a osudio na kaznu zatvora ispod zakonskog minimuma,
u trajanju od po 30 (trideset) dana. Po ocjeni suda, navedena kazna  će u
dovoljnoj mjeri uticati na optužene da ubuduće ne ponove ovakva krivična
dijela, a istovremeneo će se uticati preventivno i na potencijalne izvršioce
ovakvih krivičnih dijela, u smislu njihovog odvraćanja, te će se time u
potpunosti ostvariti svrha kažnjavanja iz čl. 32 Krivičnog zakonika, a u
okviru opšte svrhe izricanja krivičnih sankcija iz čl. 4 st. 2 Krivičnog
zakonika, te nije neophodno optuženima izreći kazne zatvora u dužem trajanju,
niti pak postoje uslovi za eventualno dalje ublažavanje zakonom propisane
kazne.
Na osnovu čl.51 Krivičnog Zakonika sud je optuženima  u kaznu zatvora uračunao
vrijeme provedeno u pritvoru od 09.08.2010.godine do 23.08.2010.godine.
               Odluku o troškovima postupka sud je temeljio na odredbi čl. 202. st. 1 Zakonika o krivičnom postupku a troškovi krivičnog postupka se odnose na  troškove  angažovanog branioca - adv.M.R., koji je rješenjem ovog suda  Su. VIII - 59/11 od 16.04.2011.godine, postavljen za branioca  optuženima, te su  navedeni troškovi bliže opredjeljeni i obračunati  u posebnom rješenju ovog suda od 09.06.2011.godine, te na putne troškove i dnevnicu za oštećenog M. M.a u ukupnom iznosu od 47,50 eura koji iznos su optuženi dužni solidarno uplatiti,kao i paušal svaki u iznosu od po 50,00 eura čiju visinu je sud odredio shodno imovnom stanju optuženih, dužini trajanja i složenosti krivičnog postupka.
Imajući u vidu navedeno,primjenom citiranih zakonskih propisa, odlučeno je kao
u izreci presude.
         OSNOVNI SUD U ULCINJU
              Dana 09.06.2011. godine

PREDSJEDNIK VIJEĆA-SUDIJA 

Mirović Sanja  s.r.
PRAVNA POUKA: Protiv ove presude može se izjaviti žalba u roku od 15 dana
Višem sudu u Podgorici, a preko ovog sud od dana prijema prepisa iste.
Za tačnost otpravka   Mavrić Jasmina
______    