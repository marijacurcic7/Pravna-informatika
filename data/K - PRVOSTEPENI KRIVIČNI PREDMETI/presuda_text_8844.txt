OSNOVNI SUD U ROŽAJAMA
K.br.132/12.
U IME CRNE GORE
OSNOVNI SUD U ROŽAJAMA i to Predsjednik suda Camić Zahit, kao sudija
pojedinac, sa zapisničarem Burdžović Adisom, odlučujući po optužnom predlogu
Osnovnog Državnog Tužilaštva iz Rožaja Kt.br.150/12. od 09.8. 2012.godine,
protiv okrivljenog I. F. iz Rožaja zbog krivičnog djela vanbračna zajednica sa
maloljetnikom iz čl. 216.st.1. Krivičnog Zakonika, nakon održanog glavnog i
javnog pretresa u prisustvu Zamjenika Osnovnog Državnog Tužioca Selmanović
Armina iz Rožaja, zakonskog zatupnika maloljetne A., njene majke D. E.,
oštećene D. A. i orkivljenog dana 17.9.2012.g. donio je i javno objavio
P R E S U D U
Okrivljeni I. F., JMB ., od oca J. i majke Š., rodj. A., rodjen ..godine, u s.
Bukovica, opština Rožaje, gdje i živi , drž. CG, razumije Crnogorski jezi, a
maternji jezik mu je Bosanski, pismen, završio SSS, nezapošljen, neoženjen,
otac dvoje maloljetne djece, srednjeg imovnog stanja, neosudjivan.
K R I V J E
Što je:
Od dana 07.8.2012.g. do 04.9.2012. godine u Rožajama, živio u vanbračnoj
zajednici sa maloljetnom A. D., rodjenom ..godine.
-čime je izvršio krivično djelo Vanbračna zajednica sa maloljetnikom iz čl. 216.st.1. Krivičnog Zakonika.
Pa ga sud na osnovu pomenutog zakonskog propisa, primjenom čl.
4.13.15.32.36.42. 45.46. st.1. tač.5. Krivičnog Zakonika, čl. 226.229. i 374.
Zakonika o Krivičnom Postupku
O S U DJ U J E
NA KAZNU ZATVORA u trajanju od 45 (četrdesetpet) dana.
Da plati ovom sudu na ime troškova krivičnog postupka-paušala iznos od 50
eura, u roku od 15 dana po pravnosnažnosti ove presude.
O b r a z l o ž e n j e
ODT iz Rožaja podnio je optužni predlog Kt.br.150/12. od 08.8.2012.godine,
protiv okrivljenog I. F. iz Rožaja, zbog krivičnog djela Vanbračna zajednica
sa maloljetnikom iz čl. 216.st.1. KZ.
Na glavnom pretresu Zamjenik ODT-a iz Rožaja precizirao je činjenični opis iz
optužnog predloga, kao u izreci ove presude. Istakao je da je izvedenim
dokazima, kao i priznanjem okrivljenog utvrdjeno da je isti izvršio krivično
djelo za koje se optužuje. Predložio je da sud okrivljenog oglasi krivim za
izvršeno krivično djelo i osudi ga na kaznu zatvora u trajanju od 45 dana.
Zakonski zastupnik maloljetne A., njena majka E., kao i maloljetna A.,
pridružili su se krivičnom gonjenju ODT-a u odnosu na okrivljenog.
Okrivljeni I. F., na glavnom pretresu je izjavio da priznaje izvršenje
krivičnog djela i krivicu za krivično djelo za koje je optužen.
U vezi izvršenja krivičnog djela objasnio je: da živi u s. Bukovica, opština
Rožaje. Bio je oženjen sa drugom ženom, sa kojom ima dvoje djece. Kada ga je
supruga napustila, obzirom da maloljetnu A. zna od ranije, sa kojom je bio u
vezi više od dvije godine, dogovorio se sa A. da stupe u bračnu zajednicu.
Dana 07.8.ove godine A. je uzeo i sa istom je živio u njegovoj kući sve do
02.9.ove godine, kada ga je ista napustila i otišla kod njenih roditelja. Da
je majka A. znala za njihovu vezu tako da A. nije prisilio da sa njim stupi u
vanbračnu zajednicu. Kada ga je napustila supruga sa kojom je živio u
vanbračnoj zajednici i sa kojom ima dvoje djece, tada je odlučio da A. uzme za
suprugu. Roditelji A. se istoj nijesu pomirili već su insistirali kod iste da
ga ostavi. Imao je namjeru da sa istom zaključi zakonski brak.
Na glavnom pretresu sud je izveo dokaze saslušanjem u svojstvu svjedoka –
oštećene D. A., u svojstvu svjedoka D. E., majku maloljetne A., pročitao izvod
iz matičnog registra rodjenih za D. A., te i pročitao izvod iz kaznene
evidencije na ime okrivljenog.
Sud je cijeneći priznanje okrivljenog za izvršeno krivično djelo i izvedene
dokaze pojedinačno i u vezi sa ostalim izvedenim dokazima, te je na osnovu
takve ocjene utvrdio činjenično stanje opisano u izreci presude.
Iz priznanja okrivljenog se vidi da je on sa maloljetnom A., za koju je znao
da je maloljetna, živio u vanbračnoj zajednici od 07.8. tekuće godine. Da je u
vanbračnoj zajednici živio sa drugom ženom sa kojom ima dvoje djece, te kada
je ista napustila njegovo domaćinstvo, odlučio je da uzme A. za suprugu.
Priznanje okrivljenog za izvršeno krivično djelo sud je prihvatio i isto uzeo
kao dokaz jer je potvrdjeno izvedenim dokazima. Medjutim, njegovo objašnjenje
u dijelu koji se odnosi da je sa A. živio u vanbračnoj zajednici do 02.9.
tekuće godine, sud nije mogao prihvatiti, jer je suprotno iskazu D. E., majke
maloljetne A. iz čijeg se iskaza vidi da je on sa A. živio u vanbračnoj
zajednici do 04.9. tekuće godine.
Iz iskaza A. i njene majke E., se vidi da je: A. od ranije poznavala
okrivljenog i da je sa njim bila u vezi od šestog razreda osnovne škole. Znala
je da je okrivljeni oženjen i da ima djecu. Kada joj je okrivljeni kazao da ga
je supruga napustila i kada joj je predložio da se uda za njega, na to je
pristala, tako da je sa njim živjela u vanbračnoj zajednici od 07.8. tekuće
godine. Nakon 25 dana okrivljenog je napustila i sada živi kod svojih
roditelja. Njen iskaz sud je u svemu prihvatio kao tačan i ubjedljiv, jer je
saglasan sa ostalim izvedenim dokazima, kao i sa iskazom okrivljenog. Iskaz
svjedoka E., sud je u svemu prihvatio kao tačan i ubjedljiv jer je saglasan sa
iskazom maloljetne A., ostalim izvedenim dokazima, te i sa iskazom
okrivljenog.
Iz izvoda iz matičnog registra se vidi da je maloljetna E. rodjena ..godine,
te je ovaj dokaz sud prihvatio kao vjerodostojan.
Pravnom ocjenom utvrdjenog činjeničnog stanja, sud je našao da su u radnjama
okrivljenog, sadržani svi bitni elementi krivičnog djela vanbračna zajednica
sa maloljetnikom iz čl. 216.st.1. KZ izvršenog na način, vrijeme i mjestu kako
je opisano u izreci presude. Naime, okrivljeni je u naznačenom vremenskom
periodu, znajući da je A. maloljetna, uz njenu saglasnost sa istom živio u
vanbračnoj zajednici.
Cijeneći psihički odnos okrivljenog prema izvršenom krivičnom djelu, sud je
našao da je isti u konkretnom slučaju postupao sa umišljajem, jer je bio
svjestan da je A. maloljetna, te je pristao da sa istom živi u vanbračnoj
zajednici u naznačenom periodu.
Za izvršeno krivično djelo sud je okrivljenog oglasio krivim, pošto je našao
da nema elemenata koji bi isključivali njegovu krivičnopravnu odgovornost i
osudio ga na kaznu zatvora u trajanju od 45 dana.
Prilikom odmjeravanja kazne okrivljenom za izvršeno krivično djelo u granicama
pripisanim Zakonom za ovo krivično djelo, imajući u vidu sve okolnosti koje
utiču da kazna bude veća ili manja, olakšavajuće i otežavajuće okolnosti iz
čl. 42. KZ, sud je kao olakšavajuće okolnosti okrivljenom uzeo u obzir njegovo
priznanje za izvršeno krivično djelo, njegovo dosadašnje vladanje, da do sada
nije osudjivan, da je otac dvoje maloljetne djece, da nije u radnom odnosu, pa
ga je sud u tom smislu, uzimajući u obzir olakšavajuće okolnosti sve ukupno
kao naročito olakšavaujeće, primjenom čl. 45. i 46. KZ, istog osudio na kaznu
zatvora u trajanju od 45 dana, kao blažom visinom kazne od one koja je u
Zakonu propisana za ovo krivično djelo, ubijedjen da će se sa istom postići
svrha kažnjavanja iz čl. 4. u vezi čl.32. KZ.
U smislu čl. 226. i 229. ZKP, sud je okrivljenog obavezao da plati na ime
troškova krivičnog postupka –a paušala ovom sudu iznos od 50 eura, a ovo
imajući u vidu trajanje i složenost krivičnog postupka.
OSNOVNI SUD U ROŽAJAMA, dana 17.9.2012.godine.
ZAPISNIČAR PREDSJEDNIK SUDA
Burdžović Adisa s.r. Camić Zahit s.r.
PRAVNA POUKA: Protiv ove presude može se
izjaviti žalba u roku od 8 dana od dana prijema
iste i to Višem sudu u Bijelom Polju, a preko
ovog suda.