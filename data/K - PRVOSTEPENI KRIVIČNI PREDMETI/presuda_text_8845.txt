OSNOVNI SUD U ROŽAJAMA
K.br.130/12.
U IME CRNE GORE
OSNOVNI SUD U ROŽAJAMA i to Predsjednik suda Camić Zahit, kao sudija
pojedinac, sa zapisničarem Burdžović Adisom, odlučujući po optužnom predlogu
Osnovnog Državnog Tužilaštva iz Rožaja Kt.br.149/12. od 07.8.2012.godine,
protiv okrivljenog K. E. iz Rožaja zbog krivičnog djela laka tjelesna povreda
iz čl. 152.st.2. u vezi st. 1. Krivičnog Zakonika, nakon održanog glavnog i
javnog pretresa u prisustvu Zamjenika Osnovnog Državnog Tužioca Selmanović
Armina iz Rožaja, oštećene K. M. i orkivljenog dana 18.9. 2012.g. donio je i
javno objavio
P R E S U D U
Okrivljeni K. E., JMB ., od oca M. i majke S., rodj. H., rodjen ..godine, u
Rožajama, živi s. Kalače, opština Rožaje, drž.CG, razumije Crnogorski jezik,
koji mu je i maternji jezik, pismen, završio osnovnu školu, nezapošljen,
oženjen, otac troje maloljetne djece, siromašnog imovnog stanja, osudjivan
presudom Osnovnog suda u Rožajama K.br.241/97. od 12.12.1997.godine, zbog
krivičnog djela iz čl. 233.st.3. u vezi st.1. KZS, na kaznu zatvora u trajanju
od 30 dana.
K R I V J E
Što je:
Dana 10.6.2012.godine, oko 07,00 h, na putu u selu Kalače, opština Rožaje,
lako tjelesno povrijedio M. K., na način što je drvnim štapom dužine oko 1,5
m, sredstvom podobnim da tijelo teško povrijedi ili zdravlje teško naruši,
udario više puta po lijevoj ruci, nanoseći joj tom prilikom lake tjelesne
povrede u vidu krvnih podliva lijeve podlatkice veličine 3 x 3 cm i 2 x 2 cm,
-čime je izvršio krivično djelo laka tjelesna povreda iz čl. 152.st.2. u vezi st. 1. Krivičnog Zakonika.
Pa mu sud na osnovu pomenutog zakonskog propisa, primjenom čl.
4.13.15.32.36.52.53.54. Krivičnog Zakonika, čl. 226.229. i 374. Zakonika o
Krivičnom Postupku i z r i č e
USLOVNU OSUDU
Kojom mu utvrdjuje kaznu zatvora u tarjanju od 30 (trideset) dana i
istovremeno odredjuje da se ista neće izvršiti ukoliko osudjeni u roku od
jedne godine dana ne izvrši novo krivično djelo.
Da plati ovom sudu na ime troškova krivičnog postupka iznos od 55 eura i na
ime paušala iznos od 40 eura, u roku od 15 dana po pravnosnažnosti ovog
rješenja.
O b r a z l o ž e n j e
ODT iz Rožaja podnio je optužni predlog Kt.br.149/12. od 07.8.2012.godine,
protiv okrivljenog K. E. iz Rožaja, zbog krivičnog djela laka tjelesna povreda
iz čl. 152.st.2. u vezi st. 1. KZ.
Na glavnom pretresu Zamjenik ODT-a istakao je: da je izvedenim dokazima
utvrdjeno da je okrivljeni izvršio krivično djelo za koje je optužen.
Predložio je da sud okrivljenog za izvršeno krivično djelo oglasi krivim i
izrekne mu uslovnu osudu kojom će mu utvrditi kaznu zatvora u trajanju od 45
dana i istovremeno odrediti da se ista neće izvršiti ukoliko isti u roku od
jedne godine dana ne učini novo krivično djelo.
Oštećena K. M. pridružila se krivičnom gonjenju ODT-a u odnosu na okrivljenog,
a imovinsko pravni zahtjev nije postavila.
Okrivljeni K. E., na glavnom pretresu je izjavio da ne priznaje izvršenje
krivičnog djela ni krivicu za krivično djelo za koje je optužen.
U svojoj odbrani ponovio je iskaz dat na zapisniku Ktr.br.83/12. od
12.6.2012.godine, pred ODT-om u Rožajama i istakao: da je dana 10.6. ove
godine oko 7,30 h, pošao vozilom od svoje kuće kod K. A. da istom radi
električnu instalaciju. Primijetio je na putu kuda se kretao policijsko
vozilo. Sreo se sa K.Š., sa kojim je razgovarao. Telefonom ga je pozvao
policajac K. O. i saopštio mu da se javi u policiju u vezi neke prijave. Nije
znao o čemu se radi, te je majci K. A. saopštio da tog dana neće raditi.
Vozilom je pošao u grad da se javi u policiju. Ispred stanice je primijetio
oštećenu. U stanici je upoznat o prijavi. Oštećenu tog dana nije vidio te mu
nije poznato zbog čega ga je ista prijavila. Sa porodicom oštećene od ranije
nije u dobrim odnosima, jer ta porodica njegovoj porodici nastoji da naškodi i
ista je sklona raznim izmišljanjima. Porodica oštećene često puta se
medjusobno svadja, tuče i jedan drugom nanose povredu, a nakon toga to
prijavljuju u policiji kao da ih je napala njegova porodica. Smatra da ga je
oštećena sa sinom S. neosnovano prijavila, jer istu nije udario bilo čime.
Smatra ukoliko je ista imala povrede da se sama povrijedila ili pak da je
povrijedio njen sin S., jer su tome skloni, te da je S. oštećenoj kazao da
njega prijavi da je povrijedio.
Predložio je da ga sud oslobodi od optužbe.
Na glavnom pretresu sud je izveo dokaze: saslušanjem u svojstvu svjedoka –
oštećenu K. M., pročitao izvještaj ljekara jedinice HMP u Rožajama od
10.6.2012.godine, u svojstvu sudskog vještaka medicinske struke saslušao dr.
F. M. spec. u Domu zdravlja u Rožajama i pročitao izvod iz kaznene evidencije
na ime okrivljenog.
Svjedok – oštećena K. M. ponovila je iskaz dat na zapisniku Ktr.br.83/12. od
07.8.2012.godine pred ODT-om u Rožajama i istakla da je dana 10.6.ove godine
oko 07 h, izašla iz kuće radi prikupljanja drvenih ljusaka za loženje vatre u
kući. Iza nje je bio okrivljeni koji je čuvao ovce. Dvije ili tri ovce su
prišle do nje i iste je pokušala da otjera. Prišao je okrivljeni i drvenim
štapom dužine oko 1,5 m, udario je 5-6 puta po lijevoj ruci, od čega je
zadobila povrede. Istom se obratila riječima „šta me udaraš budalo jedna“,
nakon čega joj je isti opsovao majku i udaljio se. Pošla je kod kuće, a nakon
toga u policiju gdje je ovo prijavila. Okrivljeni provocira nju i njenog sina
kao i ćerku. Na glavnom pretresu je još istakla da na tom mjestu niko nije bio
prisutan osim nje i okrivljenog. Imala je na sebi džemper dugih rukava, a
povrede su joj bile u predjelu lijeve podlatkice. U policiju je doveo njen sin
Sejdija da ovo prijavi, a nakon toga je bila kod ljekara.
Sudski vještak medicinske struke M. F. istakao je: da je u izvještaju ljekara
jedinice HMP u Rožajama od 10.6.2012.godine prilikom pregleda oštećene
konstatovano da je ista imala povrede u predjelu lijeve podlaktice, crvenilo –
krvni podliv veličine 3 x 3cm, i 2 x2cm. Da se radi o lakim tjelesnim
povredama koje su nanijete udarom tupe mehaničke sile.
Sud je cijeneći iskaz okrivljenog i izvedene dokaze pojedinačno i u vezi sa
ostalim izvedenim dokazima utvrdio činjenično stanje opisano u izreci presude.
Iz iskaza svjedoka oštećene M. se vidi: da je ona pomenutog dana bila kod
svoje kuće gdje je sakupljala drvene ljuske. Primijetila je okrivljenog da
čuva ovce. Da je dvije-tri ovce koje su bile u njenoj blizini otjerala. Do nje
je prišao okrivljeni koji je sa drvenim štapom udario više puta po lijevoj
ruci, nakon čega se udaljio. U njihovoj blizini niko nije bio prisutan. Istog
dana je pošla u policiju i okrivljenog prijavila, a nakon toga pošla kod
ljekara te se pregledala. Njen iskaz je sud prihvatio kao tačan, objektivan i
kao takav potvrdjen sa ostalim izvedenim dokazima.
Iz nalaza i mišljenja vještaka medicinske struke koji je dat na osnovu
medicinske dokumentacije izdate na ime oštešćene od HMP Rožaje, dana
10.6.2012. godine, gdje je oštećena pregledana u 09 h, se vidi da je ista
imala povrede u lijevoj podlaktici u vidu crvenila – krvnih podliva, promjera
3 x 3 i 2 x 2 cm. Ovaj nalaz i mišljenje sud je prihvatio kao stručan,
objektivan i kao takav saglasan sa medicinskom dokumentacijom izdata na ime
oštećene, i sa iskazom oštećene.
Iz iskaza okrivljenog se vidi: da je njemu pomenutog dana u jutarnjim časovima
telefonskim putem javljeno od strane policajca K. O. da se zbog prijave javi u
stanici policije. Kada je došao u stanicu, ispred stanice je primijetio i
oštećenu sa kojom kao i njenom porodicom od ranije nije u dobrim odnosima.
Njegov iskaz u ovom dijelu sud je prihvatio i isti uzeo kao dokaz jer je
saglasan sa izvedenim dokazima. Medjutim, njegov iskaz u dijelu koji se odnosi
da oštećenu tog dana nije primijetio u selu, niti da je istu povrijedio, da ne
isključuje mogućnost da se oštećena sama povrijedila ili pak da je povrijedio
njen sin S., sud je ocijenio kao njegovo nastojanje da izbjegne krivičnopravnu
odgovornost za krivično djelo koje mu se stavlja na tert tako da isti u tom
dijelu ničim nije potvrdjen i kao takav nije mogao biti prihvaćen.
Pravnom ocjenom utvrdjenog činjeničnog stanja sud je našao da su u radnjam
okrivljenog sadržani svi bitni elementi krivičnog djela laka tjelesna povreda
iz čl. 152.st.2. u vezi st.1. KZ izvršenog na način, vrijeme i mjestu opisano
u izreci presude. Naime, okrivljeni je pomenutog dana oštećenu lako tjelesno
povrijedio udarajući je drvenim štapom dužine oko 1,5 m kao sredstvom koje je
podobno da tijelo teško povrijedi ili zdravlje teško naruši u predjelu lijeve
podlaktice, nanoseći joj opisane povrede u vidu crvenila – hematoma koje se i
pravno kvalifikuju kao lake tjelesne poverde.
Cijeneći psihički odnos okrivljenog prema izvršenom krivičnom djelu sud je
našao da je okrivljeni u konkretnom slučaju postupao sa umišljajem jer je bio
svjestan da na opisani način oštećenu može povrijediti, te je pristao na
nastupanje zabranjene posledice.
Za izvršeno krivično djelo sud je okrivljenog oglasio krivim pošto je našao da
nema elemenata koji bi isljučivali njegovu krivičnopravnu odgovornost i
izrekao mu uslovnu osudu utvrdjujući mu pri tom kaznu zatvora u trajanju od 30
dana i istovremeno odredjujući da se ista neće izvršiti ukoliko isti u roku od
jedne godine dana ne učini novo krivično djelo.
Prilikom izricanja uslovne osude okrivljenom, kao mjere upozorenja, sud je
imao u vidu ličnost izvršioca ovog krivičnog djela, njegovo dosadašnje
vladanje da je otac troje maloljetne djece, da nije u radnom odnosu, njegovo
imovno stanje, pa mu je sud u tom smislu vodeći računa o svrsi uslovne osude u
okviru opšte svrhe krivičnih sankcija izrekao uslovnu osudu ubijedjen da će se
uz prijetnju kaznom – uslovnom osudom kao mjerom upozorenja, dovoljno uticati
na okrivljenog da ne vrši novo krivično djelo.
U smislu čl. 226. i 229. ZKP okrivljeni je obavezan da plati na ime troškova
krivičnog postupka iznos od 55 eura, a koji troškovi se odnose za naknadu
vještačenja od strane vještaka medicinske struke, kao i da plati na ime
paušala iznos od 40 eura, a ovo imajući u vidu trajanje i složenost krivičnog
postupka.
OSNOVNI SUD U ROŽAJAMA, dana 18.9.2012. godine.
ZAPISNIČAR PREDSJEDNIK SUDA
Burdžović Adisa s.r. Camić Zahit s.r.
PRAVNA POUKA: Protiv ove presude može se
izjaviti žalba u roku od 8 dana od dana prijema
iste i to Višem sudu u Bijelom Polju, a preko ovog suda.