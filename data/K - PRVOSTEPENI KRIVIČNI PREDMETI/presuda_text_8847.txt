OSNOVNI SUD U ROŽAJAMA
K.br. 72/12
U IME CRNE GORE
Sudija Osnovnog suda u Rožajama Milosav Zekić, uz učešće zapisničara Aide
Luboder , rješavajući po optužnom predlogu Osnovnog državnog tužilaštva iz
Rožaja Kt. br. 75/12 od 07. maja 2012. godine podnijete protiv okrivljenog A.
K. iz Rožaja, zbog krivičnog djela ugrožavanje sigurnosti iz čl.168.st.2. u
vezi st.1.Krivičnog zakonika , nakon održanog glavnog i javnog pretresa u
prisustvu Zamjenika Osnovnog državnog tužioca Aldina Kalača iz Rožaja,
oštećenih I. i Dž. T. iz Rožaja, okrivljenog i njegovog branioca advokata V.
M. iz Rožaja, dana 30. 08. 2012. godine, d o n i o j e i javno objavio
P R E S U D U
Okrivljeni A. K.,JMB ., od oca . i majke . rodj.., rodjen . godine u selu
Kalače,Opština Rožaje , sa prebivalištem u ul. "Karavanski put" bb, Opština
Rožaje,razumije crnogorski jezik,koji je i njegov jezik, pismen, završio
osnovnu školu, oženjen, otac 5 djece, siromašnog imovnog stanja,neosudjivan.
K R I V JE
Što je:
dana 19.04.2012.g. oko 10,15 h u kancelariji Komunalne policije, Opština
Rožaje ugrozio sigurnost više lica i to I. T. i Dž. T., prijetnjom da će
napasti na život i tijelo tih lica, na način što je I. T. uputio prijeteće
riječi "tebe ću i tvog brata Dž. smrviti, sve ću vam oko kuće razbacati i
izlomiti, majka ti je zgužvana i jadna, ti si špijun predsjednikov, nećete vi
više tako i ne vidim ni tebe ni predsjednika", a koje riječi je I. prenio Dž..
- čime je izvršio krivično djelo ugrožavanje sigurnosti iz čl. 168. st. 2. u
vezi st. 1. Krivičnog zakonika.
pa mu sud primjenom pomenutog zakonskog propisa i čl. 4, 13, 15, 32, 36, 42,
52, 53, 54 Krivičnog zakonika i 374. Zakonika o krivičnom postupku, izriče
USLOVNU OSUDU
Kojom mu utvrđuje kaznu zatvora u trajanju od 3 (tri) mjeseca i istovremeno
odredjuje da se kazna neće izvršiti ukoliko osuđeni u roku od jedne godine ne
izvrši novo krivično djelo.
Da plati ovome sudu na ime troškova krivičnog postupka paušalni iznos od 40,00
eura, u roku od 15 dana po pravosnažnosti ove presude.
Oštećeni I. T. i Dž. T. se radi ostvarivanja odštetnog zahtjeva upućuju na
građansku parnicu
O b r a z l o ž e nj e
Osnovno državno tužilaštvo iz Rožaja podnijelo je ovom sudu optužni predlog
Kt.br. 75/12 od 07. maja 2012.godine protiv okrivljenog A. K. iz Rožaja zbog
krivičnog djela ugrožavanje sigurnosti iz čl. 168. st.2. u vezi st.1.
Krivičnog zakonika (KZ).
Na glavnom pretresu Zamjenik Osnovnog državnog tužioca Aldin Kalač je
precizirao činjenični opis djela, kao u dispozitivu ove presude, te je
predložio da sud okrivljenog oglasi krivim za izvršeno krivično djelo koje mu
je optužbom stavljeno na teret i da mu izrekne uslovnu osudu kojom će mu
utvrditi kaznu zatvora u trajanju od 3(tri) mjeseca i istovremeno odrediti da
se kazna neće izvršiti ukoliko isti u roku od jedne godine ne izvrši novo
krivično djelo.
Oštećeni I. T. u završnoj riječi je istakao, da se pridružuje krivičnom
gonjenju ODT-a u odnosu na okrivljenog,a odštetni zahtjev će naknadno
ostvariti.
Oštećeni Dž. T. u završnoj riječi je istakao, da se pridružuje krivičnomn
gonjenju ODT-a u odnosu na okrivljenog ,a odštetni zahtjev traži će naknadno.
Branilac okrivljenog advokat V. M.u završnoj riječi je predložio da sud
njegovog branjenika oslobodi od optužbe, jer u postupku nije dokazano da je
izvršio krivično djelo koje mu je optužbom stavljeno na teret.
Okrivljeni A. K. je na zapisniku Ktr.br. 59/12 od 25.04.2012.g. pred ODT-om u
svojoj odbrani istakao, da je sa oštećenim I. i Dž. T. komšija i od ranije sa
njima nije u dobrim odnosima,zbog neriješenih imovinsko-pravnih odnosa. Da je
dana 19.04.2012.g. oko 10,00 h pošao u Komunalnu policiju da bi prijavio da mu
T. pomjeraju ogradu. Kada je ušao u kancelariju i pozdravio se sa šefom
Komunalne policije M. H., primjetio je u ćošku kancelarije oštećenog I. koji
je sjedio sa službenicima Komunalne policije. Tada ga je M. pitao o čemu se
radi, pa mu je kazao da mu I. majka i brat pomjeraju ogradu i zauzimaju
zemljište, našta je I. reagovao, tako što mu je kazao da laže. Njegov postupak
ga je naljutio pa mu se obratio rekavši mu da je najveći špijun u Rožajama, da
špijunira svakoga, da je ošpijunirao V. H. koji je zbog njega izgubio posao,
te da će dovesti agenciju iz Berana koja će premjeriti zemljište i sve što
bude zauzeo da će vratiti, te da radi za predsjednika Opštine. Tada ga je M.
zamolio da izađe iz kancelarije da se nebi svađali. Rekao mu je da nemože da
mu pomogne, jer to nije u nadležnosti Komunalne policije, pa ga je poslušao i
izašao iz kancelarije. Nikakve prijeteće riječi nije upućivao oštećenom I. i
nije mu govorio da će njega i njegovog brata Dž. smrviti i dr. prijeteće
riječi.
Na glavnom pretresu okrivljeni A. je ponovio iskaz dat pred ODT-om i objasnio,
da je lično vidio Dž. i njegovu majku kada su pomjerali drvenu ogradu između
njihovih parcela. Da im je tada rekao da je sramota da pomjeraju ogradu i
krive graničnu liniju, našta mu je Dž. kazao da će izvesti kataster ,
razgraničiti njihove parcele i podići zid da bi trajno uredili graničnu
liniju, sa čim se on složio, tako da među njima nije bilo nikave svađe. Nakon
toga je pošao u policiju da bi prijavio slučaj i tamo su mu rekli da oni
nijesu za to nadležni, već Komunalna policija pa je pošao u zgradu Opštine
gdje se nalazi komunalna policija i u kancelariji zatekao načelnika i ostale
službenike. Kada mu je načelnik saopštio da to nije njihova nadležnost, pošao
je prema vratima i kada je dohvatio rukom za kvaku načelnik ga je pitao komu
je pomjerao ogradu. Tada je vidio I. u kancelariji pa mu je kazao da su mu I.
brat i majka pomjerali ogradu, našta je on kazao da laže, što ga je jako
naljutilo i uvrijedilo pa mu je kazao da je najveći špijun, da je špijunirao
V. H., da radi za predsjednika Opštine i da je njegov špijun, a nije mu
upućivao bilo kakve prijetnje, niti je imao namjeru da to učini. Ako su
oštećeni shvatili da im je prijetio ili da ih je uvrijedio, spreman je da im
se izvini i da se sa njima izmiri. Predložio je da ga sud oslobodi od optužbe,
jer nije izvršio djela za koja je optužen.
Po ovoj krivično-pravnoj stvari sud je izveo dokaze: saslušao svjedoke-
oštećene I. T. i Dž. T.,svjedoke:F. K.,E. K.,M. H.,K. M.,S. K. i E. D.,izvršio
uvid u dopis Ispostave Rožaje 38.br.02-245-1990 od 22.06.2012.godine,dopis
arhiva ovoga suda od 22.06.2012.g,uvid u rješenje ovoga suda K.br.85/12 od
28.06.2012.g.i izvod iz kaznene evidencije na ime okrivljenog.
Svjedok - oštećeni I. T. je na zapisniku Ktr. br. 59/12 od 25.04.2012.g. pred
ODT-om je istakao, da mu je okrivljeni A. K. komšija i da od ranije ne govore
zbog neriješenih imovinsko pravnih odnosa. Da je dana 19.04.2012.g.oko 10,15 h
sjedio u kancelariji E. K. službenika komunalne policije gdje su obradjivali
zahtjeve u vezi elementarnih nepogoda u Rožajama. U istoj kancelariji su bili
prisutni službenici komunalne policije, F. K.,K. M.,S.K.,E. D.i M. H.. U
jednom momentu u kancelariju je ušao okrivljeni i rekao "ja neznam kome treba
da se obratim, imam problem oko međa",nakon čega se direktno njemu obratio
pokazujući prstom u njega rekao mu povišenim tonom, veoma drsko i grubo" tebe
ću i tvog brata Dž. smrviti , sve ću vam oko kuće razbacati i izlomiti , majka
ti je zgužvana i jadna, ti si špijun predsjednikov nećete vi više tako, ne
vidim ni tebe ni predsjednika".Da je tada kazao okrivljenom "šta ti je
čovječe, nemoj tako da se ponašaš i da me vrijeđaš i napadaš, jer za tako
neštao nemaš razloga i povoda". U tom momentu prisutni službenici komunalne
policije su prišli do njega i udaljili ga iz kancelarije. Istakao je da se
osjećao ugroženim i nesigurnim kada mu je okrivljeni uputio ove riječi.
Kasnije je ove riječi prenio svom bratu Dž. kojem nije bilo svejedno jer se i
on osjećao ugroženim, obzirom da više godina nijesu u dobrim odnosima sa
okrivljenim, te je mislio da on može svašta da uradi.
Na glavnom pretresu oštećeni I. je ponovio iskaz dat pred ODT-om i dodao da
okrivljenom nije uputio ni jednu uvredljivu riječ, te mu nije kazao da laže.
Istakao je da njegov brat Dž. kritičnog dana nije pomjerao ogradu, već je istu
prije desetak godina postavio upravo okrivljeni. Prijetnje je shvatio veoma
ozbiljno i smatra da su iste upućene ozbiljno i da su ostvarljive, te je zbog
toga obavijestio svog brata Dž. i slučaj prijavio u policiju. I Dž. je
prijetnje shavio ozbiljno i osjećao se ugroženim kada je čuo iste.
Svedok - oštećeni Dž. T. je na zapisniku Ktr. br. 59/12 od 07.05.2012.g. pred
ODT-om istakao, da mu je okrivljeni A. komšija i da sa njim ne govori. Da mu
je dana 19.04.2012.g. njegov brat I., kada je došao sa posla, ispričao da je
došlo do svadje izmedju njega i okrivljenog u kacelariji i da mu je okrivljeni
u prisustvu njegovih kolega uputio riječi " tebe ću i tvog brata Dž. smrviti ,
sve ću vam oko kuće razbacati i izlomiti , majka ti je zgužvana i jadna, ti si
špijun predsjednikov, nećete vi više tako, ne vidim ni tebe ni predsjednika".
Kada je čuo ove riječi osjećao se ugroženim i nesigurnim, jer je riječ smrviti
shvatio kao da će ih uništiti, pa se uplašio od istih .
Na glavnom pretresu oštećeni Dž. je ponovio iskaz dat pred ODT-om i dodao da
kritičnog dana nije sa svojom majkom pomjerao ogradu između njegove kuće i
kuće okrivljenog, niti je bilo šta razgovarao sa okrivljenim. Da je prijetnje
koje mu je prijetio okrivljeni shvatio kao ozbiljne i ostvarive i da se plašio
da ih okrivljeni ne ostvari, tako da od tada stalno živi u selu Biševo sa
svojom porodicom, a ranije je povremeno išao na selu i radio na imanju.
Svjedok F. K. je na zapisniku Ktr. br. 59/12 od 07.05.2012.g. pred ODT-om je
istakao, da radi kao komunalni policajac u Opštini Rožaje.Da je dana
19.04.2012.g.oko 10,15 h, bio u svojoj kancelariji sa kolegama M. H., K. M.,
E. K. i E. D..U kancelariji je došao oštećeni I. T. -samostalni savjetnik za
investicije u Opštini Rožaje, koji je kao član komisije za elementarne
nepogode radio zajedno sa E. K. na obradi podataka prikupljenih na terenu i
sačinjavali su zapisnik. U kancelariji je ušao okrivljeni A. i pošao prema
načelniku M. H., te počeo da mu priča o nekoj ogradi kod svoje kuće. Kada su
ga pitali ko mu pomjera ogradu, okrenuo se prema I. i rukom pokazujući na
njega rekao, ovi mi pomjeraju ogradu njegov brat i majka. Tada ga je I. pitao
,, ko ti pomjera ogradu" našta mu je okrivljeni kazao da će njega i njegovog
brata Dž. smrviti, sve će im oko kuće razbacati i izlomiti, da mu je majka
zgužvana i jadna, da je špijun predsjednikov, da neće više tako i da ne vidi
ni njega ni predsjednika. Nakon toga njegove kolege su izvele okrivljenog iz
kancelarije rekavši mu da taj spor nije u nadležnosti komunalne policije.
Istakao je da je primjetio da se Irfan od ovih riječi uplašio.
Na glavnom pretresu svedok F. K. je istakao, kao pred ODT-om stom razlikom što
je naveo da je oštećeni I. kazao okrivljenom "ko ti pomjera (ogradu), nemoj da
pričaš neistine", nakon čega mu je okrivljeni uputio riječi da mu ogradu
pomeraju njegov brat i zgužvana majka da će ih sve smrviti i ogradu razbacati,
da je špijun predsjednikov i dr., a nije pominjao ime oštećenog Dž., već samo
da mu ogradu pomijera njegov brat. Nakon što je upoznat sa iskazom datim pred
ODT-om, svedok je istakao da sa sigurnošću nemože da tvrdi da okrivljeni nije
pomenuo Dž. ime kritičnog dana, tako da ostavlja mogućnost da je izgovorio ovo
ime dodao je da je oštećeni Irfan kazao okrivljenom "nemoj da pričaš
neistine", prije nego što mu je on uputio prijetnje.
Svedok E. K. je na zapisniku Ktr. br. 59/12 od 07.05.2012.g. pred ODT-om je
istakao, da radi kao komunalni policajac u Opštini Rožaje. Da je dana
19.04.2012.g.oko 10,15 h bio u svojoj kancelariji zajedno sa kolegama M. H.,F.
K.,K. M.,S. K. i E. D.. U kancelariji je došao oštećeni I. T., koji je zajedno
sa njim bio u komisiji za elementarne nepogode, da bi obradili podatke
prikupljene na terenu i sačinili zapisnik. U kancelariju je ušao okrivljeni
A.,koji je pošao prema načelniku M. H. i počeo da mu priča o nekoj ogradi kod
svoje kuće. Kada su ga pitali o kakvoj se ogradi radi i ko mu je pomerao
ogradu, on se okrenuo prema oštećenom I. i rukom je pokazivao na njega,
govoreći "ovi mi pomeraju ogradu, njegov brat i majka". Tada ga je I. pitao
"ko ti pomijera ogradu", našta mu je okrivljeni uputio riječi da će njega i
njegovog brata Dž. smrviti, sve će im oko kuće razbacati i izlomiti, da mu je
majka zgužvana i jadna, da je špijun predsjednikov, da neće više tako i da ne
vidi ni njega ni predsjednika. Primjetio je da se I. od ovih riječi uplašio,
pa su njegove kolege ustali i izveli okrivljenog iz kancelarije govoreći mu da
komunalna policija nije nadležna da riješi ovaj spor.
Na glavnom pretresu svedok E. K. je istakao, kao pred ODT-om stom razlikom što
je naveo da se nesjeća da je okrivljeni pominjao Dž. ime kada je uputio riječi
oštećenom I., već je kazao da će njega i njegovog brata, bez navođenja imena,
smrviti i druge riječi koje je predhodno naveo, a nakon što je okrivljeni
kazao da mu oni pomjeraju ogradu, oštećeni I. mu je rekao da to nije tačno i
nije istina. Nakon što je upoznat sa iskazom datim pred ODT-om, svedok je
istakao da je istina ono što je kazao pred ODT-om, jer je okrivljeni rekao da
će I. i njegovog brata Dž. smrviti.
Svedoka M. H. je na zapisniku Ktr. br. 59/12 od 07.05.2012.g. pred ODT-om je
istakao, da radi kao načelniik Komunalne policije u Opštini Rožaje.Da je dana
19.04.2012.g. oko 10,15 h bio u kacelariji njegovih kolega sa K. M.,E. K.,S.
K.,E. D. i F. K.. U kancelariji je došao I. T., koji je bio član komisije za
elementarne nepogode,zajedno sa kolegom E. K.,radi obrade podataka
prikupljenih na terenu i sačinjavanja zapisnika.U kancelariji je ušao
okrivljeni A. K. i počeo da mu priča o imovinsko pravnom sporu koji ima sa
komšijama.Odgovorio mu je da to nije u njihovoj nadležnosti već u nadležnosti
Osnovnog suda u Rožajama i da treba njima da se obrati. Okrivljeni je
primjetio u kancelariji oštećenog I. da sjedi za stolom i uputio mu riječi "ja
ću tebe i tvog brata Dž. smrviti, sve ću vam oko kuće razbacati i izlomiti,
majka ti je zgužvana i jadna, ti si špijun predsjednikov, nećete vi više tako
i nevidim ni tebe ni predsjednika. Da je tada ustao i zamolio okrivljenog da
izađe iz kancelarije, pa ga je on poslušao i napustio kancelariju, dok je I.
bio malo potresen zbog ovakvog ponašanja okrivljenog.
Na glavnom pretresu svedok M. H. je istakao, kao pred ODT-om stom razlikom što
je naveo da se nesjeća imena brata kojeg je pominjao okrivljeni kada je uputio
prijetnje oštećenom I.. Takođe je naveo da je oštećeni I. kazao okrivljenom da
nije istina da mu oni pomeraju ogradu, nakon čega mu je on uputio navedene
prijetnje . Upoznat sa iskazom datim pred ODT-om, svedok je istakao da je
tačno ono što je kazao pred ODT-om da je okrivljeni pomenuo ime njegovog brata
Dž. i druge riječi, jer su mu tada bila svežija sjećanja.
Svjedok K. M. je na zapisniku Ktr. br. 59/12 od 07.05.2012.g. pred ODT-om je
istakao, da radi kao komunalni policajac u Opštini Rožaje.Da je dana
19.04.2012.g.oko 10,15 h, bio u svojoj kancelariji, zajedno sa kolegama M.
H.,E. K.,S. K.,E. D. i F. K.. U kancelariji je došao oštećeni I.T.,koji je bio
član komisije za elementarne nepogode zajedno sa E. K., gdje su obradjivali
podatke i sačinjavali zapisnik. U kancelariji je ušao okrivljeni A. koji je
pošao prema načelniku M. H. i počeo da mu priča o nekoj ogradi kod svoje
kuće.Kada su ga pitali ko mu pomjera ogradu ,okrivljeni se okrenuo prema
oštećenom I. T. pokazujući rukom na njega, govoreći "ovi mi pomjeraju
ogradu,njegov brat i majka". Tada ga je oštećeni I. upitao ko mu pomjera
ogradu, našta mu je okrivljeni kazao da će njega i njegovog brata Dž. smrviti
,da će im sve oko kuće razbacati i izlomiti, da mu je majka jadna i zgužvana,
da je špijun predsjednikov, da neće oni više tako i da ne vidi ni njega ni
predsjednika. Primjetio je da se I. uplašio od ovih riječi, pa su njegove
kolege ustale i izvele okrivljenog A. napolje.
Na glavnom pretresu svedok K. M. je istakao, kao pred ODT-om, stom razlikom
što je naveo da okrivljeni A. nije pominjao ime I. brata Dž., već je govorio
da će njega i njegovog brata smrviti i druge riječi, a nije pominjao Dž. ime,
te da je Irfan predhodno kazao okrivljenom da nije tačno da su on i njegov
brat pomjerali ogradu okrivljenog. Upoznat sa iskazom datim pred ODT-om,
svedok je istakao da je istina ono što je kazao pred tužiocem, jer mu je tada
sjećanje bilo svežije.
Svjedok S. K. je na zapisniku Ktr. br. 59/12 od 07.05.2012.g. pred ODT-om
istakao, da radi kao komunalni policajac .Da je dana 19.04.2012.g.,oko 10,15
h, bio je u svojoj kancelariji sa kolegama M. H.,E. K.,K. M.,E. D., i F. K..U
kancelariji je došao oštećeni I. T. ,koji je bio član komisije za elementarne
nepogode,zajedno sa E. K.,da bi obradili podatake prikupljene na terenu i
sačinili zapisnik.U kancelariji je ušao okrivljeni A. K. koji je pošao prema
načelniku M. H. i počeo da mu priča o nekoj ogradi kod svoje kuće.Kada su ga
pitali o kakvoj ogradi se radi rekao im je da mu pomjeraju ogradu, a kada su
ga pitali ko mu pomjera ogradu, okrenuo se prema oštećenom I. pokazujući rukom
na njega, kazao je "ovi mi pomjeraju ogradu, njegov brat i majka". Tada ga je
I. pitao ko mu pomjera ogradu, našta mu je okrivljeni kazao da će njega i
njegovog brata Dž. smrviti, sve će im oko kuće razbacati i izlomiti,da mu je
majka zgužvana i jadna,da je špijun predsjednikov , da neće više tako, te da
ne vidi ni njega ni predsjednika. Primjetio je da se I. uplašio od ovih
riječi, pa su prisutni - njegove kolege ustali i izveli okrivljenog iz
kancelarije ,govoreći mu da se ne svadja sa oštećenim I. i da izadje napolje,
te da imovinsko pravni spor koji ima nije u nadležnosti Komunalne policije.
Svjedok E. D. je na glavnom pretresu istakao, da radi u Opštini Rožaje kao
komunalni inspektor. Dana 19.04.2012.g. bio je u kancelariji sa svojim
kolegama F. K., M. H., K. M. i S. K., kao i I. T. koji je došao u njihovu
kancelariju da bi obradio zahtjeve građana za naknadu štete, jer je bio član
komisije za procjenu štete od elementarnih nepogoda. U jednom momentu u
kancelariji je ušao okrivljeni A. K. koji je rekao da je I. postavio ogradu na
njegovo zemljište, nakon čega je počela rasprava između njih ali se nesjeća
koje su riječi upućivali jedan drugom. Oni nijesu dali da se dalje
raspravljaju, već su zamolili okrivljenog da napusti kancelariju, što je on i
učinio rekavši "izvinite ja sam došao da prijavim i izvinjavam se službi, a ja
ću sa njim (misleći na I.) riješit".
Iz izvoda iz kaznene evidencije na ime okrivljenog, vidi se da je isti
osuđivan presudama Opštinskog suda Rožaje K.br.112/85 od 15.05.1986 godine po
čl. 85. st. 2. i čl. 83. KZ SRCG na 105 dana zatvora, uslovno za jednu godinu
i K.br.112/85 od 28.11.1986.god. po čl. 85. st. 2. KZ SRCG na 105 dana
zatvora, uslovno za jednu godinu.
Iz dopisa Ispostave Rožaje 38.br.02-245-1990 od 22.06.2012.g. se vidi da je
okrivljeni osudjivan navedenim presudama. Uz dopis je dostavljen i izvod
podataka iz pravosnažne sudske presude iz kojih se vidi da se radi o istom
broju predmeta, tj. o istoj presudi.
Iz dopisa arhive ovoga suda od 22.06.2012.g. se vidi da se navedeni spisi ne
nalaze u arhivi.
Iz rješenja ovoga suda Kv.br.85/12 od 28.06.2012.g.se vidi se da je navedenim
pravosnažnim rješenjem utvrđeno da je po zakonu nastupila rehabilitacija, te
se briše iz kaznene evidencije uslovna osuda 105 dana zatvora za jednu godinu,
po presudi ovog suda K.br.112/85 od 28.11.1986.g. (kao i po presudi K.br.
112/85 od 15.05.1986.g. koja je greškom dostavljena radi evidencije kazne u
kaznenoj evidenciji, a radi se o istoj presudi od 28.11.1986.g.) kojom je
osuđen A.K. iz Rožaja zbog krivičnog djela iz čl.58.st.2.i čl.83.KZ SRCG.
Cijeneći iskaz okrivljenog i sve izvedene dokaze kako pojedinačno, tako i u
medjusobnoj vezi ,u smislu čl.370.st.3.Zakonika o Krivičnom postupku(ZKP),sud
je nesumljivo utvrdio činjenično stanje kao u dispozitivu presude.
Utvrđeno činjenično stanje proizilazi iz dokaza izvedenih u postupku.
Naime, na osnovu iskaza svedoka-oštećenih I. T. i Dž. T. i iskaza okrivljenog
A. K. datih na zapisniku pred ODT-om i na pretresu utvrđeno je da su
okrivljeni i oštećeni komšije i da duže vrijeme ne govore zbog neriješenih
imovinsko-pravnih odnosa. Iskaze oštećeni i okrivljenog u ovom dijelu, sud je
prihvatio kao jasne, objektivne i međusobno saglasne.
Na osnovu iskaza oštećenog I. datim na zapisniku pred ODT-om i na pretresu i
svedoka F. K., E. K., M. H., K. M. i S. K., datih na zapisniku pred ODT-om,
utvrđeno je da je okrivljeni kritičnog dana došao u kancelariji komunalne
policije u kojoj su se nalazili imenovani svedoci i oštećeni i uputio
oštećenom I. prijeteće riječi " tebe ću i tvog brata Dž. smrviti, sve ću vam
oko kuće razbacati i izlomiti, majka ti je zgužvana i jadna, ti si špijun
predsjednikov, nećete vi više tako i ne vidim ni tebe ni predsjednika".
Upućivanjem ovakvih prijetnji koje su kod oštećenog I. izazvale osjećaj
straha, ugroženosti i nesigurnosti okrivljeni je ugrozio njegovu sigurnost,
prijetnjom da će napasti na njegov život i tijelo.
Iskaze imenovanih svedoka, u ovom dijelu, sud je prihvatio, kao objektivne,
uvjerljive i međusobno saglasne u bitnom, tako da nema sumnje u drugačije
činjenično stanje.
Na osnovu iskaza oštećenih I. i Dž. utvrđeno je da je oštećeni I. navedene
prijetnje koje je njemu i Dž. uputio okrivljeni, prenio Dž. i da su iste i kod
Dž. izazvale osjećaj straha i nesigurnosti i ugroženosti, te da je okrivljeni
ugrozio i njegovu sigurnost prijetnjom da će napasti na njegov život i tijelo.
Iskaze oštećenih u ovom dijelu, sud je prihvatio kao jasne i uvjerljive a
dovodeći iste u vezu sa iskazima ostalih saslušanih svedoka, nema sumnje u
drugačije činjenično stanje.
Sud je cijenio iskaze svedoka F. K., E. K., M. H., K. M. i S. K. datih na
pretresu, pa je iste prihvatio u dijelu u kojem su saglasni sa njihovim
iskazima datim pred ODT-om i utvrđenim činjeničnim stanjem. Međutim, iskaze
ovih svedoka, u dijelu u kojem na pretresu navode da okrivljeni nije upućivao
prijetnje oštećenom Dž. tj. da nije pominjao ime oštećenog Dž., sud nije
prihvatio, ozirom da su njihovi iskazi, u ovom dijelu neobjektivni,
neuvjerljivi, protivrečni sami sa sobom, tim prije što su isti, osim F. nakon
što im je predočen iskaz dat pred ODT-om, istakli da je istina ono što su
govorili pred ODT-om i da je okrivljeni u kritičnom momentu pominjao Dž. ime i
kazao da će i njega smrviti i dr. riječi, dok je F. ostavio i tu mogućnost,
što nedovodi u sumnju njegov iskaz dat pred ODT-om.
Sud jecijenio i iskaz svedoka E. D., pa je isti prihvatio u dijelu u kojem je
saglasan sa iskazima ostalih saslušanih svedoka i utvrđenim činjeničnim
stanjem. Iskaz ovog svedoka u dijelu u kojem navodi da se nesjeća koje je
riječu okrivljeni upućivao oštećenom i oštećeni okrivljenom, sud je cijenio
kao neobjektivan, nepouzdan, površan i usmjeren ka tome da se nezamjeri ni
jednoj strani.
Sud je cijenio i pisane izvedene dokaze, pa je navode iz izvoda iz kaznene
evidencije i dopisa iz Ispostave Rožaje, prihvatio u dijelu u kojem se navodi
da je okrivljeni osuđivan presudom ovoga suda K.br. 112/85 od 28.11.1986.g.,
jer ti navodi nalaze oslonca i u izvodu podataka iz pravosnažne sudske presude
i rješenje ovoga suda Kv.br. 85/12 od 28.06.2012.g. iz kojeg se nesumljivo
utvrđuje da je okrivljeni osuđen navedenom presudom od 28.11.1986.godine, a da
je greškom dostavljena druga presuda sa drugim datumom - 15.05.1986.g. a radi
se o istoj presudi. Međutim navode iz pomenutog izvoda iz kaznene evidencije i
pomenutog dopisa Ispostave Rožaje da je okrivljeni osuđivan i drugom presudom
tj. K.br. 112/85 od 15.05.1986.g., sud nije prihvatio jer su ti podaci greškom
dostavljeni nadležnom organu, što se utvrđuje iz pomenutog rješenja ovoga suda
Kv.br. 85/12 od 28.06. 2012.g. koji je sud prihvatio kao jasan, određen i
potkrijepljen ostalim izvedenim dokazima.
Obzirom da je u postupku utvrđeno da je presuda K.br. 112/85 od 28.11.1986.g.
(kao i presuda K.br. 112/85 od 15.05.1986.g. koja je greškom dostavljena radi
kaznene evidencije, a radi se o istoj presudi od 28.11.1986.g.),kojom je
okrivljeni A.K. osuđen, pravosnažnim rješenjem ovoga suda Kv. br. 85/12 od
28.06.2012.g. brisana iz kaznene evidencije, to se okrivljeni smatra
neosuđivanim, u smislu čl. 11. st. 1. KZ.
Nema uticaja na drugačiji zaključak to što se iz dopisa arhive ovoga suda vidi
da se navedeni spisi ne nalaze u arhivi, obzirom da su odlučne činjenice o
ranijoj osuđivanosti okrivljenog i brisanju osude utvrđene ostalim izvedenim
dokazima.
Sud je cijenio iskaz okrivljenog, pa je isti prihvatio u dijelu u kojem ne
spori odlučne činjenice, jer je isti, u tom dijelu, potvrđen izvedenim
dokazima u postupku. Medjutim, iskaz okrivljenog u dijelu u kojem ističe da
oštećenim nije upućivao nikakve prijetnje, sud nije prihvatiti jer je njegov
iskaz u ovom dijelu neobjektivan, neuvjerljiv i ne nalazi oslonca u dokazima
izvedenim u postupku, tako da je očigledno da okrivljeni sa ovakvom odbranom
smišljeno i sračunato nastoji da izbjegne krivičnopravnu odgovornost.
Dakle, u postupku je utvrdjeno da je okrivljeni dana 19.04.2012.g.oko 10,15 h
u kancelariji Komunalne policije ,Opština Rožaje ugrozio sigirnost više lica i
to I. T. i Dž. T.,prijetnjom da će napasti na život i tijelo tih lica ,na
način što je Irfanu T. uputio prijeteće riječi ,,tebe ću i tvog brata Dž.
smrviti ,sve ću vam oko kuće razbacati i izlomiti,majka ti je zgužvana i
jadna,ti si špijun predsjednikov,nećete vi više ovako i ne vidim ni tebe ni
predsjednika",a koje riječi je I. prenio Dž.. Navedene prijetnje su bile takve
da su kod oštećenih izazvale osjećaj straha, nesigurnosti i ugroženosti, a
oštećeni su osnovano vjerovali u ostvarljivost tih prijetnji, koje i
objektivno mogu da izazovu osjećaj straha, ugroženosti i nesigurnosti kod
istih.
Cijeneći psihički odnos okrivljenog prema učinjenom krivičnom djelu, sud je
našao da je isti bio svjestan svog djela tj. svjestan da na opisani način
ugrožava sigurnost oštećenih i to je htio pa je postupao sa umišljajem.
Iz ovakvog iznijetog i utvrdjenog činjeničnog stanja nesumljivo proizilazi da
su u radnjama okrivljenog sadržani svi bitni elementi krivičnog djela
ugrožavanje sigurnosti čl.168.st.2. u vezi st.1.KZ.
Sa navedenih razloga sud nije prihvatio tezu odbrane branioca okrivljenog da u
postupku niej dokazano da je njegov branjenik izvršio krivično djelo koje mu
je optužbom stavljeno na teret.
Za izvršeno krivično djelo, sud je okrivljenog oglasio krivim i izrekao mu
uslovnu osudu, utvrdjujući mu pritom kaznu zatvora u trajanju od 3 (tri)
mjeseca i istovremeno odredio da se kazna neće izvršiti ukoliko isti u roku od
jedne godine ne izvrši novo krivično djelo.
Prilikom izricanja ovakve vrste krivične sankcije,sud je imao u vidu stepen
krivice okrivljenog, stepen nastupjele posledice, okolnosti pod kojima je
djelo izvršeno, porodične prilike okrivljenog, cijeneći pritom kao
olakšavajuće okolnosti raniju neosuđivanost, njegovu životnu dob, jer se radi
o relativno starijem čovjeku i siromašno imovno stanje okrivljenog, pa je sud
u nedostatku otežavajućih okolnosti našao da je imalo mjesta izricanju ovakve
vrste krivične sankcije ubijedjen da će upozorenje uz prijetnju kazne u
dovoljnoj mjeri uticati na okrivljenog da ubuduće ne vrši bilo kakva krivična
djela i vaspitno djelovati na druge da ne čine ista ili slična djela.
Na osnovu čl. 229. u vezi čl. 226. st.2. tač.9. i st.3. ZKP-a sud je obavezao
okrivljenog da plati ovome sudu na ime troškova krivičnog postupka paušalni
iznos od 40,00 eura,imajući u vidu trajanje i složenost krivičnog postupka,
kao i imovno stanje okrivljenog.
Na osnovu čl.239.st.2. ZKP, oštećeni I. T. i Dž. T. se radi ostvarivanja
odštetnog zahtjeva upućuju na gradjansku parnicu.
Sa izloženog odlučeno je kao u dispozitivu ove presude.
OSNOVNI SUD U ROŽAJAMA, dana 30. 08. 2012. godine.
Zapisničar,
Aida Luboder,s.r. S U D I J A,
Milosav Zekić,s.r.
PRAVNA POUKA: Protiv ove presude može se izjaviti žalba u roku od 8 dana od
dana prijema iste i to Višem sudu u Bijelom Polju, a preko ovog suda.