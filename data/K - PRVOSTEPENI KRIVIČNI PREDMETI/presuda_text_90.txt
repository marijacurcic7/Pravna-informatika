

                  K.br.84/11
U IME NARODA
OSNOVNI SUDU ULCINJU, po sudiji Mirović Sanji uz učešće zapisničara Mavrić
Jasmine, u krivičnom predmetu protiv okrivljenog P. N.e  iz U. zbog krivičnog
dijela ugrožavanje opasnim oruđem pri tuči ili svađi iz čl. 154 Krivičnog
Zakonika, odlučujući po optužnom predlogu Osnovnog državnog tužilaštva Kt.br.
180/10 od 10.08.2010 godine koji je na glavnom pretresu zastupao zamjenik
Osnovnog državnog tužioca Savović Vladimir, nakon glavnog i javnog pretresa
održanog dana 26.05.2011. godine u prisustvu zastupnika optužbe i
okrivljenog,  donio je i istog dana javno objavio  
P   R  E  S  U  D  U
Okrivljeni P. N sa................, od oca P. i majke P. rođene P.,
rođenog ...........godine u Baru, sa prebivalištem u U. – ............,
državljanina Crne Gore, lošeg imovnog stanja, nezaposlen, oženjen, otac troje
djece od kojih su dvoje maloljetni, osuđivan presudom Opštinskog suda Ulcinj
K.br. 28/87 od 11.01.1988 zbog krivičnog dijela protiv bezbjednosti saobraćaja
na novčanu kaznu od 20,000 dinara.  
K r i v  j e
Zato što se dana 30.07.2010. godine oko 20,00 časova u U. u ulici „Boška
Strugara“ kod auto perione „P.“ pri svađi sa oštećenim A. I., mašio lanca,
sredstva podobnog da tijelo teško povrijedi ili zdravlje teško naruši, na
način što je nakon prethodne prepirke sa oštećenim iz ostave uzeo lanacdužine
50 cm i podigao isti u vis,  
-čime je izvršio krivično djelo- ugrožavanje opasnim oruđem pri tuči ili svađi iz čl. 154 Krivičnog zakonika 
Pa mu sud primjenom citiranog zakonskog propisa i čl. 4 st. 2, 32, 42, 52, 53
i 54 Krivičnog zakonika i čl.199, 202 i 364 Zakonika o krivičnom postupku
izriče  
USLOVNU   OSUDU
Kojom mu utvrđuje kaznu zatvora u trajanju od 3(tri) mjeseca  i istovremeno
određuje da se ista neće izvršiti ako okrivljeni u roku od 1(jedne) godine po
pravosnažnosti presude ne učini novo krivično djelo.  
Oštećeni A. I. se radi ostvarivanja imovinsko pravnog zahtjeva upućuje na
parnični postupak.  
Dužan je okrivljeni da na ime  troškova krivičnog postupka i paušala uplati
iznos od 30,00 eura, u roku od 15 dana po pravosnažnosti presude, pod
prijetnjom prinudne naplate.  
O b r a z l o ž e n j e
Optužnim predlogom  Osnovnog državnog tužilaštva u Ulcinju Kt.br. 180/10 od
10.08.2010 godine,okrivljenom P. L.i stavljeno je na teret izvršenje krivičnog
dijela ugrožavanje opasnim oruđem pri tuči ili svađi iz čl. 154 KZ. Zastupnik
optužbe u završnoj riječi ostao je pri navodima optužnog predloga smatrajući
da je dokazima provedenim na glavnom pretresu dokazano da je okrivljeni
počinio predmetno krivično dijelo, pa je predložio da se okrivljeni oglasi
krivim i osudi po zakonu.  
      Okrivljeni P. L.a je  u svojoj odbrani u bitnom naveo da je dana 30.07.2010 godine oko 20,00 časova, prao automobil u svojoj auto perionici ispred porodične kuće u društvu   sina i radnika. Dok su bili u perionici, u jednom momentu na parkingu iste se pojavilo jedno vozilo i naglo skrenulo i zbog takve vožnje ogrebalo je automobil koji je bio parkiran u autoperionici. Dalje je naveo da su  sva četiri lica koja su bila u vozilu izašla su i počela su da viču na njegovog sina riječima “Vidi šta si uradio mom automobilu“, pa je zbog takvog ponašanja vozača automobila okrivljeni njega  potapšao i pitao o čemu se radi, i ako treba nešto da se plati da se njemu obrati ne njegovom sinu. Isti je počeo da viče i odgurnuo ga u predjelu grudi, a jedan drugi čovjek koji je bio sa njim u vozilu namjerno je stao nogom na njegovu nogu, nakon čega je okrivljeni  pao i udario glavom o betonsku podlogu. Dalje je naveo da su se jedan drugom obraćali višim tonom, pa se zbog navedenog osjetio ugroženim, s obzirom da su oni došli na njegov posjed i počeli da viču na njegovog sina. Osetio se ugroženim jer su ga napala trojica od kojih su dvojica bili krupniji od njega, pa je zbog navedenog uzeo lanac od metala iz perionice i podigao ga uvis zato što je htio istima da stavi do znanja da ima čime da se brani, A. navedeni lanac nije upotrijebio jer su se oni uplašili i napustili lice mjesta.

Sud je u dokaznom postupku na saglasan predlog stranaka proveo sledeće dokaze:
pročitao potvrdu Uprave policije PJ Bar Ispostave Ulcinj o privremeno oduzetim
predmetima od 30.07.2010 godine i  pročitao izvod iz kaznene evidencije izdat
od Uprave policije PJ Bar br. 24-03/3-245/10-7863/2 od 29.10.2010 godine.  
Sud je na glavnom pretresu odustao od saslušanja svjedoka A. I., A. I. i S.
A.a,jer su isti nastanjeni u inostranstvu-..... bez bliže adrese,a po ocjeni
suda činjenično stanje je u dovoljnoj mjeri rasvjetljeno radi donošenja
konačne odluke,a ovo imajući u vidu priznanje okrivljenog.  
Iz  potvrde Uprave policije PJ Bar Ispostave Ulcinj o privremeno oduzetim
predmetima od 30.07.2010 godine proizilazi da je od P. S. privremeno oduzet
metalni lanac sive boje dužine 0,50 cm.  
Iz izvoda iz kaznene evidencije koji je izdat od Uprave policije PJ Bar br.
24-03/3-245/10-7863/2 od 29.10.2010 godine se utvrđuje da je okrivljeni ranije
osuđivan presudom Opštinskog suda Ulcinj K.br. 28/87 od 11.01.1988 zbog
krivičnog dijela protiv bezbjednosti saobraćaja na novčanu kaznu od 20,000
dinara.  
Cijeneći navode optužbe, odbranu okrivljenog, te provedene dokaze kako
pojedinačno, tako i u njihovoj međusobnoj vezi, ovaj sud nalazi da je
okrivljeni P. L.a izvršio krivično dijelo ugrožavanje opasnim oruđem pri tuči
i svađi iz čl. 154 Krivičnog zakonika, na način, mjesto i vrijeme, kako je to
bliže opI.o u izreci presude.  
Naime,u postupku je prije svega cijeneći iskreno priznanje okrivljenog koje je
sud prihvatio,nesumnjivo utvrđeno da je okrivljeni P. L.a dana 30.07.2010.
godine kod auto perione P. pri svađi sa oštećenim A. I.om,izvršio navedeno
krivično djelo,na način što je nakon prethodne prepirke sa oštećenim iz ostave
uzeo lanac dužine 50 cm i isti podigao u vis. Takođe je sud iz odbrane
okrivljenog utvrdio da je krivično dijelo izvršeno u svađi,obzirom da je
između njega i oštećenog prethodno došlo do verbalne prepirke oko oštećenja
vozila u perionici,a koja svađa je sadržala opasnost da se u daljem razvoju
izrodi u tuču obzirom da je oštećeni odgurnuo okrivljenog P.a,a još jedno
prisutno lice je namjerno stalo na nogu okrivljenog. Prema odbrani okrivljenog
utvrđeno je da je svađa prestala nakon što se isti mašio lanca jer su prisutna
lica otišla. Dalje je sud utvrdio da metalni lanac dužine pola metra, za koji
se okrivljeni mašio a koji je oduzet iz njegove perionice od strane službenika
Uprave policije nesumnjivo predstavlja sredstvo koje je podobno da tijelo
teško povrijedi ili zdravlje teško naruši, pa je sud na osnovu navedenog
zaključio da se u radnjama okrivljenog stiču elementi bića krivičnog dijela
ugrožavanje opasnim oruđem pri tuči i svađi iz čl. 154 Krivičnog zakonika.  
Cijeneći subjektivini odnos okrivljenog prema izvršenom krivičnom dijelu, sud
je utvrdio da je okrivljeni bio svjestan krivičnog dijela, odnosno svjestan
činjenice da se mašenjem za opasno oruđe može tijelo teško povrijediti ili
zdravlje teško narušiti, i htio je njegovo izvršenje, pa se njegov subjektivni
odnos prema izvršenom krivičnom dijelu definiše kao direktni umišljaj.  
        Sud je u izreci presude precizirao činjenični opis dijela koje se okrivljenom stavlja na teret, shodno utvrđenom činjeničnom stanju obzirom da je utvrđeno da je okrivljeni digao u vis navedeni lanac, a ne da je istim zamahnuo,čime je takođe manifestovao namjeru da ga upotrijebi.

        Prilikom izbora vrste i visine krivične sankcije, sud je u  smislu čl. 42 Krivičnog zakonika,cijenio sve okolnosti od kojih zavisi da kazna bude manja ili veća (olakšavajuće i otežavajuće okolnosti), pa je na strani okrivljenog od olakšavajućih okolnosti uzeo u obzir priznanje okrivljenog koje je u bitnom doprinijelo rasvjetljavanju ove krivično pravne stvari, činjenicu da se radi o porodičnom čovjeku, jer je oženjen i otac dvoje djece, dok otežavajućih okolnosti nije bilo jer sud raniju osuđivanost okrivljenog koju je utvrdio iz izvoda iz kaznene evidencije za okrivljenog nije posebno cijenio kao otežavajuću okolnost imajući u vidu da  krivično dijelo za koje je ranije osuđivan nije istovrsno krivično dijelo sa dijelom koje mu se optužnim predlogom stavlja na teret, kao i zbog proteka vremena od zadnjeg izvršenja krivičnog dijela jer se radi o periodu od 23 godina. Sud je mišljenja da radi krivično pravne zaštite prema okrivljenom nije nužno primjeniti kaznu, već je okrivljenom izrekao uslovnu osudu, kojom mu je utvrdio kaznu zatvora u trajanju od 3 (tri) mjeseca i odredio da se ista neće izvršiti ukoliko okrivljeni u roku od 1 (jedne) godine po pravosnažnosti presude ne učini novo krivično dijelo, nalazeći da će se sa uslovnom osudom postići svrha iz čl. 52 Krivičnog Zakonika, a u okviru opšte svrhe izricanja i propisivanja krivičnih sankcija iz čl. 4 st. 2 Krivičnog Zakonika.

Shodno čl. 212 Zakonika o krivičnom postupku oštećeni I. A. se radi
ostvarivanja imovinsko – pravnog zahtjeva upućuje na redovnu građansku
parnicu, obzirom na to da podaci krivičnog postupka ne pružaju pouzdan osnov,
ni za potpuno ni za djelimično presuđenje.  
Odluku o troškovima postupka sud je temeljio na odredbi čl. 202. st. 1
Zakonika o krivičnom postupku Crne Gore i kako stvarnih troškova postupka nije
bilo, sud je visinu paušala u iznosu od 30,00 eura odredio shodno imovnom
stanju okrivljenog, dužini trajanja i složenosti krivičnog postupka.  
Sa iznijetih razloga, a na osnovu čl. 364 Zakonika o krivičnom
postupku,odlučeno je kao u izreci ove presude.  
OSNOVNI SUD U ULCINJU
      Dana26.05.2011. godine
SUDIJA

Sanja Mirović 
PRAVNA POUKA: Protiv ove presude može se izjaviti žalba u roku od  8
dana Višem sudu u Podgorici, a preko ovog suda od dana prijema prepisa iste.  