
K.br.282/09
U IME NARODA
OSNOVNI SUD U ULCINJU, sudija Mirović Sanja,uz učešće zapisničara Mavrić
Jasmine, u krivičnom predmetu protiv okrivljene R. I. iz B., koju brani
advokat V. D. iz P., zbog krivičnog djela kleveta iz čl. 196 st. 2 u vezi st.
1 Krivičnog zakonika, odlučujući po privatnoj tužbi privatnog tužioca S.M. od
19.11.2009. godine, nakon glavnog i javnog pretresa održanog dana 19.07.2011.
godine u prisustvu privatnog tužioca S.M., okrivljene i njenog branioca,donio
je i istog dana javno objavio  
P   R  E  S  U  D  U
Okrivljena R.I., od oca G. i majke B., rođene S., rođena .......... godine
u B., sa prebivalištem u B. – ul. „N.L.“,završila srednju turističku školu,
udata, majka dvoje maloljetne djece, crnogorska državljanka, srednjeg imovnog
stanja, neosuđivana  
Na osnovu čl. 363 st. 1 tač. 1 Zakonika o krivičnom postupku  
OSLOBAĐA SE OD OPTUŽBE
        Da je u nekoliko navrata  putem sredstava javnog informisanja objavljenim u dnevnom listu „Dan“ dana 18.10.2009. godine i dnevnom listu „Vijesti“ istog datuma, na naslovnoj strani „Direktor pominjao likvidaciju“ odnosno „Prijave poslije uvreda i prijetnji“ i u informativnim emisijama „Vijesti“ kao i dana 30.10.2009. godine u dnevnom listu „Dan“ pod naslovom „Ostavka ili izvinjenje“ i dana 16.11.2009. godine u dnevnom listu „Dan“ pod naslovom „Nastavu bojkotuje 16 djece“ iznošenjem i pronošenjem neistinitih navoda na štetu privtanog tužioca S.M. iz U., direktora Osnovne škole „B.S.“ – U.,

-čime bi izvršila krivično dijelo kleveta iz čl. 196 st. 2 u vezi st. 1
Krivičnog zakonika.  
Odluku o troškovima krivičnog postupka sud će donijeti posebnim rješenjem.  
O b r a z l o ž e n j e
Privatnom krivičnom tužbom privatnog tužioca S.M. stavljeno je na teret
okrivljenoj R. I. da je izvršila krivično dijelo kleveta iz čl. 196 st. 2 u
vezi st. 1 Krivičnog zakonika činjenično bliže opisano u izreci presude.
Privatni tužilac je u konačnom predložio da se okrivljena osudi na kaznu po
zakonu i da se obaveže na plaćanje troškova postupka.  
Okrivljena R.I. je u svojoj odbrani negirala izvršenje krivičnog dijela
navodeći da od ranije poznaje S.M. koji je direktor škole „B.S.“, koju su
pohađala njena djeca i sa istim je imala korektnu saradnju. Prije kritičnog
događaja bila je u navedenoj školi član savjeta roditelja i kao član savjeta
je direktoru škole ukazala na određene propuste škole. Kod istog se zalagala
da se dan škole ne slavi 24. marta, jer je to dan bombardovanja bivše SRJ, ali
je tužilac bio čvrst u stavu da dan škole ne treba mijenjati. Krajem 2008.
godine izabrana je u školski odbor kao predstavnik savjeta roditelja i u junu
mjesecu 2009. godine održan je sastanak školskog odbora i na njen predlog
školski odbor je donio zaključak da se izmijeni datum dana škole. U septembru
mjesecu iste godine održana je sjednica školskog odbora kojoj je prisustvovao
i direktor škole S.M. i ista je je protekla u mučnoj  atmosferi, a u sjednici
nije mogao biti usvojen zapisnik sa prethodne sjednice odbora. Deset dana
nakon toga je održana sjednica savjeta roditelja kojoj su prisustvovali i ona
i privatni tužilac, koja je protekla u mučnoj atmosferi i tom prilikom ju je
tužilac napao verbalno riječima:„Ti rušiš ugled škole,šuruješ sa Ministarstvom
prosvjete, iznosiš poverljive informacije iz škole“. Zbog svega toga se vrlo
neprijatno osećala i pokušavala je S.M. neke stvari da objasni ali nije išlo,
da bi nakon završenog sastanka srela istog i kazala da na taj način ne može da
joj se obraća, te da ukoliko to ponovi podnijeće privatnu krivičnu tužbu sudu.
Na te riječi tužilac joj je odgovorio riječima “Fizički ću te likvidirati, ja
to mogu“, a kada joj je to rekao prisutan je bio i H. B., član savjeta
roditelja. Dalje je navela da je istog dana obavijestila porodicu o tome šta
se desilo i da je dan nakon toga otišla za Podgoricu u redakciju dnevnih
novina i televizije„Vijesti“, gdje je pričala o situaciji u kojoj se našla,
šta se desilo prethodnog dana i šta je prethodilo svemu tome. Tom prilikom je
kazala da joj je S. prijetio da će je likvidirati i da se brine za bezbjednost
svoje porodice, da S. nije uvjek u situaciji da kontroliše svoje postupke i
riječi koje izgovara i da ima utisak da iza njega stoji neko drugi ali nije
izgovarala riječi "Direktor nema ljudskosti,morala", a u dnevnom listu "Dan"
nikada nije davala nikakve izjave.Nije tačno ni da je dana 16.10.2009. godine
nakon konstitutivne sjednice savjeta roditelja privatnom tužiocu uputila
riječi kako je navedeno u privatnoj tužbi, ali je tačno da je na sjednici dana
10.09.2009. godine pred članovima koji su učestvovali na sjednici na kojoj je
bio i sam tužilac kazala sledeće: „da ima ljudskosti i morala direktor bi zbog
moje dvoje djece koja ne idu u školu podnio ostavku“. U završnoj riječi je
navela da nije izvršila krivično dijelo koje joj se stavlja na teret i da je
bio u pitanju lični sukob između nje i privatnog tužioca.  
Branilac okrivljene adv. V. D. u završnoj riječi je navela da smatra da njena
branjenica nije izvršila ovo krivično dijelo tražila da sud postupi shodno
izmjenama i dopunama Krivičnog zakonika tj. da njenu branjenicu oslobodi od
optužbe.  
Sud je u dokaznom postupku izveo sledeće dokaze:izvršio uvid u denvni list
„Dan“ od nedelje 18. oktobra 2009. godine strana br. 12 u izvod iz članka
„Direktor pominjao likvidaciju“, u izvod iz članka dnevnog lista „Vijesti“ od
18. oktobra 2009. godine pod naslovom „Kulminirao sukob u Ulcinjskoj OŠ B.S.,
prijave poslije uvreda i prijetnji“, u izvod iz članka dnevnog lista „dan“ od
30. oktobra 2009. godine pod naslovom „ostavka ili izvinjenje“, u izvod iz
dnevnog lista „Dan“ od 16. novembra 2009. godine pod naslovom „Nastavu
bojkotuje 16. djece“, u spisak učenika koji nisu pohađali nastavu 1 i 2 čas u
ponedeljak 16.11.2009. godine, saslušao privatnog tužioca S.M. u svojstvu
oštećenog i pročitao izvod iz kaznene evidencije za okrivljenu R. I. br.
24-03/3-245/10-1973/2 od 17.03.2011.godine.  
Izvedene dokaze sud neće detaljnije obrazlagati niti će se upuštati u
raspravljanje o glavnoj stvari obzirom da je sud utvrdio da je u toku postupka
došlo do izmjene krivičnog zakona,te da su u međuvremenu na snagu stupile
izmjene i dopune Krivičnog Zakonika (Službeni list Crne Gore od
01.07.2011.godine) prema kojima kleveta više nije krivično djelo obzirom da je
navedeni član brisan iz Krivičnog Zakonika,pa kako je u članu 133 st.3 istog
zakonika propisano da ako se poslije izvršenja krivičnog djela izmjeni zakon
jednom ili više puta,primjenjivaće se zakon koji je blaži za učinioca,ovaj sud
nalazi da je Krivični Zakonik koji je sada izmijenjen i u kojem je brisano
krivično djelo klevete iz čl.196  blaži za ovdje okrivljenu R. I., pa je sud
na osnovu čl. 363 st. 1 tač. 1 Zakonika o krivičnom postupku, okrivljenu
oslobodio od optužbe jer djelo za koje je optužena više nije krivično djelo.  
        Odluku o troškovima krivičnog postupka sud će donijeti posebnim rješenjem.

           OSNOVNI SUD U ULCINJU
                 Dana 19.07.2011. godine 

S U D I J A 

Mirović Sanja 
PRAVNA POUKA: Protiv ove presude može se izjaviti žalba u roku od 8 dana
Višem
                                   sudu u Podgorici, a preko ovog sud od dana prijema prepisa iste.  