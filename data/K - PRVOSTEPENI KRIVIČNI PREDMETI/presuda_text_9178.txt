U IME CRNE GORE!
    Posl.br.K.9/2012

OSNOVNI SUD U HN, po sudiji Leković Branislavu, uz učešće zapisničara Milović
Tereze, u krivičnom predmetu protiv okrivljenog V.D., zbog krivičnog djela
teška tjelesna povreda iz čl. 151 st. 1 Krivičnog zakonika, povodom optužnog
predloga ODT H.Novi Kt.br.248/2011-2 od 24.01.2012 godine, nakon održanog
usmenog i javnog glavnog pretresa dana 24.04.2012. godine, u prisustvu
okrivljenog V.D., branioca okrivljenog adv. P.J., oštećenog C.I., te
punomoćnika oštećenog adv. U.Ž. i zamjenika ODT Herceg Novi Samardžić Nikole,
donio je i javno objavio sljedeću  
P R E S U D U
Okrivljeni: V.D., JMBG ..., od oca M. i majke S., rođene V., rođen ....
godine u HN, stalno nastanjen u HN, ...,pismen sa završenom VS, razveden, otac
dvoje punoljetne djece, nezaposlen,posjeduje kuću u izgradnji,bez stalnih
mjesečnih prihoda,izdržava se od ribarenja,državljanin Crne Gore, osuđivan i
presudom  Osnovnog suda u Titogradu K.br.29/85 od 10.03.1986. godine zbog
krivičnog djela iz čl. 190 st. 1 u vezi čl. 185 st. 1 KZ SRCG, na kaznu
zatvora u trajanju od 6 (šest) mjeseci i presudom Osnovnog suda u HN K.25/11
od 01.12.2011. godine, zbog krivičnog djela teška tjelesna povreda iz čl.151
st.1 KZ-a, na kaznu zatvora od 6 (šest) mjeseci, uslovno na 3 (tri) godine u
koju mu je izrečena i mjera bezbjednosti obavezno liječenje alkoholičara na
slobodi u trajanju od najviše 2 godine.  
KRIV JE  
Što je:  
Dana 19. septembra 2011. godine oko 15,00 sati u restoranu hotela „S.R.“ u HN,
teško tjelesno povrijedio oštećenog C.I., na način što ga je čelom udario u
predjelu nosa, od kojeg udarca je oštećeni zadobio povrede u vidu preloma
nosnih kostiju sa dislokacijom nosne pregrade ulijevo, koje povrede u zbiru
predstavljaju tešku tjelesnu povredu,  
-čime je izvršio krivično djelo teška tjelesna povreda iz čl.151.stav 1. Krivičnog zakonika.  
pa ga sud primjenom čl.151.stav.1. KZ i čl.4,32,36,42,45.stav 1.tačka 3 i
46.stav 1.tačka 5 KZ  
O S U Đ U J E
Na kaznu zatvora u trajanju od 60 (šezdeset) dana.  
Na osnovu čl.239.stav 2. ZKP-a oštećeni I.C. se upućuje na parnicu radi
ostvarivanja imovinsko pravnog zahtjeva.  
Na osnovu čl.229.stav 4. ZKP-a okrivljeni se oslobađa obaveze plaćanja
troškova krivičnog postupka.  
O b r a z l o ž e n j e
Osnovni državni tužilac H. Novi podnio je ovom sudu optužni predlog
Kt.br.248/2011-2 od 24.01.2011 godine, protiv okrivljenog V.D., zbog krivičnog
djela teška tjelesna povreda iz čl. 151 st. 1 Krivičnog zakonika, bliže
opisanog u izreci ove presude. Konačno je na glavnom pretresu ostao pri
podnijetom optužnom predlogu i predložio da sud okrivljenog oglasi krivim i
osudi ga po zakonu.  
Okrivljeni V.D.  je u svojoj odbrani u bitnom izjavio da je dana 19.09.2011.
godine bio na poslu u  hotelu „H.M.“ gdje je zaposlen kao kadrovski referent i
referent protivpožarne zaštite i zaštite na radu. Dalje je naveo da je u
mjesecu martu 2011. godine za za izvršnog direktora hotela imenovana L.R.,
koja je za šefa tehničke službe postavila C.I. i da od tada počinju njegovi
problemi na poslu, pošto su ga imenovani svakodnevno šikanirali i
maltretirali, zadajući mu razne zadatke koji nijesu imali nikakve veze sa
njegovom stručnom spremom i radnim mjestom. Istakao je da je radi svega toga
bio potresen i nervozan, pa je redovno koristio lijek demterin i da je
kritičnog dana ujutro popio jednu tabletu. Toga jutra, kako je dalje naveo,
bilo je jako jugo i loše vrijeme, a on je bio prinuđen da sakuplja ležaljke i
drugu opremu sa plaže jer nije bilo spasilaca, dok ga je C. za to vrijeme
posmatrao sa hotelske terase i smijao mu se. Dodao je da je nakon toga, negdje
između 1 i 2 sata popodne, pošao u hotelski restoran kako bi nešto pojeo,te da
je neposredno prije toga popio još jedan demetrin, a nakon toga je pio bijelo
vino i to nekih dva do tri litra za oko sat-sat i po vremena. Istakao je da se
radi toga uopšte ne sjeća da je udario C.I. i da se radi toga ne može
izjasniti o načinu i okolnostima pod kojima se to desilo. Od toga dana, kako
je naveo, redovan je pacijent bolnice za psihijatriju u Kotoru gdje je bio
smješten do 03.10.2011. godine, a i nakon toga dana je nastavio sa terapijom.
Napomenuo je da kritičnog dana nije ni trebao biti na poslu, jer je bio pozvan
na sjednicu predsjedništva sindikata turizma Crne Gore u Podgorici, ali da su
u hotelu sakrili poziv od njega, pa o tome nije bio obaviješten, sto govori o
odnosu menadžmenta hotela prema njemu koji je takođe član istog.  Na glavnom
pretresu okrivljeni je dodao da se sa oštećenim prije kritičnog dana nikada
nije svađao niti su imali bilo kakav spor i da mu je veoma žao što se sve to
desilo,te se izvinio oštećenom i dodao da isti nije doprinio nastanku
događaja,niti je on imao razloga da povrijedi oštećenog..
Branilac okrivljenog adv.P.J. je u završnoj riječi naveo da smatra da bi u
ovom slučaju najcjelishodnije bilo izreći sudsku opomenu, obzirom da je
psihijatrijskim vještačenjem utvrđeno da okrivljeni djelo izvršio pri bitno
smanjenoj uračunljivosti, a osim toga okrivljeni se i dalje liječi od bolesti
zavisnosti od upotrebe alkohola. Takođe je naveo da sud treba da cijeni
olakšavajuće okolnosti na strani okrivljenog da je porodičan čovjek u obavezi
da izdržava malojetnu djecu.  
Sud je u postupku proveo dokaze saslušanjem svjedoka oštećenog C.I., uvidom u
otpusnu listu PZU Meljine br.... od ....2011. godine, te uz saglasnost
stranaka čitanjem pismenog nalaza i mišljenja vještaka medicinske struke Dr
S.B. od .... godine, uvidom u medicinsku dokumentaciju na ime okrivljenog od
lista br.... do lista br.... u spisima,te uz saglasnost stranaka čitanjem
nalaza i mišljenja konzilijuma vještaka psihijatara Dr D.N. i Dr P.M.T. od
....2012. godine i čitanjem izvoda iz kaznene evidencije za okrivljenog.  
Analizirajući provedene dokaze, te dovodeći ih u vezu jedne sa drugima i sa
odbranom okrivljenog, sud je utvrdio činjenično stanje kao u izreci presude,
te našao da je okrivljeni izvršio krivično djelo koje mu se stavlja na teret.  
Svjedok, oštećeni C.I., je u bitnom izjavio da se kritičnog dana nalazio na
svom radnom mjestu u hotelu „S.R.“ u HN, gdje radi kao tehnički supervizor,
gdje je i okrivljeni V.D. zaposlen kao referent za zaštitu na radu i
protivpožarnu zaštitu. Dodao je da ga je na telefon pozvao radnik hotela
Volkov Veselin i rekao mu da se V. nalazi u tehničkoj službi u pijanom stanju
i da ga on pozove kako bi ga upozorio i poslao kući pošto radi u menadžmentu
hotela. Dalje je naveo da je on V. pozvao telefonom i zamolio ga da ode kući
da se otrijezni, čak mu je ponudio i vozača da ga poveze što je on odbio i
rekao da mora da pođe da obidje plažu, a po njegovom glasu je zaključio da je
bio u pijanom stanju. Nakon toga, kako je dalje naveo, pošao je u hotelski
restoran da ruča i tamo je zatekao V.D. te pozvao direktoricu hotela L.R. i
rekao joj da je V. pijan, na šta mu je ona rekla da ga zamoli da podje kući da
se otrijezni i da mu ponudi vozača da ga poveze, što je on i rekao V., a
pritom ga nije ni napadao ni vrijeđao. Istakao je da je V. to odbio i rekao mu
da mora da obiđe plažu i da će mu on biti odgovoran ukoliko se neka šteta desi
na plaži, na što je oštećeni rekao da će snositi svu štetu samo da on ode.
Dodao je da je nakon toga V. je ustao od stola, uhvatio ga za kragnu košulje
objema rukama i rekao da neće njemu niko da oduzme posao, nakon čega je
oštećeni pokušao da se odmakne, nakon čega ga je okrivljeni udario čelom u
predjelu nosa od kojeg udarca se on zateturao i sjeo na stolicu kaoja je bila
u blizini. Istakao je da mu je odmah potekla krv a da su prisutni spriječili
dalji sukob. Dodao je, da kada ga je udario, V. je rekao "vidiš li kako si me
udario u glavu", praveći se da je on udario okrivljenog a ne okrivljeni njega.
Dalje je naveo da je odmah pošao u hitnu pomoć i to sa vozačem koji je trebalo
da poveze okrivljenog kući. Kako je dalje naveo, kasnije je saznao da je V.
pozvao S.P. koji radi u hotelu i rekao mu da je udario oštećenog i da ide u
Hitnu pomoć da vidi kako je. Istakao je da je ovom prilikom zadobio frakturu
nosa o čemu je priložio urednu dokumentaciju. Dodao je da je okrivljeni došao
pred dom zdravlja nakon kritičnog događaja i rekao mu da se javi ako mu šta
treba, u smislu da je na taj način nekako želio da mu se izvini. Na kraju je
dodao da okrivljenog poznaje nekih pet godina i da mu je poznato da ima
problema sa alkoholom i da je tokom 2010. godine, takođe u pijanom stanju,
imao fizički obračun sa jednim radnikom hotela. Oštećeni se pridružio
krivičnom gonjenju i istakao imovinsko pravni zahtjev o čijoj se visini nije
mogao izjasniti.  
Sud je prihvatio iskaz oštećenog C.I., kao vjerodostojan i uvjerljiv, jer je
isti potvrđen dokazima u spisima predmeta - medicinskom dokumentacijom na
njegovo ime i mišljenjem i nalazom vještaka medicinske struke Dr S.B. od
....2012. godine,a osim toga na iskaz oštećenog stranke nisu imale primjedbi.  
Iz otpusne liste PZU Meljine br.... od ....2011. godine na ime oštećenog i iz
pismenog nalaza i mišljenja vještaka medicinske struke Dr S.B. od ...2012.
godine, proizilazi da je oštećeni zadobio povrede u vidu preloma nosnih
kostiju sa dislokacijom nosne pregrade ulijevo te da te povrede u zbiru
predstavljaju tešku tjelesnu povredu.
Sud je prihvatio navedenu medicinsku dokumentaciju i pismeni nalaz i mišljenje
vještaka sudske medicine Dr S.B. jer je isti dat prema pravilima struke i
nauke, od strane kompetentnog vještaka,a na isti nije bilo primjebi.  
Iz medicinske dokumentacije na ime okrivljenog i iz pismenog nalaza i
mišljenja konzilijuma vještaka psihijatara Dr D.N. i Dr P.M.T. od ....2012.
godine proizilazi da je okrivljeni D.V. osoba normalne inteligencije (viši
prosjek), primarno hipersenzitivne strukture ličnosti koji manifestuje
patološki izmjenjen obrazac ponašanja, mišljenja i zadovoljavanja nagonskih
tendencija, karakterističan za mješoviti poremećaj ličnosti ali sa dominacijom
fenomena paranoidnog poremećaja ličnosti.U visoko emocionalnim i stresnim
situacijama postoji rizik za kognitivne distorzije i burno afektivno labilno
reagovanje ,što može da poprimi karakter psihotičnog poremećeja(stanje
privremene duševne poremećenosti).Prisutan je i alkoholizam,klinički
konstatovan po dijagnostičkim kriterijumima MKB-X za sindrom bolesti
zavisnosti od upotrebe alkohola. Dalje je istaknuto da je TEMPORE CRIMINIS
okrivljeni kritičnog dana bio patološki izmijenjenog rasuđivanja, u stanju
psihofizičke slabosti, uznemirenosti i akutnog alkoholnog pijanstva, koje je
dovelo do lakšeg otkočenja i naglog pražnjenja akumuliranog afektivnog naboja
i agresivnih i destruktivnih akata na neodgovarajuće mali povod.  Da je
okrivljeni u takvom stanju imao smanjenu mogućnost racionalne kontrole nad
sopstvenim afektivnim ponašanjem i da je sposobnost shvatanja značaja svog
djela bila bitno smanjena. Iz pomenutog mišljenja i nalaza dalje proizilazi da
je terapijska saradnja pacijenta dobra i da se činjenje sličnih djela u
budućnosti može uspješno preventirati mjerom obaveznog liječenja alkoholičara
na slobodi.  
Sud je prihvatio navedeni nalaz i mišljenje konzilijuma vještaka medicinske
struke Dr D.N. i Dr P.M.T. kao stručan i argumentovan , zasnovan na
medicinskoj dokumentaciji u spisu i neposrednim pregledom okrivljenog, dat
prema pravilima struke i nauke, od strane kompetentnih vještaka,a na isti ni
stranke nisu imale primjedbi. Ovaj nalaz je u konkretnom slučaju od značaja
jer se istim utvrđuje da je okrivljeni u vrijeme izvršenja djela bio u stanu
bitno smanjene uračunljivosti,u koje stanje je sam sebe doveo uzimanjem
alkohola i tableta,te da je u vrijeme prije dovođenja sebe u takvo
stanje,okrivljeni manifestovao izmijenjen obrazac ponašanja,mišljenja i
zadovoljavanja nagonskih tendencija ,karakterističan za mješoviti poremećaj
ličnosti ali sa dominacijom fenomena paranoidnog poremećaja ličnosti ,te da
sve to može da poprimi stanje privremene duševne poremećenosti.  
Iz izvještaja o kaznenoj evidenciji za okrivljenog proizilazi da je okrivljeni
osuđivan i to: presudom  Osnovnog suda u Titogradu K.br.29/85 od 10.03.1986.
godine zbog krivičnog djela iz čl. 190 st. 1 u vezi čl. 185 st. 1 KZ SRCG, na
kaznu zatvora u trajanju od 6 (šest) mjeseci i presudom Osnovnog suda u HN
K.25/11 od 01.12.2011. godine, zbog krivičnog djela teška tjelesna povreda iz
čl.151 st.1 KZ-a, na kaznu zatvora od 6 (šest) mjeseci, uslovno na 3 (tri)
godine,uzu koju mu j eirečena i mjera bezbjednosti obaveznog liječenja
alkoholičara na slobodi u trajanju od najviše 2 godine.  
Sud je prihvatio odbranu okrivljenog V.B. u dijelu gdje opisuje da je u
periodu popio tablete i alkohol ,te da nije imao nikakvog razloga da povrijedi
oštećenog, niti je oštećeni tome doprinio,jer je u tom dijelu njegova odbrana
u saglasnosti sa izvedenim dokazima. Međutim, sud nije prihvatio odbranu
okrivljenog u dijelu u kojem je on naveo da se usled alkoholisanosti ne sjeća
da je udario oštećenog, obzirom da je odmah nakon kritičnog događaja pošao do
doma zdravlja da vidi kako je oštećeni.  
Polazeći od naprijed analiziranih i provedenih dokaza, te izjave oštećenog sud
je nesumnjivo utvrdio da je okrivljeni V.B. dana 19. septembra 2011. godine
oko 15,00 sati u restoranu hotela „S.R.“ u HN, teško tjelesno povrijedio
oštećenog C.I., na način što ga je čelom udario u predjelu nosa, od kojeg
udarca je oštećeni zadobio povrede u vidu preloma nosnih kostiju sa
dislokacijom nosne pregrade ulijevo, koje povrede u zbiru predstavljaju tešku
tjelesnu povredu.  
U naprijed opisanoj radnji okrivljenog, sud je našao sva obilježja krivičnog
djela teška tjelesna povreda iz čl. 151.stav 1. KZ, jer je okrivljeni udario
oštećenog čelom u predjelu nosa i  nanio mu tešku tjelesnu povredu .
U odnosu na oblik vinosti, sud je utvrdio da je okrivljeni ovo krivično djelo
počinio sa eventualnim umišljajem, jer je bio svjestan da navedenim udarcem
čelom u predjelu nosa oštećenog,istog  može teško tjelesno povrjediti
oštećenog, pa je na to i pristao.  
Odlučujući o vrsti i visini krivične sankcije koju okrivljenom treba izreći za
počinjeno krivično djelo, sud je cijenio sve okolnosti iz čl. 42 KZ, pa mu je
od olakšavajućih okolnosti cijenio porodične prilike,da je razveden, otac
dvoje djece,te njegove lične prilike da je lošeg zdravstvenog stanja,da se od
ranije liječi od bolesti zavisnosti od upotrebe alkohola,a koja se bolest kod
okrivljenog manifestovala po povratku iz rata,da je kritičnog dnana i u
vrijeme prije dovođenja sebe u alkoholisano stanje, manifestovao izmijenjen
obrazac ponašanja, karakterističan za mješoviti poremećaj ličnosti ,da je
lošeg imovnog stanja, da je izrazio kajanje i žaljenje zbog izvršenog djela,da
se izvinio oštećenom,te njegovo držanje nakon izvršenog djela koje se ogleda u
tome da je odmah nakon događaja odmah pošao u Dom zdravlja da vidi kako je
oštećeni ,da se istom izvinio. Na drugoj strani,sud je od otežavajućih
okolnosti cijenio raniju osuđivanost okrivljenog.
Sud je navedene olakšavajuće okolosti cijenio kao osobito olakšavajuće, pa je
okrivljenom na osnovu čl.45.stav 1.tačka 3 i 46.stav 1.tačka 5 KZ,ublažio
kaznu ispod zakonskog minimuma koji je predviđen za ovo krivično djelo i istog
osudio na kaznu zatvora u trajanju 60 (šezdeset) dana, smatrajući da će se sa
ovakvom kaznom na okrivljenog u dovoljnoj mjeri uticati da ubuduće ne vrši
krivična djela i da će se na taj način u ovom konkretnom slučaju ostvariti
svrha kažnjavanja iz člana 32 KZ, u okviru opšte svrhe propisivanja i
izricanja krivičnih sankcija iz člana 4 st. 2 KZ.  
Na osnovu čl. 239 st. 2 ZKP-a, oštećeni C.I. je upućen na parnični postupak
radi ostvarivanja imovinsko pravnog zahtjeva, jer podaci u ovom postupku nisu
pružali osnov ni za djelimično presuđenje, a njihovo pribavljanje bi vodilo
odugovlačenju postupka.  
Na osnovu čl.229 st 4.ZKP-a, okrivljeni je oslobađen obaveze plaćanja troškova
krivičnog postupka, jer je nezaposlen,bez stalnih mjesečnih prihoda,izdržava
se od ribarenja i u obavezi je da doprinosi izdržavanju djece ,pa po ocjeni
suda nije u mogućnosti da plati troškove postupka a da pri tom ne ugozi svoju
egzistenciju .  
OSNOVNI SUD U HN
Dana 24.04.2012. godine.
Zapisničar
Sudija,
Milović Tereza
Branislav Leković  
Pravna pouka:
Protiv ove presude dozvoljena je žalba
u roku od 8 dana od dana prijema,
Višem sudu u Podgorici, a preko ovog
suda.
DNA:
- ODT H.Novi
- okrivljenom
- braniocu okrivljenog
- punomoćniku
- oštećenom  