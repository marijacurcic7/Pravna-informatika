

K.br.55/10   
U     IME  NARODA 
           OSNOVNI SUD U BARU, kao prvostepeni krivični, u vijeću
sastavljenom od sudije Strugar Nikole, kao predsjednika vijeća i sudija
porotnika Felšter Danice i Kordić Nazifa, kao članova vijeća, uz učešće
zapisničara Zorice Ivanović, u krivičnom predmetu okrivljenog S.G., iz Bara,
zbog krivičnog djela teško djela protiv bezbjednosti javnog saobraćaja iz
čl.348 st.3 u vezi čl.339 st.3 u vezi st.1 Krivičnog zakonika, po optužnom
predlogu Osnovnog državnog tužioca u Danilovgradu Kt.br.1040/08 od
02.12.2008.godine, nakon glavnog i javnog pretresa održanog dana
21.04.2011.godine, u prisustvu zastupnika optužbe zamjenika Osnovnog državnog
tužioca u Baru Mirijane Tankosić - Vučinić i okrivljenog, dana
21.04.2011.godine, donio je i istog dana javno objavio  
P R E S U D U 
      **Okrivljeni,**

           S.G. od oca V. i majke N., rodjene T., rodjen ... godine u B.,
nastanjenog u B., neoženjen, bez djece, završio srednju ekektrotehničku školu,
radnik AD L.B. – K. terminal, neosudjivan,  
K r i v   j e 
      Zato što je,

      Dana 12.02.2008.godine oko 15,10 časova, na magistralnom putu P.-N., Opština D., ne pridržavajući se saobraćajnih propisa iz čl.27 st.2 ZOOBS-a na putevima, ugrozio saobraćaj i doveo u opasnost život i tijelo ljudi na način što upravljajući putničkim motornim vozilom marke "Golf III" reg. ozn. BR ... iz pravca P. u pravcu N., vozilo u kretanju nije držao na tolikoj udaljenosti od desne ivice kolovoza da s obirom na brzinu kretanja vozila, uslove saobraćaja, stanje i karakteristike puta ne ugrožava druge učesnike u saobraćaju, usled čega je desnim točkovima vozila skrenuo preko desne ivice kolovoza izgubio kontrolu nad vozilom i udario u zaštitnu metalnu bankinu kojom prilikom su saputnici u vozilu I.M. i R.I. zadobili tjelesne povrede i to: I.M. tešku tjelesnu povredu u vidu preloma obije kosti podlaktice, a R.I. laku tjelesnu povredu i vidu nagnječenja ličnog dijela glave, nagnječenje kože kosmatog dijela glave i istegnuća veza i mišića vrata,

      \- čime je izvršio krivično djelo - teško djelo protiv bezbjednosti javnog saobraćaja iz čl.348 st.3 u vezi čl.339 st.3 u vezi st.1 Krivičnog zakonika,

Pa sud okrivljenom primjenom citiranog zakonskog propisa, te primjenom čl. 4,
5, 16, 36, 42, 52, 53 i 54  Krivičnog zakonika i čl.199, 202 i 364 ZKP-a, i z
r i č e  
USLOVNU OSUDU 
Kojom mu utvrdjuje kaznu zatvora u trajanju od 4 (četiri) mjeseca i
istovremeno odredjuje da se ista neće izvršiti, ako okrivljeni za vrijeme od 1
(jedne) godine po pravosnažnosti presude ne učini novo krivično djelo.  
Okrivljeni je dužan da plati ovom sudu troškove krivičnog postupka u iznosu od
154 eura, a na ime paušala iznos od 20 eura, u roku od 15 dana po
pravosnažnosti presude, pod prijetnjom prinudnog izvršenja.  
O b r a z l o ž e n j e 
      Optužnicom Osnovnog državnog tužioca u Podgorici, Kt.br.1040/08 od 02.12.2008.godine, stavljeno je na teret okrivljenom izvršenje krivičnog djela teško djela protiv bezbjednosti javnog saobraćaja iz čl.348 st.3 u vezi čl.339 st.3 u vezi st.1 Krivičnog zakonika.

      Vrhovni sud Crne Gore svojim rješenjm Kr.br.5/10 od 01.02.2010.godine, za vodjenje postupka u ovom krivičnom predmetu koji se vodi protiv okrivljenog S.G. zbog krivičnog djela teško djela protiv bezbjednosti javnog saobraćaja iz čl.348 st.3 u vezi čl.339 st.3 u vezi st.1 Krivičnog zakonika odredio Osnovni sud u Baru, kao mjesno nadležan sud, iz kojih razloga je optužnicu ODT Kt.br.1040/08 od 01.02.2008.godine na glavnom pretresu zastupalo Osnovno državno tužilaštvo u Baru.

Okrivljeni je u svojoj odbrani u bitnom naveo da priznaje krivično djelo koje
mu se stavlja na teret i da je dana 12.02.2008.godine upravljao svojim vozilom
Golf III, reg. ozn. BR ..., da su sa njim bili saputnici I.M. i R.I., da se
vozilom kretao iz pravca P. u pravcu N., i da je u jednom trenutku izgubio
kontrolu nad vozilom jer nije obratio dužnu pažnju da nailazi blaga krivina i
udario u jednu metalnu bankinu i sletio sa puta, kojom prilikom su njegovi
saputnici zadobili tjelesne povrede i to I.M. tešku tjelesnu povredu, a R.I.
laku tjelesnu povredu. U konačnom je izjavio da mu je žao zbog svega što se
desilo.  
      U dokaznom postupku sud je saslušao svjedoka-oštećenu I.M. i svjedoka-oštećenog R.I., pročitao zapisnik o uvidjaju UP PJ Podgorica od dana 13.02.2008.godine, na saglasan predlog pročitani su nalaz i mišljenje vještaka saobraćajne struke M.Š. od septembra 2008.godine, nalaz i mišljenje vještaka medicinske struke B.B. od 30.10.2008.godine, izvod iz KE za okrivljenog UP PJ Bar br.24-03-245/09-1951 od 13.03.2009.godine,

      Svjedok-oštećena I.M. je navela da je dana 12.02.2008.godine bila zajedno sa S.G. i I.R., i tog dana su iz Bara krenuli za P., iz P. za N., a vozilom kojim je upravljao S.G.. Negdje oko 15,00 časova krenuli su iz pravca P. u pravcu N. i ona je sjedjela pozadi, a pored vozača S.G. je sjedio R.I., i u jedno trenutku S.G. je izgubio kontrolu nad vozilom i auto je skrenulo sa puta. Zadobila je povredu ruke i to lom na dva mjesta i kao oštećena nije se pridružila krivičnom gonjenju protiv okrivljenog i nije postavila imovinsko pravni zahtjev.

      Svjedok-oštećeni R.I. je naveo da je kritične prilike bio u vozilu sa okrivljenim S.G. koji je upravljao vozilom Golf III i kretali su se iz pravca P. u pravcu N., da je sjedio na mjestu suvozača, a njihova drugarica M.I. je sjedjela na zadnjem sjedištu i u jednom trenutku okrivljeni S.G. je skrenuo sa puta zbog čega je zadobio lake tjelesne povrede i kao oštećeni nije se pridružio krivičnom gonjenju protiv okrivljenog i nije postavio imovinsko pravni zahtjev.

      Iz zapisnika o uvidjaju UP PJ Podgorica od dana 13.02.2008.godine, proizilazi da se saobraćajna nezgoda desila na području Opštine D., u mjesto B., oko 15,10 časova, dana 12.02.2008.godine, da je vozilom Golf III upravljao okrivljeni S.G.. Dok iz skice lica mjesta proizilazi da su na ovoj skici konstatovani tragovi na putu, položaj vozila nakon izlijetanja sa puta i da su saputnici u vozilu okrivljenog bili I.M. i R.I., dok iz fotoelaborata proizilazi da su prikazane fotografije mjesta udesa u kojem je Golf III reg.ozn. BR ... kojim je upravljao okrivljeni izletjelo sa puta na magistralnom putu P.-N..

      Iz nalaza i mišljenja vještaka saobraćajne struke M.Š. od septembra 2008.godine, proizilazi da je PMV marke Golf III reg. ozn. BR ... posjedovalo brzinu kretanja oko 49 km/h u trenutku nalijetanja ovog vozila na metalnu odbojnu ogradu pored desne ivice kolovoza puta u smjeru kretanja ovog vozila. Vozač PMV marke Golf III reg. ozn. BR ... S.G. kretao se magistralnim putem od P. prema N. brzinom ne manjom od 49 km/h. Kao saputnici u vozilu nalazili su se R.I. i I.M.. Prilikom savladjivanjem kritičnog poteza puta sa desnim točkovima vozila skrenuo je preko desne ivice puta na prostornoj distanci oko 19 m prije nalijetanja ovog vozila na metalnu odbojnu ogradu. Vozač nije uspio da se vrati na bezbjedni smjer kretanja, već je došlo do nalijetanja frontalne regije vozila na metalnu odbojnu gredu, nakon čega je nastupilo zanošenje a zatim obrušavanje vozila van kolovoza po desnoj strani puta kojom prilikom su saputnici u vozilu zadobili tjelesne povrede. Vozač PMM Golf III reg. ozn. ... kojom je upravljao okrivljeni morao je održavati bezbjedni smjer vozila desnom stranom kolovoza na bezbjednoj distanci ne manjoj od 0,30 metara. Isti nije održavao ovaj bezbjedni smjer kretanja, već je u odsustvu adekvatne pažnje skrenuo desnim točkovima sa vozilom preko desne ivice puta, pa je mogao vratiti vozilo na prvobitni smjer kretanja da je reagovao na prostornoj distanci ne manjoj od 14 metara prije tačke nalijetanja ili da se vozilom kretao briznom do 36 km/h. Vještak je nadalje naveo da je do ove nezgode došlo usled propusta u vožnji od strane vozača PMV marke Golf III reg. ozn. BR ... Ovo se ogleda u tome što isti nije održavao bezbjedni smjer kretanja vozila desnom stranom kolovoza na bezbjednoj distanci od desne ivice puta, smjera kretanja, već je prilikom savladjivanja kritičnog dijela puta od P. prema N. a u odsustvu adekvatne pažnje sa desnim točkovima vozila, skrenuo preko desne ivice kolovoza, zahvatajući zemljano proširenje na kojem se nalazila metalna odbojna greda, pa je došlo do nalijetanja frontalne regije vozila na ovu gradu, nakon čega je nastupila jaka destabilizacija, a zatim zanošenje i skretanje vozila van kolovoza po desnoj strani puta gdje se nasilno zaustavilo.

       Iz nalaza i mišljenja vještaka medicinske struke B.B. od 30.10.2008.godine, proizilazi da je nakon uvida u medicinsku dokumentaciju na ime oštećene I.M. uvjerenja direktora Urgentnog centra KBC CG o uradjenom pregledu dana 12.02.2008.godine u 16,20 časova pod rednim brojem pregleda 803 i nakon uvida u medicinsku dokumentaciju na ime R.I., od strane dežurnog ljekara Urgentnog centra KBC CG, dao svoje mišljenje da je oštećena I.M. zadobila povrede u vidu preloma obije kosti podlaktice desne ruke u donjem dijelu podlaktice koja je nastala udarom donjim okrajkom podlaktice desne ruke o tvrdu i ravnu podlugu kao što je unutrašnjost motornog vozila i da se radi o jednoj povredi, a koja povreda se kvalifikuje kao obična teška tjelesna povreda, dok je oštećeni R.I. zadobio povrede glave u vidu nagnječenja ličnog dijela glave u predjelu nosne parfamide, povredu u vidu nagnječine kože kosmatog dijela glave i povrede u vidu istegnuća veza mišića vrata koje su nastale udarom glave o unutrašnji dio motornog vozila u koje se oštećeni nalazio u momentu saobraćajnog udesa, te da navedene povrede predstavljaju pojedinačno i u svom zbiru laku tjelesnu povredu, koje su nastale u kratkom intervalu jedna za drugom.

      Iz izvoda iz KE za okrivljenog UP PJ Bar br.24-03-245/09-1951 od 13.03.2009.godine, proizilazi da isti ne prolazi kroz kaznenu evidenciju.

      Na osnovu naprijed provedenih dokaza na glavnom pretresu, ovaj sud je nesumnjivo zaključio da su se u radnjama okrivljenog S.G. ostvarili svi bitni elementi bića krivičnog djela teško djelo protiv bezbjednosti javnog saobraćaja iz čl.348 st.3 u vezi čl.339 st.3 u vezi st.1 Krivičnog zakonika.

      Naime, okrivljeni je dana 12.02.2008.godine oko 15,10 časova, na magistralnom putu P.-N., Opština D., ne pridržavajući se saobraćajnih propisa iz čl.27 st.2 ZOOBS-a na putevima, ugrozio saobraćaj i doveo u opasnost život i tijelo ljudi na način što upravljajući putničkim motornim vozilom marke "Golf III" reg. ozn. BR ... iz pravca P. u pravcu N., vozilo u kretanju nije držao na tolikoj udaljenosti od desne ivice kolovoza da s obirom na brzinu kretanja vozila, uslove saobraćaja, stanje i karakteristike puta ne ugrožava druge učesnike u saobraćaju, usled čega je desnim točkovima vozila skrenuo preko desne ivice kolovoza izgubio kontrolu nad vozilom i udario u zaštitnu metalnu bankinu kojom prilikom su saputnici u vozilu I.M. i R.I. zadobili tjelesne povrede i to: I.M. tešku tjelesnu povredu u vidu preloma obije kosti podlaktice, a R.I. laku tjelesnu povredu i vidu nagnječenja ličnog dijela glave, nagnječenje kože kosmatog dijela glave i istegnuća veza i mišića vrata.

      Do ovakvog utvrdjenog činjeničnog stanja ovaj sud je došao na osnovu priznanja okrivljenog, koji je do detalja prenio ovom sudu kako je dana 12.02.2008.godine upravljao vozilom Golf III reg. ozn. BR ..., u kojem su kao saputnici bili oštećeni I.M. i R.I., da se vozilom kretao iz pravca P. u pravcu N. i da je izletio sa puta i udario u metalnu bankinu sa desne strane puta, kojom prilikom su saputnici u vozilu zadobili tjelesne povrede i to I.M. tešku tjelesnu povredu, a R.I. laku tjelesnu povredu. Ovakvo priznanje okrivljenog saglasno je sa svim provedenim materijalnim dokazima i to sa zapisnikom o uvidjaju saobraćajne nezgode, skicom lica mjesta i fotoelaboratom, kao i sa nalazom i mišljenjem vještaka saobraćajne struke od septembra 2008.godine, koji je nalaz i mišljenje ovaj sud u cjelosti prihvatio kao stručan i jasan i baziran na pravilima nauke i struke i koji je u svom nalazu i mišljenju naveo da je do ove saobraćajne nezgode došlo usled propusta od strane vozača PMV marke Golf III reg. ozn. BR ... koje se ogleda u tome što isti nije održavao bezbjedni smjer kretanja vozila desnom stranom vozila na bezbjednoj distanci od desne ivice puta smjera kretanja već je prilikom savladjivanja kritičnog dijela puta od P. prema N. a u odsustvu adekvatne pažnje sa desnim točkovima vozila skrenuo preko desne ivice kolovoza zahvatajući zamljano proširenje na kome se nalazila metalna greda, pa je došlo do nalijetanja frontalne regije vozila na ovu gredu, a zatim izlijetanja vozila van kolovoza po desnoj strani puta gdje je nasilno zaustavljeno.

      Sud je takodje prihvatio i iskaze svjedoka oštećenih koji su prenijeli ovom sudu kako su dana 12.02.2008.godine, oko 15,00 časova bili kao saputnici u vozilu Golf III reg. ozn. BR ..., kojim je upravljao okrivljeni, i da su se kretali iz pravca P. u pravcu N., te da je okrivljeni izgubio u jednom trenutku kontrolu nad vozilom i skrenuo sa puta i da su tom prilikom zadobili kao saputnici tjelesne povrede. Povrede koje su oštećeni R.I. i I.M. kritične prilike zadobili proizilaze iz medicinske dokumentacije i nalaza i mišljenja vještaka dr B.B., koji vještak je u svom nalazu i mišljenju, a koji je ovaj sud u cjelosti prihvatio naveo da je I.M. u saobraćajnoj nezgodi kritične prilike zadobila tešku tjelesnu povredu u vidu preloma obije kosti podlaktice a oštećni R.I. laku tjelesnu povredu u vidu nagnjeneča ličnog dijela glave, nagnječenja kosmatog dijela glave i istegnuće veza i mišića vrata.

      Sud je imao u vidu da je krivično djelo teško djelo protiv bezbjednosti javnog saobraćaja iz čl.348 st.3 u vezi čl.339 st.3 u vezi st.1 Krivičnog zakonika, krivično djelo sa blanketnom dispozicijom, kod kojeg djela je pored navodjenja činjenica i okolnosti nužno navesti i materijalno pravni propis od kojeg zavisi postojanje ovog krivičnog djela, a to je čl.27 st.2 ZOOBS-a, kojim je propisano da je vozač dužan da vozilo u kretanju drži što bliže desnoj ivici kolovoza i na tolikoj udaljenosti od nje da s obzirom na brzinu kretanja vozila, uslove saobraćaja i stanje i karakteristike puta ne ugrožava druge učesnike u saobraćaju i ne izlaže sebe opasnosti. Ovaj sud nalazi da je okrivljeni postupajući na način bliže naveden u izreci presude povrijedio odredbe čl.27 st.2 ZOOBS-a jer vozilo nije držao na tolikoj udaljenosti od desne ivice kolovoza da s obirom na brzinu kretanja vozila, uslove saobraćaja, stanje i karakteristike puta ne ugrožava druge učesnike u saobraćaju, usled čega je došlo do saobraćajnog udesa zahvatanjem desne ivice kolovoza i sletanjem sa kolovoza.

      Sud je neznatno precizirao činjenični opis u samoj izreci presude na koji način shodno utvrdjenom činjeničnom stanju nije povrijedio identitet optužnice i presude.

Cijeneći psihički odnos okrivljenog prema izvršenom krivičnom djelu, sud
nalazi da je okrivljeni postupajući na naprijed opisani način, bio svjestan da
svojom radnjom može učiniti krivično djelo, odnosno da može ugroziti saobraćaj
i dovesti u opasnost život i tijelo ljudi, usled čega kod drugog može
nastupiti povreda, ali je olako držao da do toga neće doći, što znači da je u
konkretnom slučaju postupao sa svjesnim nehatom. Kao posledica izvršenja
osnovnog krivičnog djela nastupila je teška tjelesna povreda kod oštećene
I.M., a kod oštećenog R.I. laka tjelesna povreda, u odnosu na koje povrede je
okrivljeni postupao sa nehatom. Zbog toga su se u radnjama okrivljenog stekla
sva obilježja krivičnog djela teško djelo protiv bezbjednosti javnog
saobraćaja iz čl.348 st.3 u vezi čl.339 st.3 u vezi st.1 Krivičnog zakonika.  
Odlučujući se za krivičnu sankciju sud je na strani okrivljenog cijenio sve
olakšavajuće i otežavajuće okolnosti iz čl.42 KZ. Od olakšavajućih okolnosti
cijenjeno je priznanje okrivljenog dato na glavnom pretresu, činjenicu da se
oštećeni nisu pridružili krivičnom gonjenju, da je okrivljeni mladje lice koje
u vrijeme izvršenja krivičnog djela imao 20.godina, da je neosuđivan, dok
otežavajućih okolnosti na strani okrivljenog nije bilo. Imajući u vidu
kvalitet olakšavajućih okolnosti, a u nedostatku otežavajućih okolnosti, sud
je okrivljenom izrekao uslovnu osudu kojom mu je utvrdio kaznu zatvora u
trajanju četiri mjeseca i istovremeno odredio da se kazna neće izvršiti
ukoliko okrivljeni u roku od jedne godine po pravosnažnosti presude ne izvrši
novo krivično djelo. Ocijenjeno je da će se izricanjem uslovne osude prema
okrivljenom u potpunosti postići svrha izricanja uslovne osude i na taj način
dovoljno uticati na okrivljenog da ubuduće ne vrši krivična djela. Sud nalazi
da će se u konkretnom slučaju uslovnom osudom kao u izreci ove presude u
potpunosti ostvariti svrha izricanja ove krivične sankcije iz čl.52 Krivičnog
zakonika u okviru opšte svrhe izricanja krivičnih sankcija iz čl.4 st.2
Krivičnog zakonika.  
Odluka o troškovima zasniva se na odredbi čl.199 i 202 ZKP-a u iznosu od
154,00 eura, koji troškovi se odnose na troškove nalaza vještaka saobraćajne
struke u iznosu od 77 eura, a na ime troškova vještačenja po vještaku
medicinske struke iznos od 77 eura, kao i troškove sudskog paušala u iznosu od
20,00 eura, a koji su odredjeni prema trajanju složenosti krivičnog postupka i
imovinskim prilikama okrivljenog.  
Sa izloženog odlučeno je kao u izreci presude.  
OSNOVNI SUD U BARU
Dana 21.04.2011.godine 
Zapisničar,
PREDSJEDNIK VIJEĆA-SUDIJA,   Zorica Ivanović
Strugar Nikola      
PRAVNA POUKA: Protiv ove presude može se izjaviti žalba Višem sudu u
Podgorici u roku od 15 dana od dana prijema pismenog otpravka. Žalba se
predaje ovom sudu u dva primjerka.  