                                                                                                                 **                 K.br.45/11**

U IME NARODA 
        Osnovni sud u Pljevljima, kao prvostepeni krivični sud po sudiji Branku Pejoviću uz sudjelovanje zapisničara Djondović Milenke u krivičnom predmetu protiv okrivljene Ć. M. iz Pljevalja, zbog krivičnog djela kradja iz čl. 239. st.1. KZ CG, po optužnom predlogu ODT Pljevlja Kt.br.382/10 od 01.02.2011. godine, nakon održanog glavnog i javnog pretresa u prisustvu zamjenika ODT Djurović Veljka, okrivljene i zastupnika oštećene ED P.   J. V., dana 18.02.2011. godine, donio je i javno objavio

P R E S U D U 
        Okrivljena **Ć. M.** od oca J. i majke B. rodjena G., rodjena dana ... godine u P. gdje i živi, državljanka   CG, domaćica, udovica majke dvoje djece, pismena, završila višu ugostiteljsku školu, lošeg imovnog stanja, ranije ne osudjivana

K r i v a    j e 
        Što je:  
        u periodu od 11.08.2010. godine pa do 11.11.2010. godine u stanu u P. u, u namjeri da sebi pribavi protivpravnu imovinsku korist, oduzimala električnu energiju na način što je sa lijeve strane brojila, pored stakla u visini diska uvukla parče rengenskog snimka sa kojim je zakočila disk brojila, pa se utrošena električna energija nije registrovala na električnom brojilu, te je na taj način oštetila Elektrodistrbuciju P.   za iznos 297,68 eura,  
        čime je izvršila krivično djelo kradja iz čl. 239. st.1. KZ CG,  
        pa joj sud na osnovu već citiranog zakonskog propisa, a primjenom članova 4, 5, 13, 15, 32, 33, 36, 42. 53. i 54. KZ CG te članova 199. i 202. ZKP CG,   i   z  r  i  č   e

USLOVNU OSUDU    
        S tim da joj utvrdjuje kaznu zatvora u trajanju od 3 mjeseca (tri mjeseca) i istovremeno odredjuje da se ista neće izvršiti ukoliko okrivljena u roku od godinu dana ne izvrši novo krivično djelo.  
        Okrivljena se obavezuje da na ime troškova vodjenja krivičnog postupka plati ovom sudu iznos od 82,50 eura, a na ime paušala iznos od 27,50 eura.  
        Troškove krivičnog postupka i paušal okrivljena će platiti ovom sudu u roku od 15 dana po pravnosnažnosti presude pod prijetnjom prinudnog izvršenja.

O b r a z l o ž e n j e 
         Osnovno državno tužilaštvo u Pljevljima optužnim predlogom kt.br.382/10 od 01.02.2011. godine optužilo je okrivljenu Ć.M. iz P. zbog krivičnog djela kradja iz čl. 239. st.1. KZ CG navodeći da je okrivljena krivično djelo izvršila na način mjesto i vrijeme kako to bliže opisano u izreci ove presude.  
        U završnoj riječi zamjenik ODT-a je u cjelosti ostao pri podnesenom optužnom predlogu i predložio da sud okrivljenu oglasi krivom i osudi po zakonu.  
        Zastupnik oštećene ED P. u završnoj riječi je istakla da se pridružuje krivičnom gonjenju protiv okrivljene, ali da ne ističe imovinsko-pravni zahtjev pošto je oštećena ED P. u cjelosti obeštećena uplatom dugovanog iznosa od strane okrivljene.  
        Okrivljeni Ć. M. u svoju odbranu u predmetu istažnih radnji je istakla da je njen poč. suprug Ć. Ž. radio na TE P. pa je kao nužni smještaj dobio garsonjeru u baraci u ul., pa je isti umro 2005. godine, pa je ona nakon njegove smrti sa svojim sinovima koji imaju jedan 11, a drugi 9 godina ostala da živi u toj garsonjeri sve do prije 3 godine kada se sa djecom preselila kod strica J. Lj. i njegove žene D. u ul. jer oni nemaju djece. Stan u ul. je zadržala i nije ga nikome izdavala, a povremeno i to petnaestodnevno ode da obidje stan dok joj račune za vodu i struju ostavljaju kod komšinice pa ih ona uzima i plaća. Brojilo koje se vodi na ime njenog poč. muža se nalazi u hodniku te barake, a taj hodnik je zajednički za još dva stana. Poznato joj je da u tom jednom stanju živi jedan čovjek koji se razveo i kod koga se skuplja raznovrsno društvo da stvaraju probleme o čemu je više puta obavještavana i policija. U tom hodniku su pronalažene i ukradene stvari, a takodje ističe da se ova baraka krajem prošle godine i zapalila. U hodniku je mrak i kada je vršena kontrola dana 11.11.2010. godine su radnici ED P. pronašli rengen snimak da je zavučen u brojilo ispod stakla što ona i vjeruje  radnicima ED P., ali ističe da ona taj snimak nije stavila, da nema razloga za to pošto u tom stanu ne stanuje. Dok je stanovala u toj garsonjeri potrošnju električne energije je očitavao Z. A., a dali on i dalje očitava potrošnju nije joj poznato. Dok su stanovali u tom stanu grijali su se na TE-a peć. Ulaz ove zgrade je postao leglo narkomana i tu se skupljaju donose ukradene stvari i tu je bilo nemoguće živjeti. Tvrdi da ona nije postavila taj rengen snimaku brojilu jer ona nema razloga, obzirom da ne živi u tom stanu.  
        U završnoj riječi je istakla da se ne osjeća krivom, da ne priznaje krivicu pa je predložila da je sud oslobodi od krivične odgovornosti.  
        U dokaznom postupku sud je saslušao zastupnika oštećene J. V. kao i svjedoke Z. A. i B. H., pročitao iskaz svjedoka Č. B., pročitao stručni nalaz i mišljenje vještaka elektrostruke R. G.,  pročitao zapisnik o kontroli mjernog mjesta br. 0000911 na ime Ć. Ž. od 11.11.2010. godine, pročitao obračun ED P. br. 41/10/10 na ime Ć. Ž. od dana 11.11.2010. godine,  izvršio uvid u matične podatke potrošača, energetsku karticu i finasijsku karticu ED P. na ime Ć. Ž. od dana 14.12.2010. godine i pročitao izvještaj iz KE za okrivljenu.  
        Nakon provedenog dokaznog postupka i nakon ocjene svih izvedenih dokaza, a imajući u vidu i odbranu okrivljene sud je utvrdio da je okrivljena Ć. M. iz P. izvršila krivičnod jelo koje joj se stavlja na teret, a na način mjesto i vrijeme kako je to bliže opisano u izreci ove presude.  
        Naime, svjedoci Č. B. i B. H. su jednoglasno istakli da su zaposleni kao električari u ED P. te da su dana 11.11.2010. godine izvršili kontrolu potrošača u ul. u P. u naselju baraka. Pored ostalih potrošača izvršili su i kontrolu brojila koje se vodi na ime Ć. Ž.. U toj baraci u kojoj je potrošač Ć. brojila se nalaze u hodniku i tu su bila još dva brojila u hodniku. Pokucali su na vrata stana desno i iz tog stana je izašao jedan muškarac koji je bio go do pojasa i bio je mokar, a da li se kupao ili je nešto drugo radio oni neznaju. Rekli su mu da su oni iz ED P. i da će da izvrše kontrolu brojila pa je on rekao da će pozvati gazdaricu pa je ušao u stan, a nakon toga je iz stana izašla okrivljena,  pa je ona za sporno brojilo rekla da je to njeno brojilo pa je prišla brojilu i iz istog sa lijeve strane izvukala komad rengen snimka koji je uvučen u brojilo pored stakla u visini diska pa su joj oni tražili da im preda taj komad rengen snimka i ona najprije nije htjela da im dadne taj komad rengen snimka, a kasnije je isti komad rengen snimka predala svjedoku B. Dalje ističu da joj to ne pišu u zapisnik i objasnili su joj da je to krivično djelo, a ona ime je odgovorila

-3-  
da joj je dijete bolesno, da joj je struja potrebna radi inhaliranja djeteta,
da nema odžak u baraci i da mora na nešto da se grije. Objašnjavaju da nisu
ulazili u stan, a okrivljena je odbila isključenje struje pa su oni nadjeno
stanje konstatovali u zapisnik, a parče rengen snimka predali u preduzeće.
Objasnili su da ranije nikada nisu bili u kontroli ovog mjernog mjesta.
Takodje su objasnili da potrošnju električne struje u ovom naselju očitava
inkasant Z. A., a okrivljena im je prilikom kontrole objasnila da je udovica i
da je samohrana majka.
            Sud je u cjelosti prihvatio iskaze ova dva svjedoka koji su po mišljenju suda veoma objektivno svjedočili i iz njihovih iskaza sud je zaključio da okrivljena sa djecom živi u tom stanu dali samo povremeno ili zastalno, te da je molila svjedoke da joj ne isključuju sruju da joj je struja potrebna radi bolesnog djeteta, da nema odžak i da mora na nešto da se grije, što sve ukazuje na činjenicu da je predmetni stan u funkciji i da okrivljena sa djecom živi u tom stanu.
            Sud je u cjelosti odbacio odbranu okrivljene koja je po mišljenju suda data sračunato na izbjegavanje krivično-pravne odgovornosti,  a sama okrivljena je bez primjedbi potpisala zapisnik o kontroli mjernog mjesta i na kraju po obračunu ED P. platila štetu koja joj je stavljena na teret. To znači da je okrivljena se saglasila sa tim te da je tačna činjenica da je neovlašćeno trošila električnu energiju.
            Svjedok Z. A. je istakao da je zaposlen u ED P. na poslovima čitača - kontrolora, pa izmedju ostalih reona vrši očitavanje i na reonu naselje "C" kojem pripada sporni stan okrivljene. Dalje ističe da mu je poznato da u tom naselju u jednoj baraci porodica Ć. ima stan zna da je suprug umro, te da se na njemu vodi brojilo, ali nezna da li porodica živi u tom stanu jer se brojila u ovoj baraci nalaze u hodniku u ormariću, pa on u hodniku izvrši očitavanje potrošnje i nema potrebe da kontaktira sa vlasnicima brojila. Nemože da se izjasni da li potrošač Ć. ima mjesečnu potrošnju i kolika je, ali to može da se utvrdi iz energetskih kartica. Istakao je da u ovom naselju redovno očitava potrošnju električne energije i da uvijek svaku nepravilnost na svakom brojilu prijavi tehničkoj službi preduzeća i ističe da nikada nije primijetio na spornom brojilu nikakvu nepravilnost.
            Sud je takodje prihvatio iskaz ovog svjedoka smatrajući da je svjedok objektivno svjedočio.
            Zastupnik oštećene J. V. je istakla da se pridružuje krivičnom gonjenju protiv okrivljene, a da ne ističe imovinsko-pravni zahtjev jer je okrivljena u cjelosti obeštetila oštećenu ED P. uplatom dugovanog iznosa.
            Vještak elektrostruke R. G. je u svom stručnom nalazu i mišljenju istakla da je u spornom periodu od 11.08.2010. godine pa do 11.11.2010. godine okrivljena mogla da potroši ukupno 3114,1 KW što ukupno u eurima iznosi 297,68 eura.
            Sud je u cjelosti prihvatio stručni nalaz i mišljenje ovog vještaka smatrajući da je vještak veoma objektivno vještačio u skladu sa strukom inaukom, a inače radi se o stalnom sudskom vještaku.
            Iz zapisnika o kontroli mjernog mjesta br. 911 od 11.11.2010. godine se zaključuje da je u brojilu okrivljene prilikom kontrole bio postavljen rengen snimak te da je disk brojila bio ukočen te da je rengen snimak postavljen sa lijeve strane brojila pored stakla, a u visini diska. Tom prilikom pregledu je prisustvovala okrivljena koja je potpisala zapisnik bez primjedbi i nije dozvolila isključenje električne energije u stanu.
            Uvidom u matične podatke potrošača kao i u energetsku i finasijsku karticu potrošača sud zaključuje da je svakog mjeseca u proteklom periodu ostvarena potrošnja električne energije i da se ista evidentirala preko brojila što znači da je u stanu okrivljene bilo potrošača koji su trošili električnu energiju, a što ukazuje na činjenicu koju je sud već i utvrdio da u spornom stanu stanuje okrivljena.
            Uvidom u izvještaj iz KE za okrivljenu br. 03-245/10-12576/2 od 14.12.2010. godine sud je zaključio da okrivljena ranije nije osudjivana.  
        Kod ovakvog činjeničnog stanja sud je na osnovu svih izvedenih dokaza, a posebno na osnovu iskaza saslušanih svjedoka utvrdio da je okrivljena izvršila krivično djelo kradja iz čl. 239. st.1. KZ CG te da je u spornom periodu od 11.08.2010. godine pa do 11.11.2010. godine neovlašćeno koristila električnu energiju na način što je sa lijeve strane brojila pored stakla u visini diska uvukla parče rengen snimka i na taj način je zakočila disk brojila pa se na taj način potrošnja električne energije nije mogla registrovati na brojilu.  
        Prilikom odredjivanja vrste kazne i prilikom odmjervanja njene visine sud je u okviru opšte svrhe krivičnih sankcija cijenio i svrhu uslovne osude, pa je sud mišljenja da  u konkretnom slučaju  nije neophodno radi krivično-pravne zaštite protiv okrivljene izricati drugu vrstu kazne jer se opravdano može očekivati da će samo upozorenje uz prijetnju kaznom dovoljno uticati na okrivljenu da više ne vrši krivična djela. Sud je posebno vodio računa o stepenu krivične odgovornosti okrivljene, njenu raniju neosudjivanost kao i okolnosti pod kojima je djelo izvršeno, pa je mišljenja da je u konkretnom slučaju bilo opravdano okrivljenoj izreći uslovnu osudu jer na strani okrivljene postoje olakšavajuće okolnosti, a to su da ranije nije osudjivana, da je samohrana majka dvoje maloljetno djece, te da je u cjelosti izmirila dug prema oštećenoj ED P., pa je na kraju sud mišljenja da izrečena krivična sankcija optuženoj je adekvatna i primjerena stepnu društvene opasnosti, konkretno učinjenog djela, samog učinioca kao i nastalim posledicama te da će se istom prema okrivljenoj u cjelosti ostvariti svrha kažnjavanja predvidjena u članu 32. KZ CG.  
        U smislu člana 199. i 202. ZKP CG sud je obavezao okrivljenu da na ime troškova vodjenja krivičnog postupka plati ovom sudu iznos od 82,50 eura, a isti iznos predstavlja naknadu i nagradu vještaku elektro struke za izvršeno vještačenje, a iznos paušala od 27,50 eura sud je odredio imajući u vidu dužinu trajanja i složenost krivičnog postupka kao i imovno stanje okrivljene.  
        Sa izloženog odlučeno je kao u izreci presude.

OSNOVNI SUD U PLJEVLJIMA
dana 18.02.2011. godine 
Zapisničar,
S u d i j a,
Djondović Milenka
Branko Pejović  
PRAVNA POUKA : protiv ove presude dozvoljena je žalba u roku od 8 dana po
prijemu
                                 iste Višem sudu u Bijelom Polju, a preko ovog suda.  
DOSTAVLJENO:
1x   ODT Plejvlja
1x okrivljenoj
4x u predmet  