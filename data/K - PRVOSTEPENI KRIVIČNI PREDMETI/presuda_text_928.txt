                                                                                                                    K.br.48/11

U IME NARODA 
        Osnovni sud u Pljevljima, kao prvostepeni krivični sud u vijeću sastavljenom od  sudije Branka Pejovića  kao predsednika vijeća i sudija porotnika Terzić Slobodana i Brajković Branibora kao članova vijeća,  uz sudjelovanje zapisničara Djondović Milenke u krivičnom predmetu protiv okrivljenog Š. A. iz P.  zbog krivičnog djela teška kradja iz čl. 240.st.1. tačka 1. KZ CG u pokušaju u vezi člana 20. KZ CG, po optužnici ODT Pljevlja Kt.br.342/10 od 04.02.2011. godine, nakon održanog glavnog i javnog pretresa u prisustvu zamjenika ODT-a Djurović Veljka, okrivljenog kao i oštećenog Š. Lj.  iz P.  dana, 15.03.2011. godine, donio je i javno objavio

P R E S U D U 
        Okrivljeni **Š. A.** JMBG , od oca S. i majke M.   rodjena N., rodjen u P.  dana..., gdje i živi, državljanin CG, ne zaposlen, ne oženjen, bez djece, pismen završio srednju školu III stepen za elektromehaničara, vojsku nije služio, ne vodi se u  VE, dobrog imovnog stanja ranije ne osudjivan

K r i v    j e 
        Što je:  
        u noći 06/07.10.2010. godine u  P.  namjeri da sebi pribavi protivpravnu imovinsku korist, obio kiosk DOO "K.", vlasništvo oštećenog Š. Lj. iz P. , na način što je polaskom iz kuće ponio manji kramp, te dolaskom pred naznačeni kiosk upotrebom sile, krampom nasilno otvorio PVC vrata sa bočne strane kioska, kada je u tom momentu naišlo PMV "Kombi", koje se zaustavilo na ulici i vozač istog je telefonirao, a okrivljeni se odmah udaljio sa lica mjesta i dao u bjegstvo, kojom prilikom su ga ovlašćeni policijski službenici UP PJ Pljevlja sustigli i kod istog izvršenim pretresom pronašli manji kramp,  
        čime je izvršio krivično djelo teška kradja iz čl. 240. st.1. tačka 1. KZ CG u pokušaju u vezi člana 20. KZ CG,  
        pa ga sud na osnovu već citiranog zakonskog propisa, a primjenom članova 4, 5, 13, 15, 32, 33, 36, 42, 45. i 46. KZ CG te članova 199. i 202. ZKP CG

O S U D J U J E 
        Na kaznu zatvora u trajanju od 3 mjeseca (tri mjeseca).  
        Okrivljeni se obavezuje da na ime troškova vodjenja krivičnog postupka plati ovom sudu iznos od 100,00 eura a na ime paušala iznos od 27,50 eura.  
        Troškove krivičnog postupka i paušal okrivljeni će platiti ovom sudu u roku od 15 dana po pravnosnažnosti presude pod prijetnjom prinudnog izvršenja.

O b r a z l o ž e n j e 
        Osnovno državno tužilaštvo u Pljevljima optužnicom Kt.br. 342/10 od 04.02.2011.godine. oprtužilo je okrivljenog Š. A. iz P.  zbog krivičnog djela teška kradja iz čl. 240 st.1 tač. 1 KZCG u pokušaju u vezi čl. 20 KZCG, navodeći da je okrivljeni krivično djelo izvršio na način, mjesto i vrijeme kako je to bliže opisano u izreci ove presude. U završnoj riječi zamjenik ODT je u cjelosti ostao pri podnijetoj podignutoj optužnici i predložio da  sud okrivljenog oglasi krivim i osudi po zakonu.  
        Svjedok oštećeni Š. Lj. u završnoj riječi je istakao da se pridružuje krivičnom godnjenju protiv okrivljenog i ne ističe imovinsko pravni zahtjev.  
        Okrivljeni Š. A. u svoju odbranu u predmetu pred OSL policije a u prisustvu svog branioca D. M., advokata iz P.  je istakao da je kritične večeri sjedio kod kuće gdje je konzumirao alkohol i popio je dvije flaše po dva litra piva, pa je nakon toga tražio od roditelja da mu daju novac kako bi kupio još piva ali su mu oni rekli da nemaju ništa da mu daju. Nakon toga njemu je palo na pamet da bi mogao ukrasti nešto alkohola pa se obukao i u trenerci izašao iz kuće a potom je u šupi koja se nalazi pored kuće uzeo jedan stari predmet to jest neki metalni predmet poput krampa ali manjih dimenzija i otišao je kroz naselje "D. P." gdje inače i živi a zatim je prošetao do kamenog mosta gdje je primijetio jednu manju trafiku tj. kiosk kojem je prišao i pomoću predmeta koji je ponio sa sobom je otvorio jedna vrata koja su se nalazila na bočnoj strani objekta. Ta vrata su se vrlo lako otvorila  pa kada ih je otvorio vidio je da se radilo o vratima koja nevode u prednji dio objekta već u VC a tada je primijetio i da se ispred kioska na ulici parkiralo jedno kombi vozilo pa se on domakao od kioska i izvadio telefon praveći se da sa nekim razgovara i tada je primijetio da je taj čovjek iz kombija telefonirao pa se odmah udaljio sa lica mjesta odlazeći ulicom koja vodi pored "S. marketa" prema naselju "B.". Alat je ponio sa sobom, ali su ga u toj ulici odmah nakon nekoliko trenutaka sustigli policijski službenici u civilu i tada su kod njega pronašli taj alat i odzeli mu ga, a njega priveli u službene prostorije. Istakao je da se u potpunosti kaje zbog svega što je prethodne noći uradio, a to je uradio isključivo zato što je bio pijan i htio je da uzme pivo iz tog kioska. Takodje, ističe da se ranije nikada nije bavio ničim sličnim niti je u policiju pozivan ili privodjen zbog sličnih krivičnih djela. Na pretresu je još jedanput istakao da se kaje što je ovo uradio te da je ovo uradio u jako pijanom stanju i da mu je potrebno još pića te da nije imao novca da kupi piće, te je na taj način mislio da dodje do novca.  
        U završnoj riječi je istakao da se osjeća krivim da priznaje krivicu da se kaje što je ovo uradio pa je na kraju svoju odgovornost ostavio sudu na slobodnu procjenu.  
        U dokaznom postupku sud je saslušao svjedoka - oštećenog Š. Lj.  kao i svjedoke P. V.       i Đ. H., pročitao potvrdu UP PJ Pljevlja br. 03-240/10054/2 od 07.10.2010. godine o privremenom oduzimanju predmeta od okrivljenog, pročitao službenu zabilješku UP PJ Pljevlja od 07.10.2010. godine, izvršio uvid u fotoelaborat UP PJ PLjevlja i pročitao izvještaj iz KE za okrivljenog izdat od strane UP PJ Pljevlja br. 03-245/10-11600/2 od 19.11.2010. godine.  
        Nakon provedenog dokaznog postupka i nakon ocjene svih izvedenih dokaza kako skupa tako i u medjusobnoj povezanosti jednog sa drugim, a imajući u vidu i odbranu okrivljenog sud je utvrdio da je okrivljeni Š. A. izvršio krivično djelo koje mu je optužnicom ODT-a stavljeno na teret, a na način mjesto i vrijeme kako je to bliže opisano u izreci ove presude. Ovakvu svoju odluku sud je zasnovao na činjenicama koje slijede iz dokaza izvedenih na glavnom pretresu kao i na osnovu potpunog priznanja okrivljenog.  
        Naime, svjedok - oštećeni Š.  Lj.  u predmetu istrage je istakao da je vlasnik i zakonski zastupnik DOO "K." u okviru koga posluje i kiosk "K." koji se nalazi u  P.  u kom kiosku prodaje cigarete, novine, žvake i druge sitnice. Na ovom kiosku postoje dvoje vrata jedna su od  WC-a, a druga vrata su ulazna vrata u prodajni dio kioska i oboje vrata su od PVC bravarije. U kiosku radi on i njegova sestra i u oktobru mjesecu 2010. godine s tim što ne može da se sjeti tačnog datuma je radio drugu smjenu u ovom kiosku i druga smjena je do 22,00 časa kada je zaključao i vrata od WC-a i ulazna vrata u kiosk i otišao kući da bi ga negdje oko 23,30 časova pozvala policija da dodje na lice mjesta jer je neko pokušao da obije ovaj njegov kiosk. Kada je došao na lice mjesta vidio je da su nekim predmetom odvaljivana vrata od WC-a i valjda kako su vrata nategnuta našli su ih otvorena. Iz kioska nije oduzeto ništa, a vrata je popravio. Od policije je obaviješten da je njegov kiosk pokušao da obije Š.    A. iz P., ali ga on ne poznaje. Što se tiče obezbedjenja kioska ističe da nikakvog drugog obezbedjenja nema, jer je jedino obezbedjenje kada završi sa radom ključom zaključa oboje vrata, a takodje ističe da na vratima  WC-a postoji samo jedna brava dok na vratima prodajnog dijela kioska postoje 3 brave i on to zaključa kada završi sa poslom, a tako radi i njegova sestra.  
        U završnoj riječi je istakao da se pridružuje krivičnom gonjenju protiv okrivljenog i ne ističe imovinsko-pravni zahtjev.  
        Svjedok P. V.  je u svom iskazu istakao da je zaposlen u UP PJ Pljevlja kao operativac i oktobra mjeseca 2010. godine ne može se sjetiti datuma bio je pripravan, a dežurni inspektor je bio Đ. H.  Negdje oko 23,00 časa njih dvojica su vozilom pošli u obilazak grada tačnije u obilazak djelova grada u kojima je ranije bilo krivičnih djela kradje na štetu pojedinih prodavnica, koska i sl. Dok su bili u obilasku inspektor Đ.  je telefonom dobio neko obaveštenje i kada je završio telefonski razgovr rekao mu je da podju odnosno da svjedok vozi u P. jer ima obavijest da je jedno lice u plavo-bijeloj trenrci sa kapuljačom na glavi u mjestu "K. most" primijećeno kako pokušava da odbije jedan od kioska koji se tu nalazi. Tada su bili u naselju J., pa pošto nije bilo daleko odatle brzo su stigli u mjesto "K. most" i vidjeli da se jedno lice u plavobijeloj trenrci udaljava ulicom. Primijetili su da najednom od 3 kioska su otvrena  PVC vrata koja su bliže rijeci B., a ovaj kiosk ima dvoje vrata od PVC bravarije. On i inspektor kreću kolima kako bi to lice legitimisali i kada su ga stigli kod kuće C.  obzirom da to lice nije trčalo već se užurbano kretalo i da je držalo ruke u džepovima, inspektor Đ.  je izašao iz vozila kako bi legitimisao lice u plavobijeloj trenrci, a on je izašao za Đ.  i u jednom momentu je vidio nakon što se Đ.   prestavio da je tom licu ispod gornjeg dijela trenerke ispao jedan predmet poput manje krampe sa drvenom drškom. Nakon što su legitimisali lice koje nije imalo dokumenta kod sebe prepoznao je to lice da se zove Š. A.   jer živi u ulici koja je u blizini njegove ulice pa su pozvali interventnu jednicu koja je odvezla okrivljenog u stanicu policije. On i Đ.  su se vratili na lice mjesta kod kioska pa je Đ.  obavijestio vlasnika kioska o dogadjaju, sačekali njegov dolazak u čijem prisustvu su izvršili uvidjaj koji im je rekao da iz kisoka nije ništa otudjeno te da su samo odvaljena vrata od  WC-a. O postupanju su sačinili službenu zabilješku. Takodje, je istakao da je bilo vidno da je okrivljeni bio u alkoholisanom stanju.  
        Svjedok Đ.  H.  je takodje kao i svjedok P.  V. istakao da je kritične večeri dok se sa P.       V. kretao vozilom po gradu da je dobio na telefonom obaveštenje da jedno lice u plavobijeloj trenrci pokušava da obije jedan od kioska u naselju K. most. Dolaskom na lice mjesta je primijetio da su jedna vrata na kiosku otvorena, a da jedno lice sa opisanom garderobom se udaljava ulicom u pravcu naselja B. Vozilom su došli do blizu lica gdje je on izašao i pokušao da legitimiše to lice koje je držalo ruke u džepovima. Kada mu je naredio da izvadi ruke iz džepova ispod gornjeg dijela trenrke mu je ispala manja krampica sa manjom drvenom drškom. Prepoznao je da se radi o okrivljenom Š. A. ,   pa su pozvali intervetnu jednicu koja je privela okrivljenog, a oni ostali na licu mjesta u bilizini kioska radi vršenja uvidjaja.

        Sud je u cjelosti prihvatio iskaze kako svjedoka oštećenog tako i svjedoka P. V. i D.         H. iz čijeg kazivanja je sud pouzdano utvrdio da je okrivljeni izvršio krivično djelo koje mu se stavlja na teret.  
        Iz službene zabilješke UP PJ Pljevlja sud je zaključio da su OSL policije P. V. i Dj. H. sačinili službenu zabilješku o pomenutom dogadjaju.  
        Iz potvrde UP PJ Pljevlja od 07.10.2010. godine sud je zaključio da je uz potvrdu od okrivljenog oduzeta jedna manja krampa sa drvenom drškom.  
        Iz fotoelaborata UP PJ PLjevlja od 07.10.2010. godine se vidi bliži izgled lica mjesta.  
        Iz izvještaja iz KE za okrivljenog sud je zaključio da okrivljeni ranije nije osudjivan.  
        Kod ovakvog činjeničnog stanja sud je na osnovu svih izvedenih dokaza kao i na osnovu potpunog priznanja okrivljenog utvrdio da je okrivljeni Š. A. iz P. izvršio krivično djelo teška kradja iz čl. 240. st.1. tačka 1. KZ CG u pokušaju u vezi člana 20. KZ CG, a na način mjesto i vrijeme kako je to bliže opisano u izreci ove presude.  Pri tome sud je utvrdio da je okrivljeni uz pomoć manje metalne krampe sa drvenim drškom uz upotrebu fizičke sile odvalio  PVC vrata sa bočne strane na predmetnom kiosku te da je u tom momentu naišlo jedno kombi vozilo koje se zaustavilo ispred objekta, a okrivljeni u tom momentu se udaljio od objekta u pravcu naselja B.       jer su ga sustigli OSL policije P.V.i Dj.H. uhvatili i pozvali intervetnu jednicu koja ga je privela u stanicu.  
        Prilikom odredjivanja vrste kazne i prilikom odmjeravanja njene visine sud je u okviru opšte svrhe krivičnih sankcija cijenio i svrhu kazne zatvora pa je u konkretnom slučaju sud mišljenja da je jedino opravdano prema okrivljenom izreći kaznu zatvora, ali i da je opravdano pri tome okrivljenom primijeniti institut ublažavanja kazne što je sud i učinio pa mu je maksimalno ublažio kaznu zatvora i izrekao mu kaznu zatvora u trajanju od 3 mjeseca smatrajući da će se sa ovako ublaženom kaznom u cjelosti ostvariti svrha kažnjavanja kod okrivljenog. Pri tome sud je cijenio kao olakšavajuće okolnosti kod okrivljenog činjenicu da je veoma mlad čovjek, da je bio pod dejestvom alkohola da je u cjelosti priznao izvršenje krivičnog djela pa je sud mišljenja da je izrečena kazna prema okrivljenom adekvatna  i primjerena stepenu društvene opasnosti kao i težini djela te da će se sa istom prema okrivljenom u cjelosti ostvariti svrha kažnjavanja predvidjena u članu 32. KZ CG.  
        Shodno članu 199. i 202. ZKP CG sud je obavezao okrivljenog da na ime troškova vodjenja krivičnog postupka plati ovom sudu iznos od 100,00 eura, a isti iznos predstavlja naknadu i nagradu braniocu po službenoj dužnosti koji je branio okrivljenog prilikom saslušanja pred OSL policije, a iznos paušala od 27,50 eura sud je odredio imajući u vidu dužinu trajanja i složenost krivičnog postupka kao i imovno stanje okrivljenog.  
        Sa svega izloženog odluečno je kao u izreci presude.

OSNOVNI SUD U PLJEVLJIMA
DANA 15.03.2011. godine 
Zapisničar,
Predsednik vijeća-sudija,
Djondović Milenka
Branko Pejović  
PRAVNA POUKA : protiv ove presude dozvoljena je žalba u roku od 15 dana po
prijemu iste
                                  Višem sudu u Bijelom Polju, a preko ovog suda.  
DOSTAVLJENO.
1x ODT Pljevlja
1x okrivljenom
4x u premet  