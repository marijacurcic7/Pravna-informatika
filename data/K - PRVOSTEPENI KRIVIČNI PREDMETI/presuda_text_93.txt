
K.br.245/10 
U IME NARODA
                               OSNOVNI SUD U ULCINJU, u vijeću
sastavljenom od sudije Mirović Sanje, kao predsjednika vijeća i sudija
porotnika Kalavrezović Dulja i Kolari Šućurije, kao članova vijeća, uz učešće
zapisničara suda Mavrić Jasmine, u krivičnom postupku protiv optuženog T. R.iz
Ulcinja, koga brani adv.M. A. iz U., zbog krivičnog djela građenje objekta bez
građevinske dozvole iz čl. 326a Krivičnog zakonika,odlučujući po optužnici
Osnovnog državnog tužilaštva Ulcinj Kt.br.116/10 od 04.11.2010.godine,nakon
održanog glavnog i javnog pretresa dana 18.05.2011.godine, u prisustvu
zamjenika Osnovnog državnog tužioca u Ulcinju Savović Vladimira, optuženog i
njegovog branioca, nakon tajnog vijećanja i glasanja,dana 20.05.2011.godine
donio je i javno objavio  
P   R  E  S  U  D  U
                               Optuženi T. R. od oca S. i majke S., rođene
P., rođen.godine u U., sa prebivalištem u U., , kuvar, oženjen, otac troje
djece, SSS, lošeg imovnog stanja,državljanin Crne Gore,neosuđivan,  
k r i v    j e
                               Zato što je : 
                          U maju 2010.godine u Ulcinju u naselju......, na svom zemljištu označenom kao kat.parcela ......KO Ulcinj, LN...., kao investitor, protivno propisima iz čl.69 Zakona o uređenju prostora i izgradnji objekata(Sl.list CG 51/2008) započeo građenje objekta bez prethodno pribavljene građevinske dozvole, na način što je na već postojećem prizemnom objektu započeo izvođenje građevinskih radova izgradnjom prvog sprata i zidanjem spoljašnjih zidova drugog sprata do spratne ploče,

       **\- čime je izvršio krivično djelo građenje objekta bez građevinske dozvole iz čl.326a Krivičnog zakonika,**

                          Pa mu sud, primjenom citiranog zakonskog propisa, te čl. 4 st.2,32, 42,45 st.1 tač.3,46,52, 53, 54 Krivičnog Zakonika i čl.199, 202 i 364 Zakonika o krivičnom postupku izriče

USLOVNU OSUDU 
                          Kojom mu utvrđuje kaznu zatvora u trajanju od 3 (tri) mjeseca i istovremeno određuje da se ta kazna neće izvršiti ukoliko optuženi u roku od 1(jedne) godine ne izvrši novo krivično djelo.

Obavezuje se optuženi da  na ime  paušala uplati  iznos od  30 eura, u roku od
15 dana po pravosnažnosti presude.  
O b r a z l o ž e n j e
Optužnicom Osnovnog državnog tužilaštva Kt.br.116/10 od
04.11.2010.godine,koju je na glavnom pretresu zastupao zamjenik Osnovnog
državnog tužioca u Ulcinju, Savović Vladimir,stavljeno je na teret optuženom
T. R. iz U.da je izvršio krivično djelo građenje objekta bez građevinske
dozvole iz čl.326a KZ-a,na način  činjenično bliže opisan u izreci
presude.Zastupnik optužbe je do kraja glavnog pretresa ostao pri navodima iz
optužnice te je u svojoj završnoj riječi izjavio da je dokazima provedenim na
glavnom pretresu utvrđeno da je optuženi počinio krivično djelo koje mu je
optužnim aktom stavljeno na teret, jer je nesporno da je građevinska dozvola
naknadno izdata,nakon započete dogradnje na postojećem prizemnom objektu, pa
je predložio sudu da ga oglasi krivim i osudi po zakonu.  
Branilac optuženog je u završnoj riječi izjavio da tokom postupka nije ponuđen
nijedan dokaz da je optuženi izveo bilo kakve građevinske radove na svom
objektu.Radove je optuženi izveo prije turističke sezone 2008 godine.Konačno
je predložio da se optuženi u nedostatku dokaza oslobodi od optužbe.Tražio je
troškove po troškovniku koji je priložio.  
Optuženi je u svojoj odbrani na glavnom pretresu u svemu ostao pri svojoj
odbrani iz prethodnog postupka, gdje je negirao izvršenje krivičnog djela, te
je u bitnom naveo da je vlasnik nepokretnosti u naselju ......u U., na kojoj
je unazad 10 godina izgradio prizemlje gdje se uselio sa svojom
porodicom.Predmetna nepokretnost obuhvaćena je urbanističkim planom za to
područje i označena je kao urbanistička parcela br.69 DUP U.,lokalitet ......i
na istom zemljištu predviđena je gradnja porodične stambene zgrade,
spratnosti,prizemlje,sprat i potkrovlje.Dana 15.03.2010.godine, podnio je
zahtjv Sekretarijatu za urbanizam zaveden pod brojem 05-1006/1-10, da mu se
izdaju urbanistički uslovi, koji su mu izdati dana 02.06.2010.godine.Dalje je
naveo da je još od proljeća 2008. godine počeo da nabavlja građevinski
materijal, koji je smjestio u dvorište ili na spratu kuće, u namjeri da se
spremi za izgradnju kuće, obzirtom da nije bio u mogućnosti da materijal kupi
odjednom, jer nije imao dovoljno novca, pa je moguće da je to pogrešno
protumačeno od strane inspekcije, te je smatrano da izvodi radove.Pošto je to
područje zahvaćeno detaljnim planom i na njegovom zemljištu je predviđena
gradnja, za šta su mu izdati urbanistički uslovi,a u toku je postupak
izdavanja odobrenja za izgradnju, smatra da se ne radi o nelegalnoj gradnji i
da je gradnja na njegovom zemljištu dozvoljena.Sama činjenica da je podnio
zahtjev za izdavanje urbanističkih uslova ukazuje na to, da mu namjera nije
bila da gradi bez odobrenja.Još je dodao da je u 2009. godini nabavio
materijal za nastavak izgradnje jer je bila najava de će do kraja godine biti
odnijet DUP i da će svi dobiti građevinske dozvole, zbog čega je on dana
15.03.2010.godine, podnio zahtjev za izdavanje građevinske dozvole,koju je
dobio 28.07.2010.godine.U završnoj riječi je prihvatio završnu riječ svoga
branioca.  
Sud je u dokaznom postupku na saglasan predlog stranaka pročitao: zapisnik o
inspekcijskoj kontroli Ministarstva uređenja prostora i zaštite životne
sredine br.1003-42/10 od 29.05.2010.godine, rješenje Ministarstva uređenja
prostora i zaštite životne sredine br.1003-77/10 od 25.05.2010.godine,
rješenje Sekretarijata za urbanizam i uređenje prostora SO U. o izdavanju
građevinske dozvole T. R. br.05-3878/1-10 od 28.07.2010.godine, izvod iz
kaznene evidencije za optuženog Uprave policije PJ Bar-Ispostava U.
br.03-245-3892 od 14.12.2010.godine i zapisnik o saslušanju svjedoka B. N.
Ki.br.46/10 od 24.09.2010.godine.Sud je na glavnom pretresu rješenjem odbio
predlog branioca optuženog kojim je traženo dodatno vještačenje građevinskih
radova, iz razloga što je stanje u spisima dovoljno razjašnjeno, te bi
vještačenje vodilo nepotrebnom odugovlačenju postupka,a obzirom da se radi o
kratkom vremenskom intervalu (okriljeni tvrdi prije sezone 2008 godine i maj
2010. godine, kako to stoji u optužnicu), te bi se vještak građevinske struke
vizuelnim zapažanjem  teško mogao izjasniti o starosti izvedenih radova.  
Iz zapisnika o inspekcijskoj kontroli Ministarstva uređenja prostora i zaštite
životne sredine br.1003-42/10 od 29.05.2010.godine sud je utvrdio da su
inspektori zaštite prostora na objektu investitora T. R.u U.u u naselju ......
konstatovali da je na postojećem prizemnom objektu investitor izgradio sprat i
započeo zidanje spoljašnjih zidova drugog sprata  do spratne ploče.Na pitanje
inspektora da li za izvedene radove investior posjeduje građevinsku
dozvolu,isti je odgovorio da je rekonstrukciju postojećeg objekta započeo
tokom 2009 godine, nakon usvajanja DUP-a, te je podnio zahtjev za urbanističke
uslove.Nekoliko puta je bio u Sekretarijatu,ali je dobio odgovor da je ekipa
na terenu.Radove je obustavio do dobijanja dozvole.Inspkcija zaštite prostora
tom prilikom je investitora upoznala sa posljedicama izgradnje objekta bez
građevinske dozvole. Zapisnik mu je glasno pročitan,na isti nije bilo
primjedbi i isti je potpisan od strane T. R..  
Svjedok B. N.,isnpektorka zaštite prostora,po zanimanju dipl.ing melioracije,
u svojoj izjavi na zapisniku Ki.br.46/10 od 24.09.2010.godine izjavila je da
je postpajući po prijavi Uprave policije-Ispostave U. izlaskom na lice mjesta
konstatovala da je investitor T. R.iz U.započeo rekonstrukciju postojećeg
stambenog objekta na način što je izgradio sprat i započeo zidanje spoljašnjih
zidova drugog sprata do spratne ploče.T. R.je zatečen na licu mjesta i izjavio
je da je predmetnu rekonstrukciju započeo tokom 2009. godine.Kako u trenutku
kontrole investitor T. R.nije posjedovao građevinsku dozvolu za izvođenje
radova, inspektor uređenja prostora je donio rješenje o rušenju sprata na
postojećem objektu kao i započetih spoljašnjih zidova potkrovlja.Obzirom da je
investitor dostavio inspekciji zaštite prostora građevinsku dozvolu,ova
inspekcija je obustavila vođenje postupka i istu je proslijedila građevinskoj
inspekciji kao nadležnoj.  
Iz rješenja Ministarstva uređenja prostora i zaštite životne sredine
br.1003-77/10 od 25.05.2010.godine sud je utvrdio da je T. R. naređeno da
poruši prvi sprat na postojećem objektu,kao i započete spoljašnje zidove
potkrovlja, u naselju ...... u U.u, u roku od tri dana, sa upozorenjem da će
se ako ne izvrši naložene radnje u ostavljenom roku,pristupiti
administrativnom izvršenju rješenja.  
Iz rješenja Sekretarijata za urbanizam i uređenje prostora SO U. o izdavanju
građevinske dozvole T. R. br.05-3878/1-10 od 28.07.2010.godine sud je utvrdio
da je imenovanom na osnovu zahtjeva podnesenog dana 15.07.2010.godine izdata
građevinska dozvola za izgradnju stambenog objekta na urbanističkoj parceli
br.69 sa ID DUO-a „U. Grad“, za lokalitet ......,dio kat.parcele 7509/6 sa
LN.br.5922 KO U..Spratnost objekta: P+1+Pk (prizemlje,sprat i potkrovlje).  
Iz izvoda iz KE za optuženog Uprave policije PJ Bar-Ispostava U.
br.03-245-3892 od 14.12.2010.godine sud je utvrdio da isti nije evidentiran u
kaznenim evidencijama Ispostave U..  
Ocjenom svih izvedenih dokaza i to kako svakog dokaza pojedinačno tako i u
njihovoj međusobnoj vezi, shodno čl. 360  Zakonika o krivičnom postupku, a to
sve dovodeći u vezi sa navodima odbrane optuženog i navodima optužbe, sud je
utvrdio činjenično stanje kao u izreci ove presude i našao da je optuženi
počinio krivično djelo na način,vrijeme i mjesto bliže predstavljeno u izreci
presude.
Prednje činjenično stanje sud je utvrdio iz rješenja Sekretarijata za
urbanizam i uređenje prostora SO U. br.05-3878/1-10, iz kojeg nesporno
proizilazi da je optuženom građevinska dozvola izdata 28.07.2010.godine, što
znači da u vrijeme izvođenje građevinskih radova tokom 2009. godine, što je
izjavio i sam optuženi na zapisniku o inspekcijskoj kontroli Ministarstva
uređenja prostora i zaštite životne sredine br.1003-42/10 od
29.05.2010.godine,koji je potpisao i na koji nije imao primjedbi, isti nije
posjedovao građevinsku dozvolu čime je postupio suprotno odredbama čl.69
Zakona o uređenju prostora i izgradnji objekata,kojim je propisano „Objekat se
može graditi na osnovu građevinske dozvole i tehničke dokumentacije”, pa se u
takvim njegovim radnjama stiču sva zakonska obilježja bića krivičnog djela
građenje objekta bez građevinske dozvole iz čl.326a Krivičnog Zakonika.
Sud nije prihvatio odbranu optuženog T. R.u kojoj je na glavnom pretresu naveo
da je radove izveo u proljeće 2008 godine,obzirom da je takva odbrana u
potpunosti obesnažena dokazima provedenim na glavnom pretresu, prije svega
zapisnikom nadležnog inspektora u kojem je optuženi priznao da je
rekonstrukciju postojećeg objekta i izvođenje građevinskih radova započeo
tokom 2009.godine, što je u svom iskazu potvrdila i svjedok B. N., nadležni
inspektor zaštite prostora, koja je navela da u momentu izvođenja građevinskih
radova optuženi koji je zatečen na licu mjesta prilikom kontrole,nije
posjedovao građevinsku dozvolu i da je tom prilikom izjavio da je
rekonstrukciju započeo tokom 2009.godine, kojem iskazu je sud poklonio punu
vjeru, te ga u potpunosti prihvatio obzirom da se radi o stručnom licu,koje je
po mišljenju suda kompetentno da se izjasni o vremenu izvedenih radova,
odnosno starosti istih,a osim toga inspekcija je na lice mjesta izašla po
prijavi službenika Uprave policije da se na navedenom mjestu vrši nelegalna
gradnja.Činjenica da optuženi nije zatečen na licu mjesta kako u momentu
kontrole izvodi građevinske radove nije od uticaja na postojanje ovog
krivičnog djela obzirom da je u postupku nesumnjivo utvrđeno vrijeme izvršenja
krivičnog djela. Takođe ni činjenica da je kasnije dobio građevinsku dozvolu
za izvođenje radova ne oslobađa optuženog krivične odgovornosti jer u vrijeme
kada je gradio nije imao dozvolu,te mu ona može eventualno biti od pomoći u
upravnom postupku kako mu objekat nebi bio srušen.Imajući prednje u vidu sud
je cijenio da je odbrana optuženog nelogična i neubjedljiva, naročito
uzimajući u obzir različita kazivanja optuženog na zapisniku kod nadležnog
inspektora i na glavnom pretresu ,zbog čega sud zaključuje da je ovakva
odbrana optuženog sračunata u cilju izbjegavanja krivično pravne odgovornosti.
Ocjenjujući subjektivni odnos optuženog prema djelu na osnovu provedenih
dokaza,iz kojih proizilazi da je optuženi znao da se radi o području koje je
obuhvaćeno DUP-om i na kojem nije dozvoljeno izvođenje građevinskih radova bez
građevinske dozvole,sud je utvrdio da je optuženi bio svjestan svoga djela i
htio je njegovo izvršenje pri čemu se njegov psihički odnos prema izvršenom
krivičnom djelu manifestuje kao direktni umišljaj.  
Pri izboru vrste i visine krivične sankcije koju će izreći optuženom, sud je
cijenio sve okolnosti u smislu čl.42 Krivičnog Zakonika od kojih zavisi da
kazna bude manja ili veća pa je na strani optuženog od olakšavajućih okolnosti
uzeo u obzir činjenicu da se radi o porodičnom čovjeku,ocu troje djece,njegovu
lošu materijalnu situaciju i njegovu raniju neosuđivanost koju je sud utvrdio
uvidom u izvod iz kaznene evidencije za optuženog,kao i činjenicu da je
optuženi u međuvremenu dobio građevinsku dozvolu,  dok otežavajućih okolnosti
nije bilo. Imajući u vidu prethodno navedene olakšavajuće okolnosti koje je
sud u svojoj sveukupnosti cijenio kao osobito olakšavajuće,ličnost okrivljenog
i težinu izvršenog krivičnog djela, sud je optuženom izrekao kaznu zatvora
ispod zakonom propisanog minimuma i to  u trajanju od 3 (tri) mjeseca i
istovremeno odredio da se utvrđena kazna neće izvršiti ako okrivljeni u roku
od 1(jedne) godine od dana pravosnažnosti presude ne izvrši novo krivično
djelo,ocjenjujujći da će se i sa ovako ublaženom kaznom postići svrha
kažnjavanja.Sud je mišljenja i uvjerenja da će se navedenom uslovnom osudom
kao mjerom upozorenja u dovoljnoj mjeri uticati na optuženog da ubuduće ne
vrši ovakva i slična djela čime će po mišljenju suda u potpunosti ostvariti
svrha izricanja uslovne osude iz čl.52, 53 i 54 Krivičnog Zakonika u okviru
opšte svrhe izricanja krivičnih sankcija iz čl.4 st.2 Krivičnog Zakonika,te da
bi izricanje efektivne kazne zatvora isuviše represivno djelovalo na
optuženog.  
Kako je sud optuženog oglasio krivim, to ga je na osnovu čl.199 i 202 Zakonika
o krivičnom postupku obavezao na plaćanje paušala u iznosu od 30,00 eura
imajući u vidu dužinu trajanja postupka, složenost predmeta i imovno stanje
optuženog.  
Shodno navedenom odlučeno je kao u izreci na osnovu čl.364 ZKP-a.  
OSNOVNI SUD U ULCINJU
 Dana  20.05.2011.godine
  ZAPISNIČAR
PREDSJEDNIK VIJEĆA SUDIJA
 Mavrić Jasmina
Mirović Sanja  
PRAVNA POUKA:
Protiv ove presude može se izjaviti žalba Višem sudu u Podgorici,
preko ovog suda, u roku od 15 dana, od dana prijema prepisa iste.