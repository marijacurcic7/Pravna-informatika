
K.br.228/10 
U IME NARODA 
                    Osnovni sud u Pljevljima, kao prvostepeni krivični sud, po  sudiji Ljiljani Popović, uz sudjelovanje zapisničara,  u krivičnom predmetu protiv optuženog M.R. iz P.,  zbog krivičnog djela  kradja  iz čl.239 st.1 Krivičnog Zakonika  CG  po optužnom predlogu ODT Pljevlja Kt.br.202/10 od  28.09.2010.godine, nakon održanog glavnog i javnog pretresa  u prisustvu zamjenika  ODT Pljevlja Gačević Božidarke i optuženog M.R., dana 10.12.2010.godine, donio je i javno objavio

P R E S U D U 
                    **Optuženi   M.R., **  JMBG ... od oca R. i majke R. rodjene  K.,  rodjen  u S.  dana ...,  sa prebivalitšem u P. državljanin CG,  neoženjen,  nezaposlen, pismen,  završio zanat za automehaničara,  vojsku nije služio, nevodi se u VE, srednjeg imovnog stanja,  neosudjivan.

K R I V     J E 
                      **Što je :**

                      U periodu od   15.04.2010.godine do 31.05.2010.godine  u selu B., Opština P.,  po prethodnom dogovoru zajedno sa maloljetnim L.S. u namjeri da sebi pribave protipravnu imovinsku korist   ispred  pomoćnog objekta - šupe, vlasništvo oštećenog D.M., oduzeli dva para traktorskih lanaca, iste stavili u putničko motorno vozilo i odvezli za P.  a nakon toga lance prodali T.S. za iznos od 230,00 eura  oštetivši na taj način vlasnika D.M.  za iznos od   600,00 eura,

                    **čime je izvršio krivično djelo   kradje  iz čl.239 st.1 Krivičnog Zakonika CG,**

                    pa ga sud  na osnovu već citiranog zakonskog propisa  te primjenom članova  4,13,15,32,36 i 42 Krivičnog Zakonika CG , te čl. 199,  202 i 212   ZKP- **a**

O S U DJ U J E 
                      **Na   kaznu zatvora  u trajanju od 30 (trideset) dana. **


                    Optuženi je dužan platiti ovom sudu na imetroškova krivičnog postupka iznos od  66,00 kao i na ime paušala  iznos od 55,00 eura,

                    a ovo u roku  od 15.dana  po pravnosnažnosti presude, pod prijetnjom prinudnog izvršenja.

                      Obavezuje se optuženi  da  oštećenom D.M. na ime imovinsko pravnog zahtjeva  plati iznos od 300,00 eura.

                     Oštećeni D.M. radi ostvarivanja viška imovinsko pravnog zahtjeva u iznosu od 450,00 eura  upućuje se na parnicu.

O b r a z l o ž e nj e 
                    Osnovno državno tužilaštvo u Pljevljima optužnim predlogom Kt.br.202/10  od 28.09.2010.godine optužilo je M.R. iz P., da je izvršio  krivično djelo kradje iz čl.239 st.1 Krivičnog Zakonika CG,  a na način, mjesto i vrijeme  bliže opisano  izrekom ove presude  i u završnoj riječi  zamjenik ODT Pljevlja nakon  što je precizirao optužni predlog predložio je da sud optuženog oglasi krivim  i osudi po zakonu.

                    Oštećeni D.M. i ako uredno pozvan  nije pristupio na glavni pretres a u prethodnom postupku  nije se pridružio krivičnom gonjenju a istakao  je imovinsko pravni zahtjev  da mu se vrate dva otudjena lanca  ili isplati iznos od 750,00 eura.

                    Optuženi  M.R. u odbrnai datoj  u prethodnom postupku  navodi  da je  u aprilu mjesecu  radio kod M.B. koji drži  stovarište otpadnog materijala u naselju K. i tu je upoznao  L.S.  koji živi u K.  a negdje u aprilu  mjesecu 2010. godine  S. mu rekao  da je u selu B.  ispred jedne šupe  vidio lance  i pitao ga  da podje sa njim  da uzme te lance  a to ga je S. pitao iz razloga  što on - optuženi ima vozilo  a S. mu nije rekao ko je vlasnik imanja i šupe gdje se nalaze  lanci  pa je pristao  da S. izvršio uslugu  prevoza, a S. mu rekao da je već pronašao čovjeka  kome će prodati  te lance.  Optuženi dalje navodi u svojoj odbrnai   da se ne može sjetiti koji je datum bio  kad je u večernjim satima  sa S. svojim vozilom  došao u selo B.  i zaustavilise blizu kuće D.  pa on i S. izašli iz vozila  i S. mu pokazao gdje je šupa  i gdje se nalaze lanci  pa su zajedno uzeli dva para traktorskih lanaca koji su se nalazili pored jedne šupe i stavili ih u njegovo vozilo a zatim otišli  u P.  pa je on vozilo parkirao na parkingu  u G. I.  a sledećeg  dana on i S. odvezli  lance  u jednu garažu kod D. hana, za koju mu je S. rekao da je vlasništvo T.S. koga su  prije toga  sreli u gradu i koji je rekao S. "odvezi lance gore  i o svemu ćemo se dogovoriti".   Navodi  da se S. dogovarao sa T. oko cijene sa lancem a da je njemu T. nakon nekoliko dana dao 50,00 eura  i objasnio da je  prije kritičnog dogadjaja  pomagao majstorima  koji su maltali pomoćne objekte u selu B.  vlasništvo dr. D.  koji je brat D.M.  i dok je radio na imanju D.  nije primijetio kod  šupe lance  a kada je sa S. došao do šupe  kod koje su se nalazili lanci vidio je da se radi  o imanju D.  Na glavnom pretresu  priznao je izvršenje  djela i krivicu  i kazao  da ostaje pri  odbrani koju je dao istražnom sudiji s tim što tu odbranu ispravlja tako što je istakao  da se sa S. dogovorio da odu  i ukradu te lance  koje je  S. ranije vidio kod kuće D.  pa su zajedno otišli i oduzeli te lance, kao i da nezna zbog čega  je kazao  u istrazi  da nije znao da će S. da oduzme te lance  već da je istina  da je znao  da  zajedno sa S. ide  da ukrade te lance  i pristao je na to.  U završnoj riječi  odluku o krivici i kazni  ostavio je na ocjenu sudu.


                    U dokaznom postupku  sud je   saslušao u svojstvu svjedoka  maloljetnog L.S., pročitao iskaze svjedoka - oštećenog D.M. i svjedoka T.S.,  pročitao nalaz i mišljenje vještaka A.V., pročitao potvrdu UP PJ Pljevlja broj 03-240/10-5800/8 od 11.06.2010.godine  o privremeno oduzetim predmetima od T.S.,  pročitao potvrdu UP PJ Pljevlja broj  03-240/10-5800/9 od 31.05.2010.godine  o vraćanju privremeno oduzetih predmeta oštećenom D.M. i pročitao izvod iz KE za optuženog.


                    Nakon provedenog dokaznog postupka  i ocjene izvedenih dokaza  i to kako svakog pojedinačno  tako i u medjusobnoj povezanosti  a pri tom cijeneći  priznanje optuženog datog na glavnom  pretresu  sud je utvrdio činjenično stanje bliže opisano izrekom ove  presude.

                                 Javna optužba  stavlja na teret  optuženom M.R. da je u periodu od 15.04.2010. godine  do 31.05.2010. godine i to po prethodnom dogovoru  zajedno sa maloljetnim L. S.  u selu B.  sa namjerom da sebi pribave protipravnu imovinsku korist ispred pomoćnog  objekta oštećenog D.  oduzeo dva para traktorskih lanaca koje su stavili u  putničko motorno vozilo i odvezli za P., a nakon toga  te lance prodali T.S. za iznos od 230,00 eura i na taj način oštetili vlasnika D. za iznos  od oko 1.500,00 eura. Optuženi M. priznaje izvršenje krivičnog djela  i svoju krivicu navodeći  da je  aprila mjeseca 2010.godine  svojim vozilom  otišao sa L.S. u selo B. odakle su  ispred jedne šupe  oduzeli dva para  lanaca, da je tek kad je došao vidio da se radi  o kući oštećenog D.  i  da su te lance dovezli u P.  a onda ih  maloljetni S. prodao T.S.  ali nezna za koji iznos,  njemu je  T.S. dao  50,00 eura  nakon nekoliko dana od prodaje.

                                Svjedok - oštećeni D.M.  je izjavio  da je negdje u aprilu mjesecu primijetio  da su mu  4\. lanca sa kranponima  koji se koriste za rad traktora  i koja su  oko godinu dana  stajala iza pomoćnog objekta u selu B. nestali  a vidio je trag vučenja lanaca do  makadamskog puta.  Policija mu je vratila  dva lanca  a dva  lanca mu još nijesu vraćena. Vrijednost oduzetih lanaca je  oko 1.500,00 eura.

                                Sud u  cjelosti prihvata  iskaz svjedoka oštećenog  u pogledu  činjenice  kada  i  odakle su mu nestali  predmetni lanci.  Ovi navodi oštećenog nijesu u suprotnosti  sa  priznanjem  optuženog.

                                Svjedok maloljetni L.S.  je izjavio  da ga je aprila mjeseca  2010.godine  M.R. pitao  da podje sa njim  u selo B. i pomogne mu  da  u vozilo   ubaci lance od traktora koje je namjeravao da proda.  Pristao je  da pomogne M. i M. je došao po njega u K. sa vozilom i rekao  mu da treba da uzmu lance od M. kuće  iz B. i iz K. su krenuli oko 20,00 časova  a u B. stigli oko 22,30 časova i parkirali se na makadamski put. U blizini se nalazila jedna kuća pa je pitao  M.  čija je kuća  a M. mu rekao da je njegova.  Ispred jedne šupe nalazila su se četiri lanca  od tegljača  pa je pomogao M. da ubaci   ta 4 lanca u vozilo  i onda su se vratili za P.  pa je M. parkirao vozilo u G. I.  a on taksijem otišao kući  a naredni dan ga pozvao M.  i pitao da li ima broj T.S.  pa mu je dao broj.  Kazao je da nezna šta je M. udario sa lancima  te da  nije znao  da su  lanci ukradeni i od istih  nije imao nikakve koristi. Tvrdio je da se M. nakon što  mu je on dao broj telefona T.  dogovarao oko prodaje lanaca  i sav novac od prodaje T. je dao M. kao  i da je u kafani "D. voda" dao optuženom broj  T.  a kazao je i to da se  do kritičnog  dogadjaja  družio sa optuženim, tako   što su ponekad  zajedno izlazili i sjedjeli po kafićima.

                                Sud je cijenio iskaz svjedoka  L.S. i stekao ubjedjenje  da  ovaj svjedok  nije u potpunosti  bio  iskren u svom kazivanju  te da  nije  bio istinit  kada je kazao  da ga je  optuženi  zamolio  da mu pomogne da iz B. doveze lance već je sud stekao ubjedjenje  da je ovakvim svojim kazivanjem  maloljetni L. htio da se  distancira  od izvršenja krivičnog djela.

                    Optuženi M. navodi  da  je   maloljetni L.S.  dogovarao prodaju lanaca sa T.S. te da je T.S.  novc od prodaje lanaca dao L. a njemu samo 50,00 eura. Ovi navodi optuženog su negirani  iskazom svjedoka T.S. koji je kazao da ga je telefonom pozvalo nepoznato lice koje se  predstavilo kao M. i koje mu je reklo  da ima dva para  traktorskih lanaca  koje hoće da proda  pa mu je  rekao da te  lance doveze  do D.H.  da ih pogleda. M. je  te lance istovario u jednu garažu kod D. H., a on pogledao lance i rekao M. koji je bio zajedno sa L.S.  da ti lanci vrijede oko 230 ili 240 eura. M. je pristao da mu je dao  dio novca a nakon 3. dana M. dao i ostatak novca.  Svjedok T. je tvrdio da se oko kupovine lanaca  i oko cijene  dogovarao sa M. kome je i predao novac za kupljene lance  kao i da mu je M. tvrdio da su lanci  od traktora njegovog oca. Lance je nakon toga prodao  a kada ga je policija obavijestila  da su lanci ukradeni  tražio je od kupca  sa Žabljaka da vrati jedan par lanaca  što je on i učinio  a on  taj par lanaca predao policiji.


                    Sud u cjelosti prihvata kao istinit i krajnje nepristrasan iskaz svjedoka T.,  smatrajući  da je svjedok  izjavio  samo ono što mu je lično poznato obzirom  da je  trgovao predmetne lance  i sasvim je logično  da svjedok  zna  sa kim se dogovarao oko trgovine  i kome je dao novac. U prilog ovakvog zaključka suda  ide i  potvrda  o privremeno oduzetim predmetima UP PJ Pljevlja od 11.06.2010. godine  iz koje se utvrdjuje da je od T.S. oduzet  jedan par lanaca od traktora  a ti  lanci su  prema potvrdi o vraćanju privremeno oduzetih predmeta UP PJ Pljevlja od 31.05.2010. godine vraćeni oštećenom D. što je oštećeni D. i potvrdio. Iskaz svjedoka T. potvrdjuje  navode  svjedoka L.S. da je prodaju  lanaca  dogovarao  optuženi M. kao i da je T. M. dao  novac od lanaca  pa je u ovom dijelu  iskaz svjedoka L. sud prihvatio  kao  istinit.

                    Iz objektivnog i po  pravilima struke datog  nalaza i mišljenja  vještaka mašinske struke  A.V. utvrdjeno je  da se  vrijednost  polovnih lanaca  za  traktor marke "Univerzal" sa kranponima  starosti  5.godina  kreće  u iznosu od  150,00 eura  jedan lanac  tako da vrijednost  4\. lanca iznosi 600,00 eura. Da je  nalaz i mišljenje vještaka objektivan  pokazuju i navodi oštećenog  D.M. koji je  kazao  da su  traktorski lanci koji su mu otudjeni polovni, da je iste kupio prije 5. godina  i  prepravio pohabane  elemente.

                    Dakle, u postupku je, priznanjem optuženog M.R. kao i iskazima svjedoka - oštećenog  D.M.,  iskazima svjedoka L.S. i T.S., kao i ostalim  dokazima izvedenim u postupku na nesumnjiv način utvrdjeno da je optuženi M.R. u periodu od 15.04.2010.godine pa do 31.05.2010.godine u selu B. po prethodnom dogovoru  zajedno sa maloljetnim L.S. a u namjeri da sebi pribave protipravnu imovinsku korist  ispred pomoćnog objekta - šupe oštećenog  D.M. oduzeo  dva para traktorskih lanaca  koje je svojim vozilom dovezao u P.  pa su te lance  optuženi i maloljetni  L. prodali  T.S. za iznos od 230,00 eura i oštetili  na taj način  vlasnika  D.M.  za iznos od 1.500,00 eura  u kojim  radnjama optuženog M. stoje svi bitni elementi  bića krivičnog djela  kradje iz čl.239 st.1 Krivičnog Zakonika CG, pa je sud optuženog kao umišljajnog učinioca  obzirom da je bio svjestan da oduzima pokretnu stvar  koja je vlasništvo oštećenog D. oglasio krivim  i osudio  po zakonu.

                    Sud je  donio rješenje  da se ne saslušava vještak A.V.  pošto su i zastupnik optužbe  i optuženi istakli  da je nalaz i mišljenje vještaka potpun, jasan  i nedvosmislen  a činjenično stanje je dovoljno utvrdjeno za presudjenje.

                     Kako je dakle sud  optuženog  oglasio krivim  za izvršeno  krivično djelo kradje  iz čl.239  st.1 Krivičnog Zakonika CG to ga je i osudio  po zakonu a prilikom odlučivanja  o vrsti i visini kazne sud je cijenio sve okolnosti koje utiču  kako na vrstu  tako i na visinu kazne.  Optuženi je  priznao izvršenje krivičnog djela i svoju krivicu. Radi se  o mladiću starom 22. godine koji do sada  nije osudjivan. Oštećeni se nije pridružio krivičnom gonjenju. Ove okolnosti sud je uzeo  kao olakšavajuće okolnosti  na strani optuženog. Medjutim,  optuženi je  na nekoliko dana  prije nego što je oduzeo  predmetne lance radio kod oštećenog. Optuženi živi u P. a selo B. je od P.  udaljena  a ovo po navodima optuženog 50 do 60 km. Dakle, optuženi je  izrazio upornost  za izvršenje krivičnog djela  i ove činjenice su mu uzete  kao otežavajuće  okolnosti  i sud je mišljenja  da u konkretnom slučaju a radi krivično pravne zaštite prema ovom optuženom  jedina adekvatna krivična sankcija je kazna zatvora pa je sud  optuženom  M. izrekao kaznu zatvora u trajanju od 30. dana  smatrajući  da će se  samo kaznom zatvora  i u ovom vremenskom trajanju  postići svrha kažnjavanja  i dovoljno uticati na optuženog  da više ne vrši krivična djela.

                     Shodno čl.199 i 202 ZKP-a  sud je  optuženog obavezao da  na ime  troškova  krivičnog postupka  plati iznos  od 66,00 eura koji čini naknada i nagrada  za obavljeno mašinsko vještačenje  kao i da  na ime paušala  plati iznos od 55,00 eura, koji iznos je odmjeren  obzirom na  složenost  i dužinu trajanja krivičnog postupka  te imovno stanje optuženog.


                      Oštećeni D.M. je  postavio imovinsko pravni zahtjev  tražeći da mu se vrate dva otudjena lanca ili da mu se isplati iznos od 750,00 eura koliko vrijede dva oduzeta lanca.  Medjutim,  krivični sud  je  putem vještaka  mašinske struke utvrdjivao vrijednost  spornih lanaca, pa  je  vještak  A. dao vrijednost  lanaca  navodeći da  jedan traktorski lanac  košta 150,00eura  pa je sud  obavezao  optuženog  da oštećenom  na ime imovinsko rpavnog zahtjev  plati iznos od 300,00 eura što čini vrijednost dva lanca a za višak imovinsko pravnog  zahtjeva  oštećenog  u iznosu od 450,00 eura shodno čl.212 ZKP-a  sud je  oštećenog  uputio na parnicu.


                    **OSNOVNI SUD U PLJEVLJIMA , dana 10.12.2010.godine.**

Zapisničar,
S u d i j a,
Zora Leković
Ljiljana Popović  
PRAVNA POUKA:
                                    Protiv ove presude može se izjaviti žalba u roku od 8.dana
                                    po prijemu iste Višem sudu B.Polje, a preko ovog suda.  
DOSTAVITI:
1 x ODT Pljevlja
1 x Optuženom 