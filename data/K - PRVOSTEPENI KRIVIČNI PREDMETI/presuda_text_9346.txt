                                                                                  **K.br.480/10**

U IME CRNE GORE 
OSNOVNI SUD U BARU, kao prvostepeni krivični,   sudija Nikola Strugar, uz
učešće zapisničara Zorice Ivanović, u krivičnom predmetu okrivljenog V. N. iz
Bara, zbog krivičnog djela ugrožavanje javnog saobracaja iz čl.339 st.3 u vezi
st.1 Krivičnog zakonika, po optužnom predlogu Osnovnog državnog tužilaštva
Kt.br.539/10 od 21.10.2010.godine, nakon glavnog i javnog pretresa održanog
dana 23.11.2011.godine u prisustvu saradnika kod Osnovnog državnog tužilaštva
iz Bara, Azre Cama, a u odsustvu uredno pozvanog okrivljenog, dana
23.11.2011.godine donio je i javno objavio  
P R E S U D U 
Okrivljeni, 
V. N. od oca Š., rodjen ... godine na C., stalno nastanjen u B., oženjen,
otac četvoro djece, varioc, neosudjivan,  
K r i v    j e 
Zato što je,  
Dana 23.07.2010.godine oko 19,20 časova u ul. Jovana Tomaševića, kod stare
benzinske pumpe, Opština Bar, upravljajući u saobraćaju putničkim vozilom
marke "VW Golf" reg. ozn. BR ..., ne pridržavajući se saobraćajnih propisa
ugrozio saobraćaj i doveo u opasnost život oštećenog M.E., olako držeči da do
posledica neće doći, na način što je protivno odredbi čl.22 st.1 Zakona o
bezbjednosti saobraćaja na putevima (Sl.list RCG br.72/05), otpočeo radnju
uključivanja sa platoa benzinske pumpe na kolovoz ulice Jovana Tomaševića,
iako se prethodno nije uvjerio da to može da učini bez opasnosti za druge
učesnike u saobraćaju, te nije ustupio prvenstvo prolaza motociklu marke
"Aprilia" stranih reg. oznaka B ..., kojim je iz pravca Sutomora u pravcu Bara
ul. Jovana Tomaševića upravljao oštećeni M.E., te je svoje vozilo doveo u
poziciju fizičke prepreke motociklu ,usled čega je došlo do nalijetanje
prednjeg i bočnog desnog kraja motocikla na prednju lijevu bočnu stranu vozila
"Golf", na prostoru desne kolovozne trake iz smjera kretanja motocikla, nakon
čega je nastupila destabilizacija, prevrtanje motocikla i pad vozača -
oštećenog M.E. na kolovoz, kojom prilikom je isti zadobio laku tjelesnu
povrede u vidu : nagnječenje tijela, oguljotine kože u predjelu lijevog
koljena, lijeve potkoljenice i lijevog lakta,  
      \- čime je izvršio krivično djelo - ugrožavanje javnog saobraćaja iz čl.339 st.3 u vezi st.1 Krivičnog zakonika,

Pa mu sud primjenom čl. 4, 32, 36, 42, 52, 53 i 54 Krivičnog zakonika i čl.
226, 229 i 374  Zakonika o krivičnom postupku,  i z r i č e  
USLOVNU OSUDU 
Kojom mu utvrđuje kaznu zatvora u trajanju od 30 (trideset) dana i istovremeno
određuje da se kazna neće izvršiti ukoliko okrivljeni u roku od 1 (jedne)
godine po pravosnažnosti presude ne izvrši novo krivično djelo.  
Optuženi je dužan da plati troškove krivičnog postupka u iznosu od 209,00
eura, a na ime sudskog paušala iznos od 30,00 eura, u roku od 15 dana od dana
pravosnažnosti presude, pod prijetnjom prinudnog izvršenja.  
O b r a z l o ž e n j e 
Optužnim predlogom ODT u Baru Kt.br.539/10 od 21.10.2010.godine, okrivljenom
V.N., stavljeno je na teret izvršenje djela ugrožavanje javnog saobraćaja iz
člana 339 st.3 u vezi st.1 Krivičnog zakonika na način kako je to bliže
opisano u izreci presude.  
Sud je glavni pretres održao u odsustvu okrivljenog u  skladu sa čl.457
Zakonika o krivičnom postupku, obzirom da je bio uredno pozvan i da njegovo
prisustvo nije bilo nužno, a u toku postupka je već bio saslušan.  
      Okrivljeni je u svojoj odbrani na glavnom pretresu izjavio da je dana 23.09.2010.godine oko 19,20 časova bio na staroj benzinskom pumpi i napunio gorivo u svoje vozilo marke VW Golf reg. ozb BA ... i imao namjeru da se uključi na magistralni put Bar - Sutomore i da podje svojoj kući. Stupio je  na magistralu manje od pola metra i u tom trenutku ga je udarilo motocilo koje se kretalo iz pravca Sutomora u pravcu Bara, a mogao ga je zaobići obzirom da je na tom mjestu bila isprekidana bijela linija.

      U dokaznom postupku, sud je proveo sledeće dokaze : saslušao svjedoka oštećenog M.E., pročitao zapisnik o uvidjaju Osnovnog suda u Baru Kri.br.347/10 od 23.07.2010.godine, izvještaj Opšte bolnice Blažo Orlandić u Baru br. protokola 3982 na ime M.E. od 23.07.2010.godine, nalaz i mišljenje vještaka saobraćajne struke M.Š. od oktobra 2010.godine i neposredno saslušao vještaka saobraćajne struke M.Š., nalaz i mišljenje vještaka medicinske struke dr K.N. od 27.08.2010.godine, dva nalaza i mišljenja sudskog vještaka mašinske struke B.J. od 01 i 02.08.2010.godine, dva izvještaja KBC CG o koncentraciji apsolutnog alkohola u krvi A br.1090 i A br.1091 za V.N. i M.E., izvod iz KE za okrivljenog UP PJ Cetinje br.02-245/4037 od 26.11.2010.godine za okrivljenog V.N., izvršen je uvid u skicu lica mjesta saobraćajne nezgode i fotoelaborat UP PJ Bar br.272/10 od 23.07.2010.godine.

      Svjedok oštećeni M.E. je naveo da je sa svojim motociklom upravljao svojom desnom kolovoznom trakom iz pravca Sutomora u pravcu Bara, i kod stare benzinske pumpe u jednom trenutku okrivljeni je izašao i stupio svojim vozilom na magistralu i potpuno se prepriječio preko desne kolovozne trake nastavljajući da ide svojim vozilom, tako da ga on nije mogao izbjeći već je udario u vozilo kojim je upravljao okrivljeni. Kao oštećeni nije se pridružio krivičnom gonjenju protiv okrivljenog i nije postavio imovinsko pravni zahtev.

      Iz zapisnika o uvidjaju Osnovnog suda u Baru Kri.br.347/10 od 23.07.2010.godine, skice lica mjesta  i iz  fotoelaborata UP PJ Bar br.272/10 od 23.07.2010.godine utvrđuje se vrijeme i mjesto saobraćajne nezgode, vozila i njihov položaj nakon udesa, učesnici u saobraćajnoj nezgodi, opis lica mjesta, konstatovani su tragovi, povrijeđena lica i oštećenja na vozilu i motociklu.

Iz nalaza i mišljenja vještaka saobraćajne struke M.Š. od oktobra 2010.godine
je utvrđeno da je do ove nezgode došlo usled propusta u vožnji od strane
vozača PMV marke „VW golf“, reg. oznaka BR ... uz veliki doprinos nastalim
posledicama i na strani vozača bicikla sa motorom marke „Aprilia“, stranih
registracija. Vozač putničkog motornog vozila PMV marke „VW golf“ nije ustupio
prvenstvo prolaza kritičnim potezom ulice Jovana Tomaševića, vozaču bicikla sa
motorom marke „Aprilia“ i prije pokušaja uključivanja sa platoa benziske pumpe
na kolovoz ulice Jovana Tomaševića, nije prethodno provjerio ni utvrdio da ovu
radnju može bezbjedno obaviti, već se pokušao uključiti na prostor desne
kolovozne trake ove ulice u trenutku kada se ovom trakom od Sutomora prema
Centru grada, nalazilo u kretanju biciklo sa motorom marke „Aprilia“ na
opasnoj prostornoj udaljenosti, pa je doveo putničko vozilo u poziciju fizičke
prepreke ispred bicikla sa motorom, usled čega je došlo do nalijetanja
prednjeg i bočnog desnog kraja bicikla sa motorom marke „Aprilia“ na prednju
lijevu bočnu stranu putničkog vozila marke „VW golf“ na prostoru desne
kolovozne trake, smjera kretanja bicikla sa motorom, nakon čega je nastupila
destabilizacija, a zatim prevrtanje bicikla sa motorom i pad vozača na
površinu kolovoza, koji je ovom prilikom zadobio tjelesne. Biciklo sa motorom
marke „Aprilia“ bilo je tehnički neispravno jer nije posjedovalo ispravan
sistem za kočenje. Medjutim, vozač ovog bicikla nije mogao izbjeći nezgodu i
da je uredjaj za kočenje  bio tehnički ispravan, ali bi posledice u ovoj
saobraćajnoj nezgodi bile progresivno manje u odnosu na posledice koje su
nastale da je ovo biciklo posjedovalo ispravni sistem za kočenje, što znači da
na strani vozača bicikla sa motorom postoji doprinos povećanju nastalih
posledice u ovoj nezgodi u odnosu na posledice koje bi nastale.  
Vještak saobraćajne struke M.Š. je na glavnom pretresu naveo da je uzrok za
nastanak saobraćajne nezgode isključivo na strani vozača puntičkog vozila koji
se iznenada uključio na magistralu i to u trenutku kada je prostorno vremenska
mogućnost vozača bicikla sa motorom koji ima kubikažu do 50 kubika koji se
kretao iz pravca Sutomora prema Baru bila opasna i na kojoj vremenskoj
udaljenosti nije mogao da reaguje zbog čega je došlo do nalijetanja bicikla na
vozilo. I da je potpuno kočioni sistem bio ispravan i dalje bi osnovni uzrok
za nastanak nezgode bio na strani vozača vozila Golf II bez doprinosa na
strani vozača motocikla. Dakle propusti u vožnji vozača motocikla bez obzira
na činjenicu što nije radio kočioni sistem nije u uzročnoj vezi, ali nije ni
doprinio uzroku nastanka saobraćaje nezgode tako da je ova saobraćajna nezgoda
nastupila samo isključivo u propustima vozača vozila Golf II. Ono što je rekao
u osnovnom nalazu kada je naveo da postoji doprinos i da bi posledice mogle
biti manje, i dalje ostaje pri tome jer bi posledice štete bile manje, ali
ipak treba razlikovati dopinos uzroku i doprinos posledici, znači nema
doprinosa nastanku nezgode u vožnji motocikla. U konkretnom slučaju se radilo
o motociklu koje ima do 50 kubika za koje nije potrebno imati vozačku dozvolu.
Takodje imajući u vidu odbranu okrivljenog da je stupio na magistralu malo
manje od pola metra i da ga je vozilo koje se kreće iz pravca Sutomora u
pravcu Bara moglo izbjeći jer je bila isprekidana linija, po njegovom
mišljenju vozač motocikla nije imao ni prostornih ni vremenskih mogućnosti da
zaobidje vozilo Golf II a takodje ga nije mogao ni zaobići, već mu se
jednostavno iznenada stvorilo vozilo i to većim dijelom na sredinu njegove
kolovozne trake kojim je motocikl išao iz pravca Sutomora u pravcu Bara.  
U nalazu i mišljenju vještaka medicinske struke dr K.N. od 27.08.2010.godine
je navedeno da je M.E. zadobio sledeće povrede: nagnječenje tijela, oguljotine
kože u predjelu lijevog koljena, lijeve potkoljenice i lijevog lakta.Navedene
povrede predstavljaju u vrijeme nanošenja, procijenjene kako pojedinačno, tako
i u svom ukupnom djelovanju, laku tjelesnu povredu i nastale su uslijed pada
M.E. sa motocikla i njegovog kontakta sa podlogom.  
Iz nalaza i mišljenja sudskog vještaka mašinske struke B.J. od
01.08.2010.godine je utvrđeno da je došlo do kontakta u predjelu prednjeg
lijevog branika i blatobrana tačno sa lijeve strane. Stanje kočionog sistema
„MOPEDA“ bilo je od uticaja na efekte kočenja kod istovremenog aktiviranja
lijeve i desne kočnice dolazi prvo do blokiranja prednjeg točka MOPEDA, a
kasnije reakcija zadnje kočnice pa se kočnice proglašavaju neispravne.  
Iz nalaza i mišljenja sudskog vještaka mašinske struke B.J. od
02.08.2010.godine je utvrđeno da na bazi detaljnog pregleda i izvršenog
vanrednog tehničkog pregleda svi uredjaji na vozilu marke „VW golf 1,6“, reg.
oznaka BR ... bili su ispravni i funkcionalni. Neispravnost parkirne pomoćne
kočnice nije od uticaja na nastanak i posledice ove saobraćajne nezgode.  
Iz izvještaja KBC CG o koncentraciji apsolutnog alkohola u krvi A br.1090 za
V.N. je utvrdjeno da je okrivljeni bio u trijeznom stanju.  
Iz izvještaja KBC CG o koncentraciji apsolutnog alkohola u krvi  A br.1091 za
M.E. je utvrđeno da je oštećeni bio u pripitom stanju.  
Iz izvoda iz KE za okrivljenog UP PJ Cetinje br.02-245/4037 od
26.11.2010.godine je utvrđeno da okrivljeni V.N. nije osuđivan.  
Ocjenom izvedenih dokaza utvrdjeno je da je okrivljeni V.N., izvršio krivično
djelo ugrožavanje javnog saobraćaja iz člana 339 st.3 u vezi st.1 Krivičnog
zakonika, u vrijeme, mjesto i na način kako je to bliže navedeno u izreci ove
presude. Dakle, okrivljeni je dana 23.07.2010.godine oko 19,20 časova u ul.
Jovana Tomaševića, kod stare benzinske pumpe, Opština Bar, upravljajući u
saobraćaju putničkim vozilom marke "VW Golf" reg. ozn. BR ..., ne
pridržavajući se saobraćajnih propisa ugrozio saobraćaj i doveo u opasnost
život oštećenog M.E., olako držeči da do posledica neće doći, na način što je
protivno odredbi čl.22 st.1 Zakona o bezbjednosti saobraćaja na putevima (
Sl.list RCG br.72/05), otpočeo radnju uključivanja sa platoa benzinske pumpe
na kolovoz ulice Jovana Tomaševića, iako se prethodno nije uvjerio da to može
da učini bez opasnosti za druge učesnike u saobraćaju, te nije ustupio
prvenstvo prolaza motociklu marke "Aprilia" stranih reg. oznaka B ..., kojim
je iz pravca Sutomora u pravcu Bara ul. Jovana Tomaševića upravljao oštećeni
M.E., te je svoje vozilo doveo u poziciju fizičke prepreke motociklu ,usled
čega je došlo do nalijetanje prednjeg i bočnog desnog kraja motocikla na
prednju lijevu bočnu stranu vozila "Golf", na prostoru desne kolovozne trake
iz smjera kretanja motocikla, nakon čega je nastupila destabilizacija,
prevrtanje motocikla i pad vozača - oštećenog M.E. na kolovoz, kojom prilikom
je isti zadobio laku tjelesnu povrede u vidu : nagnječenje tijela, oguljotine
kože u predjelu lijevog koljena, lijeve potkoljenice i lijevog lakta.  
Do ovakvog utvrdjenja ovaj sud je došao iz materijalnih dokaza i to prije
svega iz zapisnika o uvidjaju Osnovnog suda u Baru Kri.br.347/10 od
23.07.2010.godine kao i skice lica mjesta saobraćajne nezgode i fotoelaborata
Uprave policije PJ Bar, kao i iz nalaza i mišljenja vještaka saobraćajne
struke M.Š. koji je na osnovu izvedenih materijalnih dokaza i uvida u spise
predmeta dao svoj nalaz i mišljenje i pojasnio svoj nalaz i mišljenje na
glavnom pretresu. Sud je u cjelosti prihvatio nalaz i mišljenje vještaka M.Š.
i cijenio njegov nalaz i mišljenje i njegovo pojašnjenje na glavnom pretresu
kao stručno, jasno i bazirano na pravilima nauke i struke iz kojeg je ovaj sud
utvrdio da je do predmetne saobraćajne nezgode došlo usled propusta u vožnji
od strane vozača PMV marke "VW golf", reg. oznaka BR ..., a ovo iz razloga jer
vozač ovog vozila nije ustupio prvenstvo prolaza kritičnim potezom ulice
Jovana Tomaševića vozaču bicikla sa motorom marke "Aprilia" i prije
pokušavanja uključenja sa platoa Benziske pumpe na kolovoz ulice Jovana
Tomaševića nije prethodno provjerio ni utvrdio da ovu radnju može bezbjedno
uraditi već se pokušao uključiti na prostor desne kolovozne trake ove ulice u
trenutku kada se ovom trakom od Sutomora prema centru grada kretalo biciklo sa
motorom marke "Aprilia" na opasnoj prostornoj udaljenosti pa je doveo putničko
vozilo u poziciju fizičke prepreke ispred bicikla sa motorom usled čega je
došlo do nalijetanja prednjeg i bočnog desnog kraja bicikla sa motorom kojim
je upravljao oštećeni na prednju lijevu bočnu stranu putničkog vozilo kojim je
upravljao okrivljeni na prostoru desne kolovozne trake smjera kretanja bicikla
sa motorom nakon čega je nastupila destabilizacija, a zatim prevrtanje bicikla
sa motorom i pad vozača na površinu kolovoza koji je tom prilikom zadobio
tjelesne povrede. Vještak je na glavnom pretresu pojasnio da je uzrok za
nastanak saobraćajne nezgode isključivo na strani vozača-okrivljenog koji se
svojim vozilom iznenada uključio na magistralu i to u trenutku kada je
prostorno vremenska mogućnost vozača bicikla sa motorom koji bicikl ima
kubikažu do 50 kubika i koji se kretao iz pravca Sutomora prema Baru bila
opasna i na kojoj vremenskoj udaljenosti vozač bicikla sa motorom nije mogao
da reaguje zbog čega je došlo do nalijetanja bicikla na vozilo. Takodje je
dodao da nije bilo doprinosa na sstrani vozača motocikla sa motorom.  
Iz nalaza i mišljenja vještaka medicinske struke K.N. od 27.08.2010.godine
koji nalaz i mišljenje je ovaj sud u cjelosti prihvatio kao stručan i jasan
proizilazi da je ovaj vještak na osnovu medicinske dokumentacije Izvještajan
ljekara  specijaliste od 23.07.2010.godine na ime opštećenog naveo da je
oštećeni M.E. zadobio povrede i to nagnječenje tijela, oguljotine kože u
predjelu lijevog koljena, lijeve potkoljenice i lijevog lakta, te da navedene
povrede u vrijeme odigravanja predmetne saobraćajne nezgode kako pojedinačno
tako i u svom ukupnom djelovanju predstavljaju laku tjelesnu povredu i nastale
su usled pada oštećenog sa motocikla i njegovog kontakta sa podlogom.  
Sud je takodje cijenio i nalaz i mišljenje vještaka B.J. koji je naveo da
stanje kočionog sistema "Mopeda" bilo je od uticaja na efekte kočenja i da kod
istovremenog aktiviranja lijeve i desne kočnice i dolazi prvo do blokiranja
prednjeg točka "Mopeda" a kasnije reakcija zadnje kočnice pa je vještak dao
svoj zaključak da kočnice na mopedu nijesu bile ispravne. Dovodeći u vezu
ovakav nalaz i mišljenje vještaka mašinske struke sa nalazom i mišljenja
vještaka saobraćajne struke M.Š. koji je objasnio da je kočioni sistem na
mopedu oštećenog bio u cjelosti ispravan i dalje bi osnovni uzrok za nastanak
saobraćajne nezgode bio na strani vozača vozila "Golf 2" bez doprinosa na
strani vozača motocikla obzirom na to kako se odvijala saobraćajna nezgoda,
što je sud u cjelosti prihvatio.  
Sud je takodje cijenio i navode vještaka u osnovnom nalazu da je na strani
oštećenog postojao doprinos nastalim posledicama ali kod činjenice da je
vještak razjasnio i pojasnio na glavnom pretresu da doprinos nastalim
posledicama ne znači isto što i doprinos saobraćajne nezgode, te se jasno i
odredjeno izjasnio da na strani oštećenog koji je upravljao "Mopedom" nije
bilo doprinosa nastanku saobraćajne nezgode, te da je osnovni uzrok za
nastanak saobraćajne nezgode propusti u vožnji od strane okrivljenog, ovaj sud
je našao da je osnovni uzrok nastanku saobraćajne nezgode propusti u vožnji
okrivljenog koji je otpočeo radnju uključenja sa platoa Benziske pumpe na
kolovoz ulice Jovana Tomaševića iako se prethodno nije uvjerio da to može
učiniti bez opasnosti za druge učesnike u saobraćaju, te na taj način nije
ustupio prvenstvo prolaza motociklu kojim je upravljao oštećeni iz pravca
Sutomora u pravcu Bara, već je svoje vozilo doveo u poziciju fizičke prepreke
motociklu usled čega je došlo do nalijetanja motocikla na vozilo okrivljenog i
to na desnu kolovoznu traku smjera kretanja motocikla usled čega je nastupila
destabilizacija prevrtanja motocikla i pad vozača-oštećenog koji je tom
prilikom zadobio tjelesne povrede bliže navedene u izreci presude.  
Sud je cijenio i odbranu okrivljenog koji je naveo da se kritičnog dana
svojim vozilom "Golf 2" nalazio na Staroj Benziskoj pumpi i da je stupio na
magistralu manju od pola metra i da ga je u tom trenutku udarilo motociklo
koje se kretalo iz pravca Sutomora u pravcu Baru i koje ga je moglo zaobići
obzirom da se na tom mjestu nalazila isprekidana bijela linija.  Ovaj sud je
imajući u vidu izjašnjenje vještaka na galvnom pretresu da vozač motocikla
nije imao ni prostornih ni vremenskih mogućnosti da zaobidje vozilo "golf 2"
kojim je upravljao okrivljeni, već mu se jednostavno iznenada stvorilo i
ispriječilo na desnu kolovoznu traku kojom se kretao vozač motocikla koje
izjašnjenje je ovaj sud u cjelosti prihvatio i shodno tome našao da je odbrana
okrivljenog u cjelosti neosnovana i usmjerena na izbjegavanje krivično pravne
odgovornosti.  
Sud je imao u vidu da je krivično djelo ugrožavanje javnog saobraćaja iz
čl.339 st.3 u vezi sst.1 Krivičnog zakonika krivično djelo sa blankentnom
dispozicijom kod kojeg krivičnog djela pored navodjenja činjenica i okolnosti
nužno navesti i materijalno pravni propis od kojeg zavisi postojanje krivičnog
djela, a to je čl.22 st.1 Zakona o bezbjednosti saobraćaja na putevima kojim
je propisano da vozač koji namjerava na putu da izvrši neku radnju vozilom
(uključivanje vozilom u saobraćaj, pomjeranje vozila udesno ili ulijevo,
mijenjanje saobraćajne trake, preticanje, obilaženje, zaustavljanje, kretanje
udesno ili ulijevo, polukružno kretanje vožnje unazad, prestrojavanje i
slično) smije da otpočne takvu radnju samo ako se prethodno uvjerio da to može
da učini bez opasnosti za druge učesnike u saobraćaju ili imovinu vodeći pri
tom računa o položaju vozila, pravcu i brzini kretanja.  
      Cijeneći psihički odnos okrivljenog prema izvršenom krivičnom djelu, sud nalazi da je okrivljeni postupajući način opisan u izreci presude, bio svjestan da svojom radnjom može učiniti krivično djelo, odnosno da može ugroziti saobraćaj i dovesti u opasnost život i tijelo ljudi, usled čega kod drugog može nastupiti laka tjelesna povreda, ali je olako držao da do toga neće doći, što znači da je u konkretnom slučaju postupao sa svjesnim nehatom. Kao posledica izvršenja osnovnog krivičnog djela nastupila je laka tjelesna povreda kod oštećenog u odnosu na koje povrede je okrivljeni postupao sa nehatom.

Odlučujući se za krivičnu sankciju, na strani okrivljenog cijenjene su sve
olakšavajuće i otežavajuće okolnosti iz čl.42 Krivičnog zakonika. Od
olakšavajućih okolnosti sud je cijenio njegove lične i porodične prilike, jer
je stariji čovjek, oženjen, otac četvoro djece i njegov raniji život jer je
neosuđivan, kao i činjenicu da se oštećeni nije pridružio gonjenju.
Otežavajućih okolnosti na strani okrivljenog nije bilo. Imajući sve gore u
vidu, sud smatra da prema okrivljenom nije potrebno izricanje efektivne kazne
zatvora, već mu je izrekao uslovnu osudu kojom  mu  je utvrdio kaznu zatvora u
trajanju od trideset dana i istovremeno odredio da se kazna neće izvršiti
ukoliko okrivljeni u roku od jedne godine ne izvrši novo krivično djelo. Sud
nalazi da će se u konkretnom slučaju uslovnom osudom kao u izreci ove presude
u potpunosti ostvariti svrha izricanja ove krivične sankcije iz čl.52
Krivičnog zakonika u okviru opšte svrhe izricanja krivičnih sankcija iz čl.4
st.2 Krivičnog zakonika.  
Sud je cijenio i ostale provedene dokaze ali je našao da su bez uticaja na
drugačije presudjenje.  
Kako  oštećeni nije postavio imovinskopravni zahtjev, sud o istom nije
odlučivao.  
Troškovi  krivičnog postupka određeni su shodno čl.229 Zakonika o krivičnom
postupku, a isti se odnose na troškove vještaka medicinske struke u iznosu od
71,50 eura, troškove vještaka saobraćajne struke u iznosu od 137,50 eura, što
ukupno čini iznos od 209,00 eura kao i na ime sudskog paušla iznos od 30,00
eura, koji su određeni prema trajanju i složenosti krivičnog postupka i
imovinskim prilikama okrivljenog.  
Sa izloženog odlučeno je kao u izreci presude.  
OSNOVNI SUD U BARU
Dana 23.11.2011.godine 
    Zapisničar
S U D I J A
   Zorica Ivanović
Nikola Strugar                                        
PRAVNA POUKA: Protiv ove presude može se izjaviti žalba Višem sudu u
Podgorici u roku od 8 dana od dana prijema pismenog otpravka. Žalba se predaje
ovom sudu u dva primjerka.  
D.n.a.
- ODT iz Bara,
- okrivljenom,
- u spise.  