K.br.181/10 
                                                 U IME NARODA 
                    Osnovni sud u Pljevljima, kao prvostepeni krivični sud , po  sudiji Ljiljani Popović  uz sudjelovanje zapisničara Zore Leković,  u krivičnom predmetu protiv okrivljenog J. R. iz  P., zbog krivičnog djela šumska kradja  iz čl.324 st.1 KZ CG  u vezi čl. 52.st.1.Zakona o izmjenama i dopunama Krivičnog zakonika,  po optužnom predlogu ODT Pljevlja Kt.br.160/10 od 16.07.2010.godine , nakon održanog glavnog i javnog pretresa  u prisustvu zamjenika ODT Pljevlja Djurović Veljka i optuženog J. R., dana 17.09.2010.godine, donio je i javno objavio

                                **              P R E S U D U **

                    **Optuženi    J.  R., ** zvani R.,  od oca P. i majke  D. rodjene S., rodjen  u selu B., Opština P.,  sa prebivalištem u selu B., državljanin CG,  neoženjen,  poljoprivrednik, pismen, završio osnovnu školu, vojsku služio 2004/05 u N., nevodi se u VE, lošeg imovnog stanja,  osudjivan.


                                            **K R I V      J E **

                    **  Što je :**

                      Tokom  mjeseca aprila 2010.godine, u državnoj šumi  zv."L.", u odjelu br.63 GJ B., opština P., oborio radi kradje jedno stablo  smrče, ukupne  bruto drvne mase 1,24 m3, oštetivši upravu za šume- PJ Pljevlja za  iznos od 132,83 eura,

                    **čime je izvršio krivično djelo šumske kradje   iz čl.  324 st. 1.  KZ CG u vezi čl. 52 st. 1. Zakona o izmjenama i dopunama  Krivičnog zakonika,**

                    pa ga sud  na osnovu već citiranog zakonskog propisa  te primjenom članova  4,13,15,32,36,  42 ,45 i 46 KZCG.

O S U DJ U J E 
                         Na kaznu zatvora u trajanju od 30 /trideset/
dana. 
                         A primjenom citiranog zakonskog propisa i čl. 39.
KZ CG te čl. 199,  202 i 212  ZKP-a
 
                                                   O S U DJ U J E  
                           Na novčanu kaznu u iznosu od 200,00 eura (dvije
stotine eura) koja će se u slučaju nenaplativosti zamijeniti kaznom zatvora
tako što će se za svakih započetih 25,00 eura novčane kazne odrediti jedan dan
zatvora.  
                    Izrečenu novčanu kaznu optuženi je dužan platiti u roku od  tri mjeseca po pravnosnažnosti presude pod prijetnjom prinudnog izvršenja.                                                                                        
                    Optuženi je dužan platiti ovom sudu  na ime   paušala  iznos od 27,50 eura,

                     Optuženi je dužan  oštećenoj U. z. š.  na ime imovinsko pravnog zahtjeva platiti iznos od 132,83 eura.


                                              **O b r a z l o ž e nj e**

                    Osnovni državni tužilac u Pljevljima optužnim predlogom Kt.br.160/10  od 16.07.2010.godine,   optužio je J. R.  iz P., da je izvršio  krivično djelo šumske kradje  iz čl.324  st. 1.  KZ CG ,  a na način, mjesto i vrijeme  bliže opisano  izrekom ove presude  i u završnoj riječi zamjenik ODT Pljevljima  je predložio   da sud optuženog  oglasi krivim  i osudi po zakonu.

                    Oštećena U. za š. - Područna jedinica P. i ako je uredno pozvana nije pristupila na glavni pretres   a u riječi svog punomoćnika  u pethodnom postupku  pridružila se krivičnom gonjenju i  postavila imovinsko pravni zahtjev  u iznosu od 132,83 eura.

                    Optuženi   J. R.  u odbrani datoj u prethodnom postupku navodi  da je u aprilu mjesecu 2010.godine  u državnoj  šumi zv."L." GJ B., oborio jedno stablo smrče, posjekao  ga i ako nije bilo doznačeno.  Nije podnosio zahtjev Upravi za šume  za  doznaku ovog stabla  jer je znao   da se na dobijanje dozvole čeka negdje oko  jednog do dva mjeseca  a stablo je morao da posiječe zato što  mu je štala poluotkrivena  a drvo mu je bilo potrebno radi prepravke štale. To stablo  je izvukao volovima iz šume  i odvezao na gater P. M.  koji mu je to stablo isjekao na dasku i rogove.  Misli   da je ukupna drvna masa stabla smrče mogla da iznosi najviše 0,70 m3 . Stablo je posjekao   jer mu je bilo potrebno za prepravku štale  a lošeg je imovnog stanja  a otac mu je nepokretan.  Na glavnom pretresu  priznajući izvršenje krivičnog djela i krivicu  i ostajući pri odbrani iz prethodnog postupka  dodao je da se kaje  ali   da je to uradio samo iz nevolje   i spreman je da dasku od stabla  vrati lugaru. U završnoj  riječi molio je sud  da ga što blaže kazni  jer je u teškoj materijalnoj situaciji, živi na selu od poljoprivrede i drži stoku  a otac mu je  nepokretan.

                    U dokaznom postupku  sud je saslušao svjedoka  V. M., pročitao iskaz svjedoka P. M., pročitao prijavu za šumsku krivicu UP PJ Pljevlja  broj 573 od 11.05.2010.godine i pročitao izvod iz KE za optuženog.

                    Nakon provedenog dokaznog postupka  i ocjene izvedenih dokaza  i to kako svakog pojedinačno tako i u medjusobnoj povezanosti  a pri tom cijeneći                                                                                                                                                                                                                                                                                              priznanje optuženog  sud je utvrdio činjenično stanje bliže opisano izrekom ove  presude.

                    Naime, optuženi  J. priznaje  da je aprila mjeseca 2010.godine u državnoj šumi     "L." bez doznake  posjekao 1 stablo  smrče  i ako je znao da mu je za sječu  u državnoj šumi  potrebna doznaka   ali obzirom  da se na odobrenje čaka po 2-3 mjeseca  nije mogao da čeka  jer mu je  to stablo bilo potrebno za prekrivku štale.Stablo  je na gateru P. M.  izrazio u dasku i rogove  i to i dan  danas tako stoji.

                    Priznanje  optuženog J. R.  je jasno, detaljno  i nedvosmisleno  a kao takvo je potvrdjeno  i iskazom svjedoka  V. M., reonskog lugara  na području   sela B.  koji je kazao  da   je u aprilu mjesecu 2010.godine  zajedno sa kontrolnim tehničarom G. R.  u državnoj šumi  zv."L."  GJ B.  pronašao  friško posječeno  jedno stablo smrče  ukupne drvne mase 1,24 m3 odnosno  neto mase 94 m3.  Ovo stablo nije bilo doznačeno, prsni prečnik na panju je iznosio 39 cm  a na panju  50 cm.  Prije podnošenja prijave  sreo se sa optuženim  koji mu je priznao  da je posjekao ovo stablo  jer nije mogao da kupi drvo  da bi popravio štalu  i da je velika sirotinja. Svjedok V. je kazao da  kada je sa G. pronašao da je posječeno  stablo smrče u državnoj šumi "L."  pošao je tragom  i  odredjene sortimente posječenih stabala smrče  pronašao  kod kuće  optuženog  a jedan dio  posječenih sortimenata   je ostalo na licu mjesta  u šumi  gdje je stablo i posječeno.

                    Sud je u cjelosti povjerovao  iskazu svjedoka V. M.,   smatrajući da je ovaj svjedok  detaljno, nedvosmisleno  i  na objektivan način  kazao  sve što mu je,kao reonskom lugaru, poznato   u vezi sječe  ovih stabala.  Navodi svjedoka V.  nijesu u suprotnosti  ni sa  priznanjem  optuženog J. R. da je posjekao  ovo stablo smrče u državnoj  šumi "L.".  Iz ovih razloga  sud u cjelosti prihvata  iskaz svjedoka  V.

                    Svjedok P. M. je  izjavio da u selu B. posjeduje  cirkular  i da je negdje u maju mjesecu 2010.godine  zamolio ga komšija J. R.  da mu na cirkularu isiječe jedno stablo smrče.  Pristao je    pa je  J. R.  do njegove  kuće  dovezao  dva trupca  ukupne dužine negdje oko 10 do 12 m  a prečnika  negdje oko 30 cm po trupcu  pa je J. izrezao  50 do 60  m3  stabla smrče  i to  jedan dio daske   a drugi krovne konstrukcije.  J. mu je rekao  da mu je ta daska potrebna da zatvori štalu   koja je propala.

                    Cijeneći iskaz  svjedoka P.  i dovodeći ga u vezu sa jasnim i detaljnim priznanjem optuženog J. sud u cjelosti prihvata  kao istinit i nepristrasan  iskaz svjedoka  P..

                    Dakle , u postupku je na osnovu jasnog i nedvosmislenog  priznanja optuženog J. R. te iz   iskaza svjedoka V. i P. na nesumnjiv način utvrdjeno  da je optuženi J. R. aprila mjeseca 2010.godine u državnoj šumi zv."L." GJ B.  u mjestu   B., Opština P.    posjekao  bez doznake  1 stabalo smrče i ako je znao  da mu je  za sječu u državnoj šumi  potrebna doznaka, stablo je posjekao i  izrezao ga u dasku i krovnu konstrukciju na  cirkularu P. M.  i  u ovim radnjama  optuženog  J. R.  stoje svi bitni elementi bića krivičnog djela  šumske kradje  iz čl.  324 st.1 KZ CG u vezi čl. 52 st.1 Zakona o izmjenama i dopunama krivičnog zakonika te da je djelo izvršio  sa umišljajem  jer je  bio svjestan  da se  ne može vršiti sječa u državnoj  šumi bez doznake i da sječu vrši u državnoj šumi,  pa ga je sud  oglasio krivim i osudio  po zakonu.

                     Prilikom odlučivanja o vrsti i visini kazne sud je cijenio sve okolnosti koje utiču kako na vrstu tako i na visinu kazne. Optuženi je priznao izvršenje krivičnog djela  i svoju krivicu, izrazio  kajanje. Nezaposlen, lošeg imovnog stanja. Posječeno stablo  mu je bilo potrebno  radi prekrivanja  štale  a inače  se bavi poljoprivredom i drži stoku. Izrazio je spremnost da dasku koju je izrezao od ovog stabla vrati oštećenoj. Otac mu je nepokretan i ove okolnosti sud mu je uzeo kao olakšavajuće okolnosti. Medjutim, dosadašnji život optuženog i njegova osudjivanost i to dva puta do  sada uzeto je kao otežavajuća okolnost na strani okrivljenog. Obzirom na to sud je mišljenja da u konkretnom slučaju a radi krivično pravne zaštite prema ovom okrivljenom jedina adekvatna krivična sankcija  je kazna zatvora pa je sud optuženom J. R.  i izrekao kaznu zatvora u trajanju od 30 dana kojom će se  po mišljenju suda postići svrha kažnjavanja. Kako je za ovo krivično djelo predvidjena i novčana kazna to je sud optuženom  izrekao i novčanu kaznu u iznosu od 200,00 eura a u smislu čl. 39 KZ CG s tim što je optuženom dao rok  da istu plati u roku od 3 mjeseca po pravosnažnosti presude, smatrajući da je novčana kazna u ovom iznosu adekvatna obzirom da je optuženi nezaposlen i lošeg imovnog stanja.

                     Shodno čl.199 i 202 ZKP-a  sud je  optuženog obavezao da na ime  paušala  plati iznos od 27,50 eura , koji iznos je odmjeren  obzirom na  složenost  i dužinu trajanja krivičnog postupka  te imovno stanje optuženog.

                       Oštećena  U. z. š.  je tražila  riječi svog punomoćnika da joj optuženi na ime imvinsko rpavnog zahtjeva naknadi štetu u iznosu od 132,83 eura  pa je sud  obavezao  optuženog   da   oštećenoj na imovinsko pravnog  zahtjeva  u smislu čl.212 ZKP-a  plati iznos  od 132,83 eura.

                    **OSNOVNI SUD U PLJEVLJIMA , dana 17.09.2010.godine.**

Zapisničar,
S u d i j a,
Zora Leković
Ljiljana Popović  
PRAVNA POUKA:
                                    Protiv ove presude može se izjaviti žalba u roku od 8.dana  od                prijema presude Višem sudu u Bijelo Polje a preko ovog suda.  
DOSTAVITI:
1 x ODT Pljevlja
1 x Optuženom 