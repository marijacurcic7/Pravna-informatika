
K.br.179/10 
                                            **  U IME NARODA**

                    Osnovni sud u Pljevljima, kao prvostepeni krivični sud,   u vijeću sastavljenom od sudije Ljiljane Popović,  kao predsjednika vijeća i sudija porotnika  Lončar Vasilija i Djondović Jovana, kao članova vijeća, uz sudjelovanje zapisničara Zore Leković, u krivičnom  predmetu protiv optužene  G.J. iz Pljevalja, zbog  krivičnog djela  nasilje u porodici ili porodičnoj zajednici iz čl.220 st.3 u vezi st.1 Krivičnog  Zakonika CG, po optužnici  ODT Pljevlja Kt.br.124/10 od 15.07.2010.godine,  nakon održanog glavnog i javnog pretresa u prisustvu  zamjenika ODT Pljevlja Golubović Sanje, maloljetne oštećene H. N.  i njenog oca H. A.  i optužene  G. J., dana 26.10.2010.godine , donio je i javno objavio


                                            **     P R E S U D U **


                    Optužena **  G. J., zvana JMBG ... , ** od oca S.  i majke M.  rodjene N.,  rodjena u B.dana ...  sa prebivalitšem u P., državljanin S.,  nezaposlena,  razvedena, majka jednog djeteta,  pismena,  završila trgovačku školu,  lošeg imovnog stanja,  osudjivana.

                    **Na osnovu čl.363 st.1   tačka 3 ZKP-a**

                                  **OSLOBADJA SE OD OPTUŽBE**

        **                Da je :**

                      Dana  08.04.2010.godine  oko 22,00 časa  u stanu u P.,  primjenom nasilja  ugrozila  tjelesni i duševni integritet članu svoje porodice  oštećenoj maloljetnoj  kćerki  H. N., na način što je kajišem od pantalona više puta udarila oštećenu po tijelu , rukama i nogama  nanijevši  joj  tom prilikom  lake tjelesne povrede  u vidu  krvnih podliva  lijeve nadlaktice i lijeve natkoljenice,

                    **čime bi izvršila krivično djelo nasilje u porodici ili porodičnoj zajednici iz čl.220   st.3 u vezi st.1  Krivičnog Zakonika CG,**

                      **jer u postupku   nije dokazano  da je optužena počinila krivično  djelo  koje joj se stavlja na teret.**

                           Troškovi krivičnog postupka  padaju na teret
budžetskih sredstava ovog suda.  
                    **  Imovinsko pravnog zahtjeva nije bilo.**


                                              **O b r a z l o ž e nj e**


                     Osnovno državno tužilaštvo u Pljevljima,  optužnicom  Kt.br.124/10  od 15.07.2010.godine,  optužilo je   G. J. iz P., da je izvršila  krivično djelo  nasilje u porodici ili porodičnoj zajednici iz čl.220 st.3 u vezi  st.1 Krivičnog Zakonika CG   a na  način, mjesto i vrijeme bliže opisano izrekom ove presude  i u završnoj riječi zamjenik ODT Pljevlja  predložio  je da je sud oglasi krivim i  osudi po zakonu.

                      Otac maloljetne oštećene  H. A.  je istakao da se ne pridružuje krivičnom gonjenju protiv optužene niti postavlja imovinsko pravni zahtjev.

                    Optužena  G. J.  je izjavila  da živi u P.  i da nije zaposlena kao i da se prije godinu dana razvela  i sa kćerkom  N.  živi u iznajmljenom stanu  i prima socijalnu pomoć u iznosu   od 57,00 eura.  Povremeno  radi  jer mora da plaća stan 50,00 eura  a njen suprug  nedaje  ništa naime izdržavanja  njihove kćerke  a i on nije zaposlen.  Dana 08.04.2010.godine  radila je u privatnom  ugostiteljskom objektu  na dva sata  zvanom "P."   u blizini stana gdje stanuje.  Oštećena je ostala sama kući.  U poslednje vrijeme osjeća   da njen  bivši suprug   a i njegova familija nagovaraju oštećenu koja ima  sedam ipo godina  da je ne sluša  i da je naziva svakojakim  pogrdnim imenima i da joj  pravi  razne neprijatnosti  a kritične večeri oko 21,30 časova  pozvala je komšinica  i rekla  da je N.  otvorila sve prozore u stanu  i stala na prozor  i  iz sve snage  dozivala i govorila  "  kuku meni  moja majko".   Odmah je došla kući i pokušala da objasni kćerki da mora da odrdi  poneki poso  kako bi  se prehranile  a shvatila   je da mora  kćerku  malo da ističu  kako bi ona svatila da je pogriješila.  Uzela je  jedan plastični kajiš manji  a malo širi  pa je N.  kajišem izudarala nekoliko puta po dupetu i nogama  i na tome se sve završilo.  Nakon dva do tri  dana N. je pobjegla od nje kod oca  a otac je odveo kod ljekara da bi ljekar utvrdio povrede.  Smatra  da kao roditelj  radi vaspitanja djeteta  ima pravo da ponekad i udari svoje dijete  jer ni na koji drugi način  ne može da uspije da je vaspitava  kao  i da je N.  zaslužila  ovaj put  pa je morala  da je  istuče.  Na glavnom pretresu  priznajući  izvršenje  krivičnog djela  navela je da se ne smatra krivom  i ostala pri odbrani iz istrage  a u završnoj riječi  istakla  da ako sud smatra  da je kriva  zato što je udarila svoje dijete koje joj je govorilo " kurvo i droljo"  i da je  babo  ćera  da joj kaže droljo,  ako je kriva što je morala da radi i izdržava dijete  a da otac  pri tom nikad nije dao    ni cenat za njeno izdržavanje te da je morala da  N. ostavlja samu  jer je morala da radi  i ako sud smatra da   ona netreba da  vaspitava svoje dijete    onda neka je kazni.

                    U dokaznom postupku sud je saslušao  svjedoka -  maloljetnu oštećenu H.N., saslušao svjedoka  H.A., pročlitao nalaz i mišljenje vještaka dr. P. M.  i pročitao   izvještaj ljekara specijaliste  Hitne službe doma zdravlja  P. broj protokola 6531 na ime  H. N.

                    Nakon provedenog dokaznog postupka i ocjene izvedenih dokaza kako svakog pojedinačno tako i u medjusobnoj povezanosti  a pri tom cijeneći odbranu    optužene  ovaj sud je utvrdio  činjenično stanje bliže opisano izrekom ove presude.                                                                                       
                    Naime,  javna optužba  stavlja na teret  optuženoj H. J.  da je izvršila  krivično djelo nasilje  u porodici  ili porodičnoj zajednici iz čl.220 st.3 u vezi st.1 Krivičnog Zakonika CG  a na način , mjesto i vrijeme  bliže opisano izrekom ove presude.  Optužena  priznaje  da je kritične prilike  manjim plastičnim kajišom  udarila  N.  nekoliko puta  po dupetu i nogama  te da je morala  da to uradi  jer   je njena kćerka prije toga  otvorila prozore  na stanu i  stala na prozor  i iz sve snage dozivala i govorila  "kuku meni  moja majko", kao i nakon toga  bosa  i neobučena  došla u kafanu  u kojoj je optužena radila.

                     Ovakva odbrana  optužene je potvrdjena i iskazom  svjedoka- maloljetne oštećene  H. N. datim na glavnom pretresu  koja je  izjvila da je te večeri  majka - optužena  tri puta udarila  širokim plastičnim kajišem  po nozi i dupetu . Kazala  je da je to bilo uveče i da je majka bila otišla u kafanu u kojoj radi   na posao, da je kafana  blizu   mjesta gdje su stanovale i pošto je nju bilo strah otvorila je prozor  i stala na otvoren prozor i vrištala  a to je komšija koji je to  čuo  ispričao njenoj majci .  Posle stajanja na prozoru  otišla je bosa i u pidžami  ispred kafane gdje majka radi   pa je majka vidjela i rekla joj da ide kući  pa je ona otišla kući   i legla na kauč i pokrila se jorganom  a majka  je odmah došla  i tim plastičnim širokim kajišom je udarila po nozi i dupetu tri puta.  Sjutradan je ocu ispričala da je majka tukla  kao   i da od tada ne živi sa majkom . Od udaraca kajišom  imala je povrede na ruci i nozi , na nozi su bila dva traga od kajiša a na ruci jedan.

                    Maloljetna oštećena  je u istražnom postupku  izjavila  da je kritične prilike  majka ostavila samu u  stanu  i da je negdje oko 21,00 čas  a možda i malo kasnije  majka otišla  u kafanu  da pije  i rekla da će se vratiti brzo.  Dalje je kazala da je bilo strah  te da je  otišla  bosa i neobučena   pred kafanu  a majka je vidjela  i rekla joj  da ide kući.  Kad se majka vratila iz kafane  uzela je jedan  kajiš  i oborila je na kauč  i počela  da je tuče po svim dijelovima a ona se pokrivala  jorganom, majka je otkrivala i ponovo tukla  te da je majka  tukla najmanje  10 minuta  a  možda  i više.

                     Sud  je cijenio  iskaz maloljetne oštećene  i to kako  iskaz dat u istrazi  tako  i iskaz  dat na glavnom pretresu  i sud je  kao objektivan i nepristrasan  prihvatio iskaz svjedoka -  maloljetne oštećene dat na glavnom pretresu a  ovakav iskaz  oštećene   nije u suprotnosti ni sa navodima  optužene G. J. kako u pogledu  sredstva tako ni u pogledu  broja udaraca. Osim toga  od kritične prilike  maloljetna oštećena  živi sa ocem  što je utvrdjeno  kako iz iskaza  oštećene i njenog oca  tako i  iz odbrane  optužene.  Dakle,  optužena nije mogla   izvršiti uticaj na oštećenu  da  drugačije prikaže dogadjaj  nego što se zaista i dogodio  a odbrane  optužene  i iskaz  oštećene  ne glavnom  pretresu  su  u potpunom saglasju  kako povodom navoda  zbog čega je   optužena bila u kafani  a naime radi  posla a  ne da pije alkohol  tako i  u pogledu broja udaraca  i ponašanja  maloljetne oštećene  prije  kritičnog dogadjaja.

                    Iskaz   maloljetne oštećene  dat na glavnom pretresu  nije u suprotnosti  ni sa  nalazom i mišljenjem vještaka dr. P. M. koji je kazao  a nakon uvida u medecinsku dokumentaciju  za maloljetnu oštećenu  a to je  izvještaj ljekara hitne službe  Doma zdravlja P.  broj 6531 od 11.04.2010.godine  kojom medecinskom dokumentacijom je konstatovano da maloljetna oštećena  u predjelu lijeve nadlaktice  ima   dva trakasta podliva  dužine 7 i 10  cm a širine  po 3 cm  plavozelene boje , u predjelu iznad lijevog kuka  žuto zelene  kožne promjene  veličine 4 cm  a širine  1,5 cm, u predjelu lijevog buta  krvni podliv  na prednjoj  strani  trakastog oblika  od kojih jedan pod posinom  dug  15 cm širine 2 cm  i dva uzdužna  dužine  8 i 10 cm  plavičasto zelene   boje. U dijagnozi stoje  krvni podlivi  lijeve nadlaktice i lijeve natkoljenice  i radi se o lakim  tjelesnim povredama koje su najvjerovatnije nastale udarcima kajišem  po povrijedjenim regijama.  Osim toga  od kritične prilike  maloljetna oštećena  živi sa ocem  što je utvrdjeno  kako iz iskaza  oštećene i njenog oca  tako i  iz odbrane  optužene.  Dakle,  optužena nije mogla   izvršiti uticaj na oštećenu  da  drugačije prikaže dogadjaj  nego što se zaista i dogodio  a odbrane  optužene  i iskaz  oštećene  ne glavnom  pretresu  su  u potpunom saglasju  kako povodom navoda  zbog čega je   optužena bila u kafani  a naime radi  posla a  ne da pije alkohol  tako i  u pogledu broja udaraca  i ponašanja  maloljetne oštećene  prije  kritičnog dogadjaja.

                    Nalaz i mišljenje vještaka  dr.P. M.  sud prihvata kao objektivan  i dat po pravilima struke  i isti ima utemeljenje  u medecinskoj dokumetnaciji  za maloljetnu oštećenu.

                    Svjedok H. A.  je izjavio  da je optužena njegova bivša supruga  a njihova kćerka N.  koja ima  sedam  ipo godina  je do nazad mjesec dana življela sa majkom, a sada živi sa njim.  Ispričala mi je i pokazala  kako je sva bila modra  i da je optužena istukla kajišem  nakon čega  je N. poveo kod ljekara  gdje su konstatovane povrede.

                     Sud prihvata iskaz  svjedoka H. A.  kao istinit i nepristrasan  a njegovi navodi  da je optužena  kajišem  istukla oštećenu kritične prilike  su  u saglasju  kako sa  odbranom optužene  tako i sa iskazom maloljetne   oštećene  te nalazom i mišljenjem vještaka  dr. P. M.

                      Dakle,  u postupku  je nesumnjivo utvrdjeno  da  od razvoda braka  maloljetna  oštećena  je življela  sa majkom - optuženom  sve do kritičnog dogadjaja koji se desio  08.04.2010.godine.  Dalje, je utvrdjeno  da je kritične prilike oko 21,00 čas   optužena  otišla  u kafanu  "P." kako bi radila  a ne konzumirala alkohol  a da je maloljetna oštećena  ostala  u stanu.  Oštećena sama priznaje  da je nakon odlaska  majke na posao  otvorila prozor  stana u kome su življele, da se popela na otvoren prozor  i iz sveg glasa  vrištala i govorila  "  kuku  majko moja"  a onda  bosa i u pidžami  otišla  do  kafane gdje je majka radila  pa joj majka kazala da se vrati kući  što je ona i učinila  a kada je majka - optužena J.  došla sa posla   3 puta je kajišem   udarila maloljenu oštećenu u predjelu ruku i nogu.  Dogadjaj na ovaj način opisuje  i sama optužena. Dakle,  optužena je 3 puta udarila kajišem maloljetnu oštećenu  a nije je udarala     10 i  više minuta  kako je tu u istrazi kazala maloljetna oštećena.  I ranije se  dešavalo  da  maloljetna oštećena  pravi probleme  zbog toga što ostaje sama  kada joj majka ode na posao  pa je tako jedne prilike  zaključala stan  iznutra  a onda  isjekla  makazama  majčine sandale  i punjač  od telefona .  Po mišljenju ovog suda  u  radnjama optužene  nije postojala namjera  odnosno  umišljaj  da ovakvim svojim postupcima  a naime  udaranjem tri puta kaišem  primjenjuje nasilje  i ugrožava spokojstvo , tjelesni integritet i duševno stanje  članu svoje porodice  svojoj maloljetnoj kćerki N.  već  je  optužena  ovakvim svojim postupcima  htjela  da  utiče na oštećenu  da  ne pravi probleme  kada  optužena ode na posao.  Otvaranjem prozora  i stajanjem  na otvorenom prozoru maloljetna oštećena  koja ima svega   sedam ipo godina  je ugrozila svoju sigurnost  kao  što je ugrozila  i odlaskom u noćnim satima  bosa i neobučena  pred kafanu  u kojoj optužena radi  i ovaj sud je mišljenja  da je  optužena kritične prilike  sa tri udarca kajišem  imala namjeru  da svoju maloljetnu kćerku  vaspita  i ukaže joj  na moguće  posledice ovakvog njenog ponašanja  obzirom  da  maloljetna oštećena uvijek pravi probleme kada je  zbog posla ostavi samu  a ne da primjenjuje  nasilje  nad svojom  maloljetnom kćerkom.

                    Po mišljenju ovog suda  na osnovu izvedenih dokaza  nije se moglo  na  pouzdan način utvrditi  da je optužena G. J. izvršila krivično djelo nasilje u porodici ili u porodičnoj zajednici  iz čl.220  st.3 u vezi st.1  Krivičnog Zakonika CG  kako joj se to javnom optužbom stavlja na teret  pa je  sud usled nedostatka dokaza  a primjenom čl.363  st.1 tačka 3 ZKP-a  oslobodio od optužbe.

                     Shodno  čl. 203 ZKP-a  sud je odlučio da troškovi krivičnog postupka  koje čine naknad ai nagrada za obavljeno vještačenje  po vještaku  medecinske struke u iznosu  od 99,00 eura  padaju na teret budžetskih sredstava ovog  suda.

                     Imovinsko pravnog zahtjeva nije  bilo.

                    **OSNOVNI SUD U PLJEVLJIMA , dana 26.10.2010.godine.**

Zapisničar,
Pred.vijeća-sudija,
Zora Leković
Ljiljana Popović  
PRAVNA POUKA :
                            Protiv ove presude  dozvoljena je žalba u roku od 15.dana po
                            prijemu iste Višem sudu B. Polje, a preko ovog suda.
DOSTAVITI:
1 x ODT Pljevlja
1 x   Oštećenoj  
1 x Optuženoj   