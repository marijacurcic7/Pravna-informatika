OSNOVNI SUD U ROŽAJAMA
K.br. 196/11
U IME CRNE GORE
OSNOVNI SUD U ROŽAJAMA, i to sudija Zekić Milosav, kao sudija pojedinac, uz
učešće zapisničara Luboder Aide, rješavajući po optužnom predlogu Osnovnog
državnog tužilaštva iz Rožaja Kt.br. 37/11 od 25.02.2011.g., podnijet protiv
okrivljenog M. A. iz Rožaja, zbog krivičnog djela napad na službeno lice u
vršenju službene dužnosti iz čl. 376. st. 1. Krivičnog zakonika, nakon
održanog glavnog i javnog pretresa u prisustvu Zamjenika Osnovnog državnog
tužioca Selmanović Armina, oštećenog D. J., okrivljenog i njegovog branioca
adv. D. K., dana 14.09.2012.g. donio je i javno objavio
P R E S U D U
Optuženi M. A. JMBG, od oca I. i majke Z., rodj. Š., rodjen u Beranama, živi u
Rožajama-Ul. "29. novembar", drž. CG, pismen, završio srednju školu, zaposlen-
vozač u preduzeću "J k" Rožaje, prima platu u iznosu od 300,00 eura,
neoženjen, nije odslužio vojni rok, srednjeg imovnog stanja, neosudjivan.
K R I V J E
Što je,
dana 15.02.2011.g. u 14,58 h na carinskom terminalu u Rožajama, prijetio da će
napasti službeno lice u vršenju službene dužnosti, službenika Uprave carina
Crne Gore D. J., koji je vršio službenu radnju carinskog nadzora teretnog
motornog vozila reg.oznaka RO AB-722 na način što mu je uputio prijeteče
riječi i to: "ti si mi kriv za sve ovo, ti ćeš da mi platiš za sve ovo, kuću
ću ti zapaliti, bombu ću ti baciti na kuću, jebaću ti majku"
-čime je izvršio krivično djelo napad na službeno lice u vršenju službene dužnosti iz čl. 376. st. 1. Krivičnog zakonika,
pa ga sud primjenom pomenutog zakonskog propisa i čl. 4, 13, 15, 32, 36, 42.
Krivičnog zakonika i čl. 364. Zakonika o krivičnom postupku
O S U DJ U J E
NA KAZNU ZATVORA u trajanju od 45 (četrdesetpet) dana.
Da plati ovome sudu na ime troškova krivičnog postupka paušalni iznos od 60,00
eura, u roku od 15 dana po pravosnažnosti ove presude.
Odštetnog zahtjeva nije bilo.
O b r a z l o ž e nj e
Osnovno državno tužilaštvo iz Rožaja, podnijelo je ovome sudu optužni predlog
Kt.br. 37/11 od 25.02.2011.g. protiv optuženog M. A. iz Rožaja, zbog krivičnog
djela napad na službeno lice u vršenju službene dužnosti iz čl. 376. st. 1.
Krivičnog zakonika (KZ).
Na glavnom pretresu Zamjenik ODT-a je precizirao činjenični opis djela iz
optužbe u pogledu reg.oznake teretnog vozila i inkriminisanih riječi koje je
optuženi uputio oštećenom, kao u dispozitivu ove presude, dok je u ostalom
dijelu dispozitiv optužnog predloga i pravna kvalifikacija ostala
neizmijenjena. Predložio je da sud optuženog oglasi krivim zbog krivičnog
djela koje mu je stavljeno na teret i da ga osudi na kaznu zatvora u trajanju
od 45 dana.
Oštećeni D. J. je u završnoj riječi istakao, da se pridružuje krivičnom
gonjenju ODT-a u odnosu na optuženog, jer ga je isti napao bez ikakvog povoda
kao službeno lice dok je vršio službu, a odštetni zahtjev ne postavlja, jer se
sa istim izmirio kao građanin.
Branilac optuženog adv. D. K. je u završnoj riječi predložio da sud njegovog
branjenika oslobodi od optužbe, jer u postupku nije utvrđeno da je izvršio
krivično djelo za koje je optužen.
Optuženi je u svojoj odbrani istakao: da je zaposlen kao vozač u preduzeću "J
k" vlasništvo njegovog oca I., koje je registrovano za uvoz voća i povrća,
koje prodaju na zelenoj pijaci u Rožajama. Oštećenog D. J., koji radi kao
službenik Uprave carina Crne Gore na Carinskom terminalu u Rožajama poznaje od
ranije. Da je dana 15.02.2011.g. teretnim motornim vozilom marke "Mercedes"
reg.br. RO AB-722 dotjerao robu-voće i povrće iz Grčke i oko 13,00 časova
vozilo je parkirao u krugu carinskog terminala u Rožajama i predao
dokumentaciju u špediciju "Has" nakon čega je pošao u grad. Oko 14,30 časova
pozvao ga je predstavnik ove špedicije i rekao mu da mora da se izvrši
pretovar robe iz njegovog vozila u drugo vozilo da bi se izvršio detaljni
pregled vozila i robe, te ga pozvao da dodje na carinski terminal, što je i
učinio. Kada je došao na terminal razgovarao je sa oštećenim koji mu je kazao
da mora da se izvrši pretovar robe u drugi kamion da bi se roba detaljno
pregledala, pa ga je zamolio da to ne čini jer posjeduje rengenski-skener
snimak robe sa carine u Makedonij, što nije prihvatio, već mu je ponovo kazao
da mora da izvrši detaljan pregled i da će to obaviti sjutra dan jer je
završeno radno vrijeme. Da ga je ovakvo ponašanje oštećenog iznerviralo, pa je
kazao "a u pičku materinu, nek ide u pičku materinu i roba i carina i kamion i
sve", a nije se obraćao oštećenom i nije mu rekao da će mu zapaliti kuću,
baciti bombu, niti mu je uputio druge prijetnje. Tada je pozvao telefonom svog
oca i upoznao ga sa ovim činjenicama, pa mu je on kazao da nazove carinu u
Bijelom Polju da bi oni preduzeli mjere da se detaljan pregled vozila i robe
izvrši istog dana, što je i učinio. Dok je čekao da dodju predstavnici carine
iz Bijelog Polja i sjedio u putničkom vozilu u krugu carinskog terminala do
njega je prišao oštećeni i interesovao se zbog čega ga je prijavio, kojom
prilikom mu nije upućivao bilo kakve prijeteće riječi. Da su zatim došli na
lice mjesta predstavnici carine iz Bijelog Polja i izvršili pretovar robe u
drugi kamion oko 16,30 časova i nijesu našli nikakve manjkavosti ni u robi, ni
u dokumentaciji. Predložio je da ga sud oslobodi od optužbe, jer nije izvršio
djelo za koje je optužen.
Po ovoj krivičnopravnoj stvari, sud je izveo dokaze: saslušao svedoka-
oštećenog D. J., svedoke Š. S., A. H., A. A. i M. H. i izvršio uvid u izvod iz
kaznene evidencije na ime optuženog.
Svedoka-oštećeni D. J. je istakao, da radi kao službenik Uprave carina Crne
Gore na carinskom terminalu Carinske ispostave u Rožajama, gdje se vrši
pregled robe i dokumentacije i stavljanje robe u slobodan promet na teritoriji
Crne Gore. Optuženog poznaje od ranije, jer on često vozi robu iz inostranstva
koja mora da prodje kontrolu na carinskom terminalu. Da je dana 15.02.2011.g.
oko 13,30 časova na terminalu izvagano teretno motorno vozilo reg. oznake RO
AB-722 kojim je upravljao optuženi u kojem je prevozio voće i povrće uvezeno
iz Grčke. Da su na osnovu odvage utvrdili da postoji odstupanje u neto masi
robe navedene u dokumentaciji i one koja se nalazila u vozilu, pa je odlučeno
da se ova pošiljka mora detaljno pregledati da bi se utvrdilo da nema
krijumčarene robe koja nije prikazana u dokumentaciji, što su u takvim
slučajevima i obavezni da urade. Da je nakon toga u konsultaciji sa šefom
obavijestio špeditera da se mora izvršiti detaljan pregled vozila da bi isti
okončali do završetka radnog vremena tj. do 15 časova, nakon čega ga je
špediter obavijestio da je kontaktirao vlasnika robe koji mu je kazao da nije
u mogućnosti da odmah izvrši pretovar robe. Da je zatim oko 14,50 časova na
carinski terminal došao optuženi i zamolio ga da pusti robu bez detaljnog
pregleda, što nije prihvatio, jer mu je i njegov šef kazao da se mora izvršiti
detaljni pregled, pa je on napustio prostorije i otišao niz stepenice u pravcu
kancelarije špeditera. Da je zatim i on izašao ispred zgrade da bi provjerio
da li je njegov kolega Š. S. plombirao vozilo optuženog, kojom prilikom mu je
S. kazao da je optuženi psovao dok je išao niz stepenice nakon što je izašao
iz službene prostorije, a nije mu kazao koje mu je riječi uputio, pa je tada
tj. u 14,58 časova pitao optuženog koji je sjedio u putničkom vozilu marke
"Golf 4" zbog čega je psovao, jer se iznenadio na ovakvo njegovo ponašanje
obzirom da nikada nije imao privatno nesporazume sa njim, našta je on
reagovao, tako što mu je, kroz otvoren prozor, uputio riječi "ti si kriv za
sve ovo, ti ćeš da mi platiš za sve ovo, kuću ću ti zapalit, bombu ću ti
baciti na kuću, jebaću ti majku", a zatim je stavio vozilo u pogon i udaljio
se sa lica mjesta tj. izašao iz kruga carinskog terminala i otišao prema
gradu, dok se on vratio u kancelariju i ispričao svom šefu šta mu se dogodilo.
Kada mu je optuženi uputio ove prijetnje osjećao se nelagodno i ugroženo, jer
ga je bilo strah za svoj život da optuženi ne ostvari svoje prijetnje koje je
shvatio ozbiljno. Nakon toga pozvao ga je upravnik iz Bijelog Polja i kazao mu
da ga je optuženi prijavio da mu je navodno tražio novac i rekao mu da se
vrati na terminal, što je i učinio, nakon čega je došao šef Carinske ispostave
i utvrdio da nije bilo nepravilnosti u njegovom radu. Da su tada izvršili
detaljan pregled vozila optuženog po naredjenju pretpostavljenih i okončali
ovaj postupak.
Svedok Š. S. je istakao, da radi u Upravi Carina CI Dračenovac. Da je Februara
mjeseca 2011.g. privremeno rasporedjen na carinski terminal carinske Ispostave
Rožaje, na prijemu tranzitnih dokumenta za stavljanje robe u postupke, za
pregled robe, putnika, motornih i teretnih vozila kao i druge poslove koje mu
odredi šef Ispostave. Nesjeća se tačno datuma,kada je oko 13,30 časova kada je
na kompjuteru primjetio da je preduzeće "J-C" sa voćem i povrćem upućena na
carinski terminal, jer se na kompjuteru registruje svaki dokument sa graničnih
prelaza pošto je carinski sistem povezan . Kada je to primjetio obavijestio je
službenike carina - carinskog inspektora D. J. da će doć roba na njihov
carinski terminal, kao i šefa P. M. Takođe je obaviješten i ovlašćeni
zastupnik - špediter "Has" A. H. koji mu je rekao da će biti detaljan pregled
robe. Čekali su u kancelariji da dobiju carinska dokumenta od špeditera i
negdje oko 14,45 h špediter je donio na preuzimanje carinska dokumenta i on ih
je preuzeo, zaveo u kontrolnik i stavio red. broj na deklaraciju, svoj potpis
i red br. na dokumenta i opečatio ih carinskim pečatom i stavio svoj faksimil,
nakon čega je vratio dokumenta špediteru, obzirom da nije bio pribavljen nalaz
fitopatologa. Tada mu je špediter A. H. kazao da nije u mogućnosti da
obezbijedi ljude da se izvrši pretovar robe i detaljan pregled iste, što je
bio dužan da obezbijedi on ili uvoznik robe. Nakon 5-6 min. ispred šaltera je
ponovo došao H. sa M. A. koji je burno reagovao tražeći da mu se roba ocarini
i da se pusti u slobodan promet bez detaljnog pregleda i tom prilikom se
obraćao D. J. koji mu je rekao da bez detaljnog pregleda roba ne može da se
pusti u slobodan promet. Da je on tada pošao da plombira drugo vozilo koje je
prevozilo robu koja je išla van Crne Gore i kada je išao niz stepenice, ispred
njega su se uputili H. i A. kojom prilikom je A. sa nekim razgovarao mobilnim
telefonom i izgovorio riječi "jebaću im mater, videće oni skim imaju posla",
nakon čega su otišli u kancelariju špeditera a on je pošao da plombira
navedeno vozilo sa robom namijenjenom za izvoz, koje se nalazilo na terminalu.
Kada se je vraćao sa terminala u unutrašnjost istog ispred ulaza vidio je D.
J. koji je bio uznemiren, a do njega na oko 1-2 metra u vozilu je bio
okrivljeni sa još jednim licem i isti su napustili terminal. To je bilo negde
oko 15 h. Pitao je J. šta je bilo našta mu je on odgovorio "ovi mi prijete da
će mi kuću zapaliti i baciti bombu", nakon čega mu je on kazao da je čuo kada
se A. kretao niza stepenice sa H. i razgovarao telefonom, te psovao mater
nekom i kazao da će vidjeti skim imaju posla. Da je zatim J. svojim kolima
otišao prema gradu, dok je on otišao svojoj kući tj. prema selu Crnča gdje
živi. Nakon toga oko 16,00 h pozvao ga je šef P. M. da dođe u Ispostavu carina
da bi izvršio detaljan pregled robe u teretnom vozilu "Jabuka - Company" i da
bi se ista stavila u slobodan promet, što je i učinio, nakon čega su on i J.
izvršili pregled robe u vozilu. Istakao je da pregled robe nije izvršen zato
što okrivljeni i špediter nijesu obezbijedili pretovar robe za vrijeme radnog
vremena, a A. se pojavio kod njih prvi put oko 14,50 h a u 14,45 su primili
dokumenta od špeditera.
Svedok A. H. je izjavio, da radi kao špediter na Carinskom terminalu u
Rožajama i da je zastupnik preduzeća "J C". Sjeća se da je negde u ljeto
2011.g. vozilo sa robom "J-C" došlo na carinski terminal oko 14,00 časova.
Tada mu je carinik D. J. kazao da treba da se izvrši detaljan pregled robe
koja se nalazi u vozilu, jer se težina vozila i robe nije slagala sa
dokumentacijom, obzirom da je vozilo predhodno izvagano na terminalu. Nakon
toga je telefonom pozvao A. M. koji je došao u kacelariju i lično ga upoznao
da treba da se izvrši detaljan pregled robe, našta mu je on kazao da nemože da
obezbijedi uslove za ovaj pregled, jer nema radnike ni drugo vozilo za
pretovar robe. Nakon što su pripremili sve papire za carinjenje robe i nakon
što je fitosanitarni inspektor pregledao robu i napisao rješenje, ovu
dokumentaciju je lično odnio u carinu oko 14,45 do 14, 50 h i predao je na
šalter kancelarije u kojoj rade D. J., A. A. i Š. S.. J. ga je pitao da li su
obezbijedili uslove za detaljan pregled robe, pa mu je rekao da nijesu
obezbijedili ove uslove, nakon čega se vratio u svoju kancelariju, gdje ga je
čekao A. i saopštio mu da nemogu stići da carine robu, pa su zajedno pošli do
šaltera kancelarije i pitali J. da li mogu toga dana da ocarine robu, našta im
je on, nakon konsultacije sa šefom P. M. u drugoj kancelariji, rekao da nemogu
danas da stignu da carine robu zbog isteka radnog vremena jer carina radi do
15,00 časova, te je nemogući završiti taj posao za 10 minuta. Nakon toga su on
i A. pošli prema njegovoj kancelariji i kada su išli niz stepenice A. je
pozvao nekog telefonom i razgovarao sa njim. Čuo je da je galamio i psovao, a
nije čuo koga je pominjao jer je i njemu zvonio telefon pa se skoncentrisao na
svoj razgovor. Kada su došli do njegove kancelarije on je ušao u kancelariju a
A. se vratio nazad ispred zgrade. Nakon toga je čuo galamu ispred zgrade, a
nije izlazi iz kancelarije, te nije znao ko se svađa. Kasnije je čuo da je A.
psovao J. ispred zgrade, a nezna koje mu je riječi upućivao. Takođe je
sutradan čuo da je oko 16,00 h izvršen pregled robe na vozilu optuženom a nije
vršen pretovar, a nezna po čijem nalogu je to urađeno, jer nije bio prisutan
kada je vršen pregled.
Svedok A. A. je istakla, da je u toku 2011.g. radila u Carinsku Ispostavu
Rožaje, na carinskom terminalu kao pripravnik, u istoj kancelariji sa D. J. i
Š. S. Da je dana 15.02.2011.g., nešto prije 14,00 časova špediter obaviješten
da je roba preduzeća "J C" došla na carinu i da se pripremi za pregled. Nakon
toga kod njih su došli špediter H. A. H i jedan od M, kao predstavnik
preduzeća, i tražili da se roba ocarini. Pošto nijesu pripremili robu za
carinjenje i za detaljni pregled za koji je potrebno duže vrijeme, a nijesu
došli ni na vrijeme, saopšteno im je da se nemože izvršiti pregled robe, zbog
isteka radnog vremena, pa su oni otišli. Nakon isteka radnog vremena otišla je
kući, a kasnije je pozvana od strane šefa M. P. da dođe na posao što je i
učinila i tada je izvršen pregled robe "J C" kojem ona nije prisustvovala, jer
je svo vrijeme sjedela u kancelariju. Tada je čula da je došlo do prepirke
između optuženog A. i oštećenog J., prije završetka radnog vremena, ali joj ti
detalji nijesu poznati, jer nije bila prisutna kada se to dogodilo, a oštećeni
joj nije kazao šta se desilo kada je sa njim, S. i M. izašla iz službene
prostorije nakon završetka radnog vremena u 15,00 h.
Svedok M. H. je istakla, da radi na carinskom terminalu za potrebe "S" Rožaje.
Nesjeća se tačno datuma, ali joj se čini da je bilo negde u toku 2011.g. kada
je izašla iz kancelarije oko 14,45 h, čula je viku i galamu i vidjela da
optuženi A. i oštećeni J. stoje ispred carinskog terminala, i da optuženi viče
na oštećenog, koji je ćutao. Odmah se vratila u kancelariju, jer nije htela da
prisustvuje ovom događaju. Nesjeća se koje je riječi upućivao optuženi
oštećenom. Istakla je da je optuženi stajao nasprem oštećenog i nije se
nalazio u vozilu tj. mislim da je bio napolju.
Iz izvoda iz kaznene evidencije na ime optuženog, vidi se da isti do sada nije
osuđivan.
Cijeneći odbranu optuženog i sve izvedene dokaze kako pojedinačno, tako i u
medjusobnoj vezi, u smislu čl. 360. st. 2. Zakonika o krivičnom postupku
(ZKP),a postupajući po primjedbama iz ukidnog rješenja Višeg suda u Bijelom
Polju Kž.br. 808/11 od 24.10.2011.g., sud je nesumnjivo utvrdio činjenično
stanje kao u dispozitivu ove presude.
Utvrdjeno činjenično stanje proizilazi iz dokaza izvedenih u postupku, a
djelimično nalazi oslonca i u iskazu optuženog.
Naime, iz iskaza svedoka - oštećenog D. J. utvrđeno je da se oštećeni
kritičnog dana nalazio na službenoj dužnosti na carinskom terminalu, Carinske
ispostave u Rožajama, gdje je vršio službenu radnju carinskog nadzora teretnog
motornog vozila optuženog reg.oznake RO AB 722 i da je, nakon što je optuženom
saopštio da se toga dana nemože izvršiti detaljan pregled robe jer nije
obezbijedio uslove za detaljan pregled robe, isti je otišao niz stepenice. Da
je zatim oštećeni pošao da provjeri da li je njegov kolega S. Š. plombirao
vozilo optuženog,gdje je od istog saznao da je optuženi psovao dok je išao niz
stepenice, nakon čega je primjetio optuženog u krugu carinskog terminala koji
se nalazio u zaustavljenom vozilu marke "Golf IV" i pitao ga zašto je psovao,
našta mu je on, u 14,58 h, uputio prijeteće riječi "ti si mi kriv za sve ovo,
ti ćeš da mi platiš za sve ovo, kuću ću ti zapaliti, bombu ću ti baciti na
kuću, jebaću ti majku". Iskaz oštećenog, sud je prihvatio, kao jasan,
objektivan i uvjerljiv, a dovodeći isti u vezu sa iskazima ostalih saslušanih
svedoka, u dijelu u kojem isti potvrđuju iskaz oštećenog , zaista nema sumnje
u drugačije činjenično stanje.
Svedok Š. S. je potvrdio iskaz oštećenog da je kritičnog dana vozilo sa robom
optuženog došlo na carinski terminal ,da je oštećeni saopštio optuženom da
treba da se izvrši detaljan pregled robe u vozilu i da je optuženi bio dužan
da obezbijedi uslove za pretovar robe i detaljan pregled vozila, što nije
učinio, te zbog toga nije izvršen detaljan pregled robe i ista nije puštena u
slobodan promet. Potvrdio da je optuženi, kada je išao niz stepenice,
razgovarao mobilnim telefonom i psovao, što je kazao oštećenom, te kada se
vratio sa terminala, vidio je oštećenog , koji je bio uznemiren i optuženog u
vozilu, koji se udaljio tj. napustio terminal, te da mu je oštećeni tada kazao
da mu isti prijeti da će mu kuću zapaliti i baciti bombu. Iskaz ovog svedoka,
u ovom dijelu, sud je prihvatio kao jasan, objektivan i uvjerljiv, obzirom da
isti nalazi oslonca u iskazu oštećenog, kojem je sud poklonio punu vjeru.
Međutim, iskaz ovog svedoka u dijelu u kojem navodi da je u kritičnom momentu
pošao da plombira drugo vozilo a ne vozilo optuženog i da je oštećenom kazao
da je optuženi psovao, nakon što je plombirao ovo vozilo, sud nije prihvatio
obzirom da je njegov iskaz u ovom dijelu nelogičan i opovrgnut iskazom
oštećenog iz kojeg jasno proizilazi da je ovaj svedok pošao da plombira vozilo
optuženog, a ne neko drugo vozilo i kada je pošao da vidi da li je plombirao
ovo vozilo, isti mu je kazao da je optuženi psovao kada je išao niz stepenice
, nakon čega ga je on vidio i pitao zašto je psovao, kojom prilikom mu je
okrivljeni uputio navedene prijeteće riječi, što je i logičan slijed događaja.
Svedok A. H. je potvrdio iskaz oštećenog, da je kritičnog dana vozilo sa robom
optuženog došlo na carinski terminal, te da je carinik D. J, nakon što je
vozilo predhodno izvagano na terminalu kazao da treba da se izvrši detaljan
pregled robe, jer se težina vozila i robe nije slagala sa dokumentacijom i da
je optuženi dužan da obezbijedi uslove za detaljan pregled što nije učinio, te
zbog toga nije izvršen detaljan pregled robe u okviru radnog vremena. Potvrdio
je da je optuženi, dok je išao sa njim niz stepenice i razgovarao telefonom
upućivao psovke, te kada su došli do njegove kancelarije, optuženi se vratio
nazad ispred zgrade, gdje je čuo galamu, a kasnije je saznao da je optuženi
psovao oštećenu, a nezna riječi koje mu je uputio. Iskaz ovog svedoka, sud je
prihvatio kao jasan i uvjerljiv, obzirom da isti nalazi oslonca u iskazu
oštećenog koji je objektivno predstavio događaj, tako da nema sumnje u
drugačije činjenično stanje.
Svedok M. H. je potvrdila činjenicu da je optuženi u kritičnom momentu vikao
na oštećenog koji nije reagovao na njegovo ponašanje tj. ćutao je, a nije čula
koje je riječi upućivao oštećenom, pa je sud njen iskaz u ovom dijelu
prihvatio kao objektivan i istinit. Međutim, iskaz ovog svedoka u dijelu u
kojem navodi da su optuženi i oštećeni stajali jedan naspram drugog, sud nije
prihvatio obzirom da je isti opovrgnut iskazom oštećenog iz kojeg se
nesumnjivo utvrđuje da je optuženi u kritičnom momentu sjedio u vozilu i kroz
otvoren prozor mu uputio navedene prijetnje.
Svedok A. A. je potvrdila činjenicu da je vozilo sa robom optuženog došlo na
carinu kritičnog dana i da je ista nije ocarinjena do završetka radnog vremena
zbog toga što isti nije pripremio robu za detaljni pregled. Da je svo vrijeme
sjedela u kancelariju, tako da joj nijesu poznati detalji kritičnog događaja,
već je nakon završetka radnog vremena čula da je došlo do prepirke između
optuženog i oštećenog ali joj ti detalji nijesu poznati. Iskaz ovog svedoka,
sud je prihvatio kao objektivan i uvjerljiv, obzirom da je ista navele
činjenice koje je lično zapazila, dok je bila u kancelariji, a ostale
činjenice vezane za prepirku optuženog i oštećenog je čula od drugih a nije ih
lično zapazila, tako da iste nedovode u sumnju utvrđeno činjenično stanje iz
kojeg se utvrđuje da nije došlo do prepirke između optuženog i oštećenog, već
je optuženi bezrazložno uputio ozbiljnje prijetnje oštećenom, kao službenom
licu koji je vršio službenu dužnost da će napasti na njegov život i tijelo.
Sud je cijenio iskaz optuženog, pa je isti prihvatio u dijelu u kojem ne spori
odlučne činjenice koje su utvrdjene u postupku. Naime, optuženi ne spori da se
kritičnog dana oštećeni nalazio na službenoj dužnosti službenika Uprave Carina
Crne Gore na carinskom terminalu u Rožajama i da je vršio službenu radnju
carinskog nadzora teretnog motornog vozila marke "Mercedes" reg.br. RO AB-722
u krugu carinskog terminala radi pregleda robe koja se nalazila u vozilu. Ne
spori da je u kritičnom momentu dok se nalazio u putničkom vozilu komunicirao
sa oštećenim, pa je sud njegov iskaz, u ovom dijelu, prihvatio obzirom da je
isti objektivan i potvrdjen dokazima izvedenim u postupku.
Medjutim, optuženi se brani da nije u kritičnom momentu prijetio oštećenom i
nije mu govorio da mu je on kriv za sve, da će mu platiti, da će mu kuću
zapaliti i bombu baciti u kuću, niti mu je upućivao druge prijeteće ili
uvredljive riječi.
Iskaza optuženog, u ovom dijelu, sud nije prihvatio, obzirom da je isti
neobjektivan, neuvjerljiv i u opovrgnut iskazom oštećenog, kojem je sud
poklonio punu vjeru, tim prije što nalazi oslonca i u ostalim izvedenim
dokazima tako da je očigledno da optuženi sa ovakvom odbranom smišljeno i
sračunato nastoji da izbjegne krivičnopravnu odgovornost.
Sud je cijenio i ostale navode optuženog, pa je našao da isti nemaju uticaja
na drugačije utvrdjenje činjeničnog stanja.
Dakle, u postupku je utvrdjeno da je optuženi dana 15.02.2011.g. u 14,58 h na
carinskom terminalu u Rožajama, prijetio da će napasti službeno lice u vršenju
službene dužnosti, službenika Uprave carina Crne Gore D. J., koji je vršio
službenu radnju carinskog nadzora teretnog motornog vozila reg.oznaka RO
AB-722 na način što mu je uputio prijeteče riječi i to: "ti si mi kriv za sve
ovo, ti ćeš da mi platiš za sve ovo, kuću ću ti zapaliti, bombu ću ti baciti
na kuću, jebaću ti majku". Navedene prijetnje su kod oštećenog izazvale
osjećaj ugroženosti i straha, jer su bile ozbiljne, ostvarljive i podobne da
kod istog izazovu osjećaj ugroženosti i straha.
Imajući u vidu utvrdjeno činjenično stanje, sud je djelimično izmijenio
činjenični opis djela u pogledu vremena izvršenja djela i prilagodio ga
utvrdjenom činjeničnom stanju, smatrajući da time nije povrijedjen identitet
optužbe i presude.
Cijeneći psihički odnos optuženog prema učinjenom krivičnom djelu, sud je
našto da je isti bio svestan svog djela tj. svestan da preduzimanjem opisane
radnje vrši napad tj. prijetnju napadom na službeno lice u vršenju službene
dužnosti znajući za njenu protivpravnost, i to je htio, pa je postupao sa
direktnim umišljajem.
Pravnom ocjenom utvrdjenog činjeničnog stanja, sud je našao da su radnjama
optuženog sadržani svi bitni elementi krivičnog djela napad na službeno lice u
vršenju službene dužnosti iz čl. 376. st. 1. KZ, za koje djelo je sitog
oglasio krivim i osudio na kaznu zatvora u trajanju od 45 (četrdesetpet) dana.
Prilikom odlučivanja o izboru vrste i visine kazne, sud je imao u vidu sve
okolnosti koje utiču da kazna bude veća ili manja iz čl. 42. KZ, pa je
optuženom od olakšavajućih okolnosti cijenio njegovu raniju neosudjivanost i
njegovu životnu dob-jer se radi o relativno mladjoj osobi, dok posebnih
otežavajućih okolnosti na njegovoj strani nije bilo.
Cijeneći sve okolnosti i stepen nastupele posledice, okolnosti pod kojima je
djelo izvršeno, držanje optuženog nakon izvršenog djela, sud je optuženog
osudio na kaznu zatvora u naznačenom trajanju, ubijedjen da je izrečena kazna
srazmjerna težini učinjenog krivičnog djela i stepenu krivice optuženog i da
će sa istom ostvariti svrha kažnjavanja iz čl. 32. KZ u okviru opšte svrhe
krivičnih sanikcija iz čl. 4. istog zakona.
Na osnovu čl. 229. u vezi čl. 226 st. 2. tač. 9. i st. 3. ZKP, sud je obavezao
optuženog da plati ovome sudu na ime troškova krivičnog postupka paušalni
iznos od 60,00 eura, a ovo imajući u vidu trajanje i složenost krivičnog
postupka, kao i imovno stanje okrivljenog.
Odštetnog zahtjeva nije bilo.
Sa izloženog odlučeno je kao u dispozitivu ove presude.
OSNOVNI SUD U ROŽAJAMA, dana 14.09.2012.g.
Zapisničar, S U D I J A,
Luboder Aida s.r. Zekić Milosav s.r.
PRAVNA POUKA: Protiv ove presude može se izjaviti žalba u roku od 8 dana od
dana prijema iste i to Višem sudu u Bijelom Polju, a preko ovog suda.