OSNOVNI SUD U ROŽAJAMA
K.br. 102/12
U IME CRNE GORE
Sudija Osnovnog suda u Rožajama Milosav Zekić, uz učešće zapisničara Aide
Luboder , rješavajući po optužnom predlogu Osnovnog državnog tužilaštva iz
Rožaja Kt.br. 97/12 od 15.06.2012.g. podnijeta protiv okrivljenog R.A. iz
Rožaja, zbog krivičnog djela zloupotreba položaja u privrednom poslovanju iz
čl. 272. st. 1. Krivičnog zakonika u sticaju sa krivičnim djelom
falsifikovanje službene isprave iz čl. 414. st. 3. u vezi st. 1. Krivičnog
zakonika nakon održanog glavnog i javnog pretresa u prisustvu Zamjenika
Osnovnog državnog tužioca Hajrana Kalača, okrivljenog i njegovog branioca adv.
M. B. a u odsustvu uredno pozvanog oštećenog G.B., dana 27.09.2012. donio je i
javno objavio
P R E S U D U
Okrivljeni A. R.JMB ., od oca M.i majke P., rodj. M., rodjen ..g. u Rožajama,
gdje i živi, drž. CG, razumije crnogorski jezik, njegov jezik je crnogorski,
pismen, završio srednju školu, zaposlen - dostavljač u Pošti Rožaje, ostvaruje
mjesečnu zaradu u iznosu od 400,00 eura, oženjen, otac 2 maloljetne djece,
siromašnog imovnog stanja, osudjivan presudom Osnovnog suda Rožaje K.br.
102/91 od 08.12.1993.g. zbog krivičnog djela iz čl. 153. st. 1. na kaznu
zatvora u trajanju od 3 mjeseca, presudom Osnovnog suda Rožaje K.br. 72/09 od
09.07.2009.g. zbog krivičnog djela iz čl. 414/1 KZ RCG na kaznu zatvora u
trajanju od 95 dana i presudom Osnovnog suda Rožaje K.br. 147/09 od
26.10.2009.g. zbog krivičnog djela iz čl. 414/1 KZ na kaznu zatvora u trajanju
od 60 dana, presudom Osnovnog suda Rožaje K.br. 104/11 od 23.09.2011.g. zbog
kriv. djela iz čl. 414. st. 1. KZ, na kaznu zatvora u trajanju od 3 mjeseca.
K R I V J E
Što je:
dana 16.03.2012.godine u Rožajama kao odgovorno lice - dostavljač u privrednom
društvu - Pošti Crne Gore DOO Podgorica - Centar pošta Rožaje, u namjeri da
sebi pribavi protivpravnu imovinsku korist , prisvojio novac koji mu je
povjeren na radu u iznosu od 197,00 eura, na način što suprugu pok.M. B., G.
B. nije isplatio novac po kreditnim nalozima Republičkog fonda zdravstveno
osiguranje-Područne jedinice Rožaje br., 533202 od 14.02.2012.g.godine na
iznos od 160,00 eura, br. 533203 od 14.02.2012.g. na iznos od 22,00 eura i br.
533217 od 14.02.2012.g. na iznos od 15,00 eura, već je u navedene službene
isprave - kreditne naloge unio neistinite podatke kao da je primalac podigao
novac, tako što je u rublici "potpis primaoca" stavio nečitak potpis iako mu
novac nije predao, već je isti zadržao za sebe, nakon čega je kod navedenog
privrednog društva razdužio naloge kao da su isti uredno isplaćeni.
- čime je izvršio krivično djelo zloupotreba položaja u privrednom poslovanju
i čl. 272. st. 2. u vezi st. 1. Krvičnog zakonika
pa ga sud primenom pomenutog zakonskog propisa i čl. 4, 13, 15, 32, 36 i 42
Krivičnog zakonika i čl. 374. Zakonika o krivičnom postupku
O S U Đ U J E
Na KAZNU ZATVORA u trajanju od 105 (stopet) dana.
Da plati ovome sudu na ime troškova krivičnog postupka paušalni iznos od 30,00
eura, u roku od 15 dana po pravosnažnosti ove presude.
Odštetnog zahtjeva nije bilo.
O b r a z l o ž e nj e
Osnovno državno tužilaštvo iz Rožaja, podnijelo je ovome sudu optužni predlog
Kt.br. 97/12 od 15.06.2012.g protiv okrivljenog R.A. iz Rožaja, zbog krivičnog
djela zloupotreba položaja u privrednom poslovanju iz čl. 272. st. 1.
Krivičnog zakonika (KZ) u sticaju sa krivičnim djelom falsifikovanje službene
isprave iz čl. 414. st. 3. u vezi st. 1. KZ
Na glavnom pretresu ODT Hajran Kalač je precizirao činjenični opis djela, tako
što je u prvom redu umjesto datuma izvršenja djela "14.02.2012.g." naveo datum
"16.03.2012.g.", u trećem redu umjesto riječi "B. M." naveo riječi "G. B. -
suprugu pok. M. B.", u četvrtom redu umjesto riječi "Istoj" naveo riječ
"Istom", a u sedmom redu umjesto datuma "14.03.2012.g." naveo datum
"14.02.2012.g. " i u desetom redu u mjesto riječi "oštećenoj" naveo riječ
"oštećenom" i na kraju teksta dodao nove riječi " nakon čega je kod navedenog
privrednog društva razdužio naloge kao da su isti uredno isplaćeni". Predložio
je da sud okrivljenog oglasi krivim zbog krivičnog djela koja su mu optužbom
stavljena na teret i da mu utvrdi pojedinačne kazne zatvora za oba djela u
trajanju od po 3 mjeseca i osudi ga na jedinstvenu kaznu zatvora u trajanju od
5 mjeseci.
Na glavnom pretresu održanom 27.09.2012.g. nije pristupio uredno pozvani
oštećeni G.B., koji je saslušan na ranijem pretresu, pa je sud pretres održao
u njegovom odsustvu. Na ranijem pretresu održanom 03.09.2012.g. oštećeni je
istakao da se nepridružuje krivičnom gonjenju u odnosu na okrivljenog, niti
postavlja odštetni zahtjev, jer je u cjelosti obeštećen.
Branilac okrivljenog u završnoj riječi je predložio da sud njegovog branjenika
oslobodi od optužbe, jer u postupku nije dokazano da je izvršio krivična djela
za koja je optužen.
Okrivljeni je u svojoj odbrani istakao, da radi u Pošti Crne Gore DOO
Podgorica - Centar pošta Rožaje, kao dostavljač. Da je dana 16.03.2012.g.
zadužio tri kreditna naloga br. 533202 od 14.02.2012.g. na iznosu od 160,00
eura, br. 533203 od 14.02.2012.g. na iznos od 22,00 eura i br. 533217 od
14.02.2012.g. na iznos od 15,00 eura na ime putnih troškova M. B. iz Bašče,
nakon prijema istih od Fonda zdravstva. Nakon zaduženja ovih naloga podigao je
novac u navedenom iznosu u pošti radi isplate istog stranci. Da je zatim
provjerom na terenu utvrdio da u Bašči nepostoji lice M. B.i na dostavnici je
konstatovao "dostava pokušana, imenovana nepostoji na datoj adresi" i ove
naloge je vratio Fondu zdravstva negde krajem marta mjeseca ili početkom
aprila mjeseca, a novac nije vratio Fondu, već je isti zadržao u svojoj kasi.
Da je nakon toga Fond zdravstva ponovo dostavio pošti iste naloge koje je on
ponovo zadužio početkom aprila mjeseca 2012.g. Nakon toga je otišao na
izdržavanje kazne u Zatvor Bijelo Polje, a ove kreditne naloge je ostavio u
svojoj kasi u pošti, tako da su oni ostali nerealizovani dok se nije vratio sa
izdržavanja kazne u trajanju od tri mjeseca. Kada je došao iz zatvora ponovo
je provjeravao o kojem licu se radi i saznao je da M. B. umrla, da je živjela
u Bijeloj Crkvi i da je bila supruga G. B., te je njemu isplatio ove kreditne
naloge 14.06.2012.g. nakon čega je iste razdužio. Istakao je da se svaki nalog
sastoji iz tri primjerka od kojih su dva indigovana a prvi primjerak je
orginalan i on se predaje Fondu zdravstva a drugi - indigovani primjerak
predaje stranci prilikom isplate novca, dok treći - indigovani primjerak
zadržava za sebe . U daljoj odbrani okrivljeni je izmijenio iskaz tako što je
naveo da je novac po navedenim nalozima G.isplatio njegov brat Z.A.dana
14.06.2012.g. a ne on, jer je tada bio u zatvor. Da je Z. dao svoj novac a on
mu je kasnije, kada je izašao iz zatvora, predao službeni novac iz kase. Kada
je izašao iz zatvora uzeo je i naloge iz kase i iste je predao
G.23.08.2012.g., a on mu je potpisao jedan indigovani primjerak naloga pod
datumom 14.06.2012.g. kada mu je Z.predao novac. Prvi - orginalni primjerak
naloga nije potpisao jer ga je on greškom ranije razdužio prije nego što je
isplatio novac. Istakao je da je istina ovo što je sada kazao a ne ono u
početku svoje odbrane. U toku dokaznog postupka okrivljeni je djelimično
izmijenio svoj iskaz, tako što je naveo da on nije vratio naloge Fondu
zdravstva nego Pošti Rožaje, a pošta ih je vratila Fondu,nakon čega ih je on
ponovo zadužio. Da on nije ovlašćen da vraća naloge Fondu, već Pošti, a
ovlašćen je da pođe u Fond i provjeri adresu stranke ukoliko je nepoznaje.
Istakao je da je kazao ovo što je sada kazao a ne ono što je ranije naveo u
svojoj odbrani.Takođe je istakao da je njegova šifra zaduženja 00783 i da je
on pod tom šifrom dužio navedene kreditne naloge. Predložio je da ga sud
oslobodi od optužbe, jer nije izvršio djela koja su mu stavljena na teret.
Po ovoj krivično pravnoj stvari sud je izveo dokaze, saslušao svedoka -
oštećenog G. B., svedoka S.Dž. , pročitao potvrdu o privremenom oduzimanju
predmeta Ispostave Rožaje Ku. br. 77 od 01.06.2012.g. izvršio uvid u kreditne
naloge Republičkog Fonda za zdravstveno osiguranje PJ Rožaje br. 533202,
533203 i 533217 od 14.02.2012.g., uvid u spisak uputnica br. 86. od
07.02.2012.g.Republičkog Fonda za zdravstveno osiguranje - PJ Rožaje, spisak
Pošte Rožaje - zaduženja reona uputnicama od 12.03.2012.g., dnevnik pošte
Rožaje isplaćenih uputnica od 16.03.2012.g., list razduženja poštonoše
uputnicama od 16.03.2012.g. Pošte Rožaje, i u izvod iz kaznene evidencije na
ime okrivljenog, dok je odbio predlog branioca okrivljenog da se u svojstvu
svedoka sasluša direktor Fonda za zdravstveno osiguranje PJ Rožaje A.D., na
okolnosti da li je okrivljeni vratio naloge Fondu zdravstva sa konstatacijom
na dostavnici da je dostava pokušana, a imenovani nepostoji na datoj adresi,
jer je našao da je činjenično stanje u dovoljnoj mjeri utvrđeno za presuđenje
već izvedenim dokazima, te bi se odlaganjem pretresa radi saslušanja ovog
svedoka na navedene okolnosti, samo nepotrebno odugovlačio postupak a
činjenično stanje bi ostalo neizmijenjeno.
Svedok - oštećeni G. B. je izjavio, da živi u selu Bijela Crkva, Opština
Rožaje. Da je njegova supruga M. B. bila bolesna od leukemije i da je liječena
u Beogradu. Supruga mu je preminula 09.01.2012.g., nakon čega je negde oko
20.01.2012.g. predao u Fond zdravstva - područna jedinica Rožaje dokumentaciju
za isplatu putnih troškova. Pošto mu troškovi nijesu isplaćeni u roku od 3
mjeseca, krajem aprila mjeseca je pošao u Fond zdravstva- PJ Rožaje, gdje su
mu rekli da su naloge za isplatu predali pošti, pa je pošao kod upravnika
Pošte Rožaje, koji mu je rekao da je pošta primila naloge i novac marta
mjeseca i da je sa istim zadužen poštar - dostavljač R. A.. Takođe mu je rekao
da je R. uručio stranci novac i razdužio isti u pošti. Da je zatim tražio
poštara R.A., ali ga nije našao, jer se isti u to vrijeme nalazio na
izdržavanju kazne zatvora u Bijelo Polje, pa je ponovo pošao kod upravnika
pošte koji mu je ponovo kazao da je R.podigao novac i naloge u pošti i da je
izvršio isplatu stranci i iste razdužio i tražio je od njega da potpiše
prijavu da bi je poslali u Podgoricu da provjere ovu činjenicu. Nakon toga je
dana 14.06.2012.g. kod njega došao R.brat Z. Al. i isplatio mu 197,00 eura na
ime neisplaćenih naloga. Istakao je da je izvršio uvid u orginalne kreditne
naloge i da nijedan od ovih naloga on nije potpisao. Da je negde avgusta
mjeseca 2012.g. kod njega došao R. i zatražio da mu potpiše neovjerene kopije
naloga i da u istim upiše datum 14.06.2012.g. kada mu je Z. dao novac, pa je
upisao te podatke u ovim kopijama, a orginalne primjerke mu nije donosio, niti
je u njima bilo šta upisivao.
Svedok S. Dž. je izjavio, da radi kao Upravnik Pošte u Rožajama. Dana
10.03.2012.g. pošta je zadužila od Fonda zdravstva kreditne naloge br. 533202,
br. 533203, br. 533217 od 14.02.2012.g. i druge naloge koji su navedeni u
spisku uputnica br. 86. od 07.02.2012.g. sa imenima lica kojim se novac po tim
nalozima ima isplatiti. Navedeni kreditni nalozi su glasili na ime M. B. iz
Bašče, koja je u spisku uputnica zavedena pod rednim br. 93,94 i 99. Ove
kreditne naloge je zadužio poštar na reonu br. 7. R. A. dana 12.03.2012.g.,
zajedno sa spiskom zaduženja poštara, uputnicama koji je sačinila Pošta, koje
je zadužio Rajko zajedno sa nalozima i novcem. Nakon toga R. je dana
16.03.2012.g. razdužio pošti navedene naloge kao isplaćene stranci sa potpisom
primaoca, i uz razdužene orginalne naloge je predao pošti i spisak razduženja
tj. dnevnik isplaćenih uplatnica sa listom razduženja od 16.03.2012.g. koji je
potpisao R.A., u kojima je naveo da je M. isplatio iznos po navedenim nalozima
pod red.br. 25,26, 27.nakon čega je pošta navedene naloge vratila fondu
zdravstva kao dokaz da je izvršena isplata po istim. Istakao je da dostavljač
pošte R.A.nije obavijestio poštu da je stranka nepoznata na datoj adresi niti
je vraćao naloge pošti sa naznakon da je stranka nepoznata na datoj adresi,
već ih je vratio kao naloge koji su isplaćeni stranci i potpisani od iste. Da
poštar nemože vraćati naloge fondu zdravstva već pošti, a pošta ih vraća fondu
zdravstva sa dokazima da su isplaćeni tj. sa potpisom stranke, što je učinjeno
u konkretnom slučaju jer je poštar samo jedanput zadužio i jedanput razdužio
ove naloge. Naveo je da je 16.04.2012.g. u poštu došao G. B. i tražio da mu se
izvrši isplata putnih troškova po navedenim nalozima za njegovu suprugu, pa je
nakon provjere u spiskovima utvrdio da je ova isplata izvršena i da su nalozi
razduženi i vraćeni Fondu zdravstva, te pošto je okrivljeni tada bio na
izdržavanju kazne zatvora od 09.04.2012.g. uputio je G. da kontaktira njegovu
porodicu da bi oni stupili sa njim u kontakt i saznali kome je isplatio novac
ili da sačeka da R. dođe iz zatvora da bi on provjerio te činjenice. Kasnije
je saznao da je G. prijavio slučaj u policiji i da je naknadno htio da povuče
prijavu ali mu to nije prihvaćeno.
Iz potvrde o privremenom oduzimanju predmeta Ispostave Rožaje Ku. br. 77 od
01.06.2012.g., vidi se da su od službenika Fonda zdravstva oduzeta tri
kreditna naloga na ime M. B..
Iz kreditnog naloga Republičkog Fonda za zdravstveno osiguranje-PJ Rožaje br.
533202, 533203 i 533217 od 14.02.2012.g. , vidi se da je nalog br. . 533202,
da je izdat od Republičkog fonda zdravstva dana 14.02.2012.g. na ime Marine
Bulatović u iznosu od 160,00 eura, da je nalog br. 533203, izdat od
Republičkog fonda zdravstva dana 14.02.2012.g. na ime M. B. u iznosu od 22,00
eura i da je nalog br. 533217 izdat od Republičkog fonda zdravstva dana
14.02.2012.g. na ime M. B. u iznosu od 15,00 eura, te da je na navedenim
nalozima utisnut pečat pošte Rožaje 16.03.2012.g. i da je iste potpisao
primalac nečitkim potpisom, stim što je na dva naloga potpis stavljen iznad
datuma valute.
Iz spiska uputnica br. 86. Republičkog fonda za zdravstveno osiguranje -PJ
Rožaje od 07.02.2012.g., vidi se da je isti sačinio Fond zdravstva PJ Rožaje i
da je pod red.br. 93, 94 i 99 upisano ime i prezime korisnika isplate M. B. na
iznose od 160,00 eura, 22 eura i 15 eura.
Iz spiska zaduženja reona uputnicama od 12.03.2012.g., Pošte Rožaje, vidi se
dase isti odnosi na reon br.7, da je isti zadužio poštar sa šifrom 00783 i da
je pod red.br. 41,42 i 44 navedeno ime primaoca M.B. na iznos od 160,00 eura,
22,00 eura i 15,00 eura.
Iz dnevnika Pošte Rožaje isplaćenih uputnica i lista razduženja poštonoše
uputnicama od 16.03.2012.g. , vidi se da se isti odnose na poštara - radnika
sa šifrom 00783 i da je pod red.br. 25, 26 i 27 dnevnika navedeno da je M. B.
isplaćen iznos od 160,00 eura, 22,00 eura i 15,00 eura i da je poštonoša
razdužen uputnicama 16.03.2012.g. koju je potpisao R. A..
Iz izvoda iz kaznene evidencije na ime R. A., vidi se da je isti osudjivan
presudom Osnovnog suda Rožaje K.br. 102/91 od 08.12.1993.g. zbog krivičnog
djela iz čl. 153. st. 1. na kaznu zatvora u trajanju od 3 mjeseca, presudom
Osnovnog suda Rožaje K.br. 72/09 od 09.07.2009.g. zbog krivičnog djela iz čl.
414/1 KZ RCG na kaznu zatvora u trajanju od 95 dana, presudom Osnovnog suda
Rožaje K.br. 147/09 od 26.10.2009.g. zbog krivičnog djela iz čl. 414/1 KZ na
kaznu zatvora u trajanju od 60 dana i presudom Osnovnog suda Rožaje K.br.
104/11 od 23.09.2011.g. zbog kriv. djela iz čl. 414. st. 1. KZ, na kaznu
zatvora u trajanju od 3 mjeseca.
Cijeneći odbranu okrivljenog i sve izvedene dokaze kako pojedinačno, tako i u
međusobnoj vezi u smislu čl. 370. st. 3. Zakonika o krivičnom postupku (ZKP),
sud je nesumljivo utvrdio činjenično stanje kao u dispozitivu ove presude.
Utvrđeno činjenično stanje prouizilazi iz dokaza izvedenih u postupku a
djelimično nalazi oslonca i u iskazu okrivljenog.
Naime, okrivljeni ne spori da radi kao dostavljač u Pošti Crne Gore DOO
Podgorica - Centar pošta Rožaje, i da je njegova šifra zaduženja 00783.
Nespori da je Fond zdravstva PJ Rožaje dostavio pošti Rožaje kreditne naloge
za isplatu određenih iznosa i da je on zadužio tri kreditna naloga br. 533202
od 14.02.2012.g. na iznos od 160,00 eura, br. 533203 od 14.02.2012.g. na iznos
od 22,00 eura i br. 533217 od 14.02.2012.g. na iznos od 15,00 eura, kao i
navedeni iznos novca, na ime isplate putnih troškova M.B., te da je ove naloge
isplatio njegov brat Z. M. mužu G. dana 14.06.2012.g.
Iskaz okrivljenog u ovom dijelu, sud je prihvatio kao jasan, objektivan i
uvjerljiv, obzirom da je isti potkrijepljen dokazima izvedenim u postupku,
tako da nema sumnje u drugačije činjenično stanje.
Međutim, okrivljeni se brani da navedene naloge nije zadužio 12.03.2012.g.,
već 16.03.2012.g. i da dana 16.03.2012.g. nije razdužio iste kao isplaćene
stranci sa potpisom primaoca, da nije prisvojio novac od ovih naloga, niti je
stavio nečitak potpis na isti i razdužio naloge, već je naloge prvo vratio
Fondu zdravstva krajem marta ili početkom aprila mjeseca sa konstatacijom da
je dostava pokušana a imenovana ne postoji na datoj adresi, te da je ponovo
zadužio ove naloge početkom aprila mjeseca kada je fond ponovo dostavio iste
pošti a zatim otišao na izdržavanje kazne i kada se vratio lično je isplatio
ove kreditne naloge M. suprugu G.B. dana 14.06.2012.g.. nakon čega je iste
razdužio u Pošti.
Iskaz okrivljenog, u ovom dijelu, sud nije prihvatio obzirom da je isti
neobjektivan, neuvjerljiv i opovrgnut dokazima izvedenim u postupku, a
djelimično protivrečan sam sa sobom, jer je na istom pretresu izmijenio iskaz,
ističući da on nije isplatio ove naloge G., već njegov brat Z. dana
14.06.2012.g., jer je tada bio u zatvor a da mu je G. kasnije avgusta mjeseca
potpisao jedan indigovani primjerak pod datumom 14.06.2012.g. i da naloge nije
vraćao Fondu zdravstva, nego pošti, a pošta ih je vratila Fondu nakon čega ih
je on ponovo zadužio, tako da je očigledno da okrivljeni sa ovakvom odbranom
smišljeno i sračunato nastoji da izbjegne krivično pravnu odgovornost.
Naime, iz iskaza svedoka - oštećenog G. B., utvrđeno je da je negde oko
20.01.2012.g. predao u Fond zdravstva područna jedinica Rožaje dokumentaciju
za isplatu putnih troškova za njegovu suprugu M. B. koja je umrla
09.01.2012.g. Pošto mu troškovi nijesu isplaćeni u roku od 3 mjeseca, krajem
aprila mjeseca je pošao u Fond zdravstva PJ Rožaje, gdje su mu rekli da su
naloge za isplatu predali pošti, pa je pošao kod upravnika Pošte Rožaje, koji
mu je rekao da je pošta primila naloge i novac marta mjeseca i da je sa istim
bio zadužen okrivljeni koji radi kao dostavljač u pošti Rožaje . Takođe mu je
rekao da je okrivljeni uručio stranci novac i razdužio naloge i novac u pošti.
Pošto nije našao okrivljenog da bi ga pitao kome je ispaltio novac, jer njemu
nije novac ipslatio, ponovo je pošao kod upravnika pošte i potpisao prijavu
radi provjere tih činjenica, nakon čega je dana 14.06.2012.g. kod njega došao
brat okrivljenog Z. i isplatio mu 197.,00 eura naime neisplaćenih naloga.
Nakon toga avgusta mjeseca 2012.g. je Rajku potpisao neovjerene kopije naloga
pod datumom 14.06.2012.g. kako je on to tražio, a orginalne primjerke nije
potpisivao.
Iskaz ovog svedoka, sud je prihvatio kao jasan, objektivan i uvjerljiv,
obzirom da je isti potrkrijepljen iskazom svedoka S. Dž. i ostlaim izvedenim
dokaziama.
Iz iskaza svedoka S. Dž., utvrđeno je da je dana 10.03.2012.g. pošta zadužila
od Fonda zdravstva kreditne naloge br. 533202, br. 533203, br. 533217 od
14.02.2012.g. na ime M. B., sa spiskom uputnica br. 86. od 07.02.2012.g. Da je
ove kreditne naloge i novac zadužio okrivljeni koji radi kao dostavljač, dana
12.03.2012.g., zajedno sa spiskom zaduženja i uputnicama . Da je okrivljeni
dana 16.03.2012.g. razdužio pošti navedene naloge kao isplaćene stranci sa
potpisom primaoca i uz razdužene orginalne naloge je predao pošti i spisak
razduženja tj. dnevnik isplaćenih uplatnica sa listom razduženja od
16.03.2012.g. koju je lično potpisao, u kojima je naveo da je M. isplatio
iznos po navedenim nalozima pod red.br. 25,26, 27, nakon čega je pošta
navedene naloge vratila fondu zdravstva kao dokaz da je izvršena isplata po
istim. Iz iskaza ovog svedoka, takođe je utvrđeno da okrivljeni nije
obavijestio poštu da je stranka nepoznata na datoj adresi niti je vraćao
naloge pošti sa naznakon da je stranka nepoznata na datoj adresi, već ih je
vratio kao naloge koji su isplaćeni stranci i potpisani od iste. Da se dana
16.04.2012.g. Goran Bulatović interesovao u vezi isplate putnih troškova za
svoju pok. suprugu, pa je istom kazao da je poštar navedene naloge razdužio
kao isplaćene, što je Goran negirao i slučaj prijavio nadležnom organu, jer mu
novac nije isplaćen.
Iskaz ovog svedoka, sud je prihvatio kao objektivan i uvjerljiv, jer je isti
potkrijepljen iskazom svedoka G. B. i navodima iz pisanih dokaza.
Da je Republički fond zdravstveno osiguranje PJ Rožaje dostavilo pošti Rožaje
kreditne naloge br. 533202, 533203 i 533217 od 14.02.2012.g., u ukupnom iznosu
od 197,00 eura sa spiskom uputnica br. 86. na ime M.B. utvrđuje se iz
navedenih naloga i spiska uputnica koje je sud prihvatio kao jasne, određene i
potkrijepljene ostalim izvedenim dokazima, a što ne spori ni okrivljeni.
Da je Pošta Rožaje zadužila okrivljenog sa navedenim kreditnim nalozima i
novcem, utvrđuje se iz spiska zaduženja reona uputnicama od 12.03.2012.g. Ovaj
dokaz, sud je prihvatio kao jasan, određen i potkrijepljen ostalim izvedenim
dokazima i iskazom okrivljenog.
Da je okrivljeni razdužio navedene kreditne naloge u pošti Rožaje dana
16.03.2012.g., kao isplaćene stranci,sa nečitkim potpisom primaoca, utvrđuje
se iz denvnika pošte Rožaje,isplaćenih uputnca i lista razduženja poštonoše
uputnicama od 16.03.2012.g. koje je potpisao okrivljeni. Ovaj dokaz sud je
prihvatio kao jasan i određen, jer je isti potvrđen ostalim izvedenim
dokazima.
Iz izvoda iz kaznene evidencije na ime okrivljenog, utvrđeno je da je isti
osudjivan presudom Osnovnog suda Rožaje K.br. 102/91 od 08.12.1993.g. zbog
krivičnog djela iz čl. 153. st. 1. na kaznu zatvora u trajanju od 3 mjeseca,
presudom Osnovnog suda Rožaje K.br. 72/09 od 09.07.2009.g. zbog krivičnog
djela iz čl. 414/1 KZ RCG na kaznu zatvora u trajanju od 95 dana i presudom
Osnovnog suda Rožaje K.br. 147/09 od 26.10.2009.g. zbog krivičnog djela iz čl.
414/1 KZ na kaznu zatvora u trajanju od 60 dana, presudom Osnovnog suda Rožaje
K.br. 104/11 od 23.09.2011.g. zbog kriv. djela iz čl. 414. st. 1. KZ, na kaznu
zatvora u trajanju od 3 mjeseca. Ovaj dokaz, sud je prihvatio jer je isti
izdat od nadležnog organa, koje činjenice nespori ni okrivljeni.
Iz ovakvog iznijetog i utvrđenog činjeničnog stanja, nesumljivo proizilazi da
je okrivljeni dana 16.03.2012.godine u Rožajama kao odgovorno lice -
dostavljač u privrednom društvu - Pošti Crne Gore DOO Podgorica - Centar pošta
Rožaje, u namjeri da sebi pribavi protivpravnu imovinsku korist , prisvojio
novac koji mu je povjeren na radu u iznosu od 197,00 eura, na način što
suprugu pok.M.B., G. B. nije isplatio novac po kreditnim nalozima Republičkog
fonda zdravstveno osiguranje-Područne jedinice Rožaje br., 533202 od
14.02.2012.g.godine na iznos od 160,00 eura, br. 533203 od 14.02.2012.g. na
iznos od 22,00 eura i br. 533217 od 14.02.2012.g. na iznos od 15,00 eura, već
je u navedene službene isprave - kreditne naloge unio neistinite podatke kao
da je primalac podigao novac, tako što je u rublici "potpis primaoca" stavio
nečitak potpis iako mu novac nije predao, već je isti zadržao za sebe, nakon
čega je kod navedenog Privrednog društva razdužio naloge kao da su isti uredno
isplaćeni.
Dakle u postupku je utvrđeno da je okrivljeni u nameri da sebi pribavi protiv
pravnu imovinsku korsit prisvojio novac koji mu je povjeren na radu u
privrednom društvu, pa su u njegovim radnjama sadržani bitni elementi
krivičnog djela zloupotreba položaja u privrednom poslovanju iz čl. 272. st.
2. u vezi st. 1. KZ, a ne krivično djelo zloupotreba položaja u privrednom
poslovanju iz čl. 272. st. 1. KZ za koje je optužen. Pošto sud nije vezan za
predlog tužioca u pogledu pravne ocjene djela, to je sud izmijenio pravnu
kvalifikaciju ovog krivičnog djela.
U postupku je takođe utvrđeno da je okrivljeni falsifikovao službene isprave -
navedene kreditne naloge u kojima je unio neistinite podatke, kao da je
primalac podigao novac i potpisao naloge, tako što je u rubrici "potpis
primaoca" stavio nečitak potpis primaoca, a novac mu nije predao, već je isti
prisvojio za sebe. Pošto je radnja falsifikovanja službene isprave predhodila
protivpravnom prisvajanju novca i predstavlja sastavni element obiležja
krivičnog djela zloupotrebe položaja u privrednom poslovanju, to u konkretnom
slučaju nema sticaja između krivičnog djela zloupotreba položaja u privrednom
poslovanju iz čl. 272. st. 2. u vezi st. 1. KZ i krivičnog djela
falsifikovanje službene isprave iz čl. 414. st. 3. u vezi st. 1. KZ, već se
radi o prividnom sticaju po osnovu supsidijernosti.
Sa navedenih razloga, sud je djelimično izmijenio činjenični opis djela, kao u
dispozitivu ove presude i prilagodio ga utvrđenom činjeničnom stanju,
smatrajući da time nije povrijeđen identitet optužbe i presude. Takođe sud je
izmijenio i pravnu kvalifikaciju djela, kao u dispozitivu ove presude, jer je
našao da su u radnjama okrivljenog sadržani samo bitni elementi krivičnog
djela zloupotreba položaja u privrednom poslovanju iz čl. 272. st. 2. u vezi
st. 1. KZ, jer radnja falsifikovanja službene isprave predstavlja sastavni
element obeležja krivičnog djela zloupotreba položaja u privrednom poslovanju,
te se radi o jednom djelu.
Cijeneći psihički odnos okrivljenog prema učinjenom krivičnom djelu, sud je
našao da je isti bio svjestan svog djela tj. svjestan da na opisani način
unosi neistinite podatke u službene isprave, a zatim protivpravno prisvaja
novac koji mu je povjeren na radu i to je htio, pa je postupao sa umišljajem.
Pravnom ocenom utvrđenog činjeničnog stanja, sud je našao da su u radnjama
okrivljenog sadržani svi bitni elementi krivičnog djela zloupotrebe položaja u
privrednom poslovanju iz čl. 272. st. 2. u vezi st. 1. KZ.
Sa navedenih razloga, sud nije prihvatio tezu odbrane branioca okrivljenog da
u postupku nije dokazano da je njegov branjenik nije izvršio navedeno krivično
djelo.
Za izvršeno krivično djelo, sud je okrivljenog oglasio krivim i osudio ga na
kaznu zatvora u trajanju od 105 dana.
Prilikom odlučivanja o izboru vrste i visine kazne, sud je imao u vidu sve
okolnosti koje utiču da kazna bude veća ili manja, pa je okrivljenom od
olakšavajućih okolnosti cijenio njegove porodične prilike - otac dvoje
maloletne djece, siromašno imovno stanje i činjenicu da se oštećeni G.B. nije
pridružio krivičnom gonjenju ODT-a, dok je kao otežavajuću okolnost cijenio
njegovu raniju osuđivanost.
Cijeneći navedene okolnosti kao i držanje okrivljenog nakon izvršenog djela,
okolnosti pod kojima je djelo izvršeno, stepen nastupjele posledice, sud je
našao da je imalo mjesta izricanju ovakve vrste i visine kazne, ubijeđen da je
izrečena kazna zatvora u naznačenom trajanju srazmjerna težini učinjenog
krivičnog djela i stepenu krivice okrivljenog i dovoljna za ostvarenje svrhe
kažnjavanja iz čl. 32. KZ u okviru opšte svrhe krivičnih sankcija iz čl. 4.
istog zakona.
Na osnovu čl. 229. u vezi čl. 226. st. 2. tač. 9. i st. 3. ZKP, sud je
obavezao okrivljenog da plati ovome sudu na ime troškova krivičnog postupka
paušalni iznos od 30,00 eura.
Odštetnog zahtjeva nije bilo.
Sa izloženog odlučeno je kao u dispozitivu ove presude.
OSNOVNI SUD U ROŽAJAMA, dana 27.09.2012.g.
Zapisničar, S U D I J A,
Aida Luboder s.r. Milosav Zekić s.r.
PRAVNA POUKA: Protiv ove presude može se izjaviti žalba u roku od 8 dana od
dana prijema iste i to Višem sudu u Bijelom Polju, a preko ovog suda.