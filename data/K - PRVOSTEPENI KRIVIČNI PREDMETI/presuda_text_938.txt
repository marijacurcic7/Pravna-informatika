K.br.137/11
U IME CRNE GORE
Osnovni sud u Pljevljima, kao prvostepeni krivični sud po sudiji Ljiljani
Popović, uz sudjelovanje zapisničara Zore Leković, u krivičnom predmetu protiv
optuženog Ć.G. iz P., koga brani advokat D. M. iz P., zbog krivičnog djela
napad na službeno lica u vršenju službene dužnosti iz čl.376 st.3 u vezi st. 2
i 1 Krivičnog zakonika po optužnom predlogu ODT Pljevlja Kt.br.114/11 od
14.05.2011.godine , nakon održanog glavnog i javnog pretresa u prisustvu
zamjenika ODT Pljevlja Gačević Božidarke , oštećenih S. Lj. i P. R., optuženog
Ć.G. i njegovog branioca advokata D. M. dana 07.09.2011.godine, donio je i
javno objavio
P R E S U D U
Optuženi Ć.G., JMBG ...., od oca M. i majke R. rodjene R., rodjen u P. dana
.....godine sa prebivalištem u selu B., Opština P., državljanin CG, oženjen,
bez djece, nezaposlen, pismen, završio osnovnu školu, vojsku služio u
Djakovici 1998/99, vodi se u VE, srednjeg imovnog stanja, osudjivan.
K R I V J E
Što je :
dana 17.04.2011.godine oko 02,15 časova na kružnom putu u neposrednoj blizini
stovarišta "Gama - com" u Pljevljima napao i prijetio da će napasti na
službena lica OPS UP - PJ P. - oštećene P. R. i S. Lj. u vršenju poslova javne
bezbjednosti, na način što je dok su oštećeni policajci vršili kontrolu PMV
marke "P." reg.br. .... kojim je upravljao B.V. iz P., okrivljeni izašao iz
vozila i oštećenim uputio prijetnje "šta oćete noćas pičke jedne, puštite
čovjeka kući, da vidim ta muda koja će ga noćas zatvoriti, ovo će vam zadnja
smjena biti", nakon čega ga je oštećeni policajac P. R. upozorio da se udalji
od vozila dok ne završe službenu radnju i da prestane sa vrijedjanjem našto je
okrivljeni nastavio da prijeti govoreći " jebaću vam majku, razdužiću vas,
vidjećete gdje ćete sjutra raditi, gdje ste to noćas našli pičke jedne" pa
kada ga je oštećeni S. Lj. ponovo upozorio da se udalji od službenog vozila
okrivljeni mu je rekao "neću pičko jedna" i stisnutom pesnicom desne ruke
udario S. u predjelu usta i nosa dok ga je lijevom rukom uhvatio za službenu
uniformu -jaknu i pocijepao je uzduž od vrata prema struku govoreći " sve ću
vas poklati pičke jedne" nanijevši tom prilikom oštećenom S.Lj. lake tjelesne
povrede u vidu kontuzija gornje usne sa krvnim podlivom 1 x 1 cm i kontuzija
nosa,
čime je izvršio krivično djelo napad na službeno lice u vršenju službene
dužnosti iz čl.376 st.3 u vezi st.2 i 1 Krivičnog zakonika,
pa ga sud na osnovu već citiranog zakonskog propisa te primjenom članova
4,5,13,15,32,33,36,42,45, 46 i 51 Krivičnog zakonika, te čl.226, 229 i 374
ZKP-a
O S U DJ U J E
Na kaznu zatvora u trajanju od 3 (tri) mjeseca u koju kaznu mu se ima
uračunati vrijeme provedeno u pritvoru od 17.04.2011.godine do
04.05.2011.godine.
Optuženi je dužan platiti ovom sudu na ime troškova krivičnog postupka iznos
od 224,00 eura kao i na ime paušala iznos od 40,00 eura, a ovo u roku od
15.dana po pravosnažnosti presude pod prijetnjom prinudnog izvršenja.
Imovinsko pravnog zahtjeva nije bilo.
O b r a z l o ž e nj e
Osnovno državno tužilaštvo u Pljevljima optužnicom Kt.br.114/11 od
14.05.2011.godine optužilo je Ć.G. iz P., da je izvršio krivično djelo napad
na službeno lice u vršenju službene dužnosti iz čl.372 st.3 u vezi st.2 i 1
Krivičnog zakonika a na način, mjesto i vrijeme bliže opisano izrekom ove
presude. Na glavnom pretresu zamjenik ODT Pljevlja je izmijenio optužnicu u
optužni predlog Kt.br.114/11 od 14.05.2011.godine s tim što je opis krivičnog
djela i kvalifikacija krivičnog djela ostali isti i u završnoj riječi ostajući
pri podnijetom optužnom predlogu protiv optuženog Ć.G. za krivično djelo napad
na službeno lice u vršenju službene dužnosti iz čl.376 st.3 u vezi st.2 i 1
Krivičnog zakonika i predložio da sud optuženog oglasi krivim i osudi na
minimalnu kaznu zatvora predvidjenu za ovo krivično djelo tj. kaznu zatvora od
šest mjeseci jer je izvedenim dokazima na glavnom pretresu na nasumnjiv način
utvrdjeno da je okrivljeni počinio krivično djelo koje mu je optužbom
stavljeno na teret imajući u vidu i cijeneći izjave saslušanih svjedoka -
oštećenih kao i nalaz i mišljenje sudskog vještaka dr. M.P. te da će sud
prilikom donošenja odluke imati u vidu sve olakšavajuće i otežavajuće
okolnosti na strani optuženog, od olakšavajućih okolnosti sud će cijeniti
priznanje okrivljenog, iskreno kajanje a od otežavajućih okolnosti da je
okrivljeni više puta dolazio u sukob sa zakonom, da je kritične večeri izrazio
upornost i drskost u izvršenju krivičnog djela te da je oštećenom Stevanović
Ljubiši nanio lake tjelesne povrede.
Oštećeni S.Lj. i P.R.su se pridružili krivičnom gonjenju protiv optuženog
ističući da imovinsko pravni zahtjev ne postavljaju.
Optuženi Ć.G. u odbrani u UP -PJ P. datoj u prisustvu branioca kao i pred
istražnim sudijom navodi da je dana 17.04.2011.godine do 02,00 časova sa
komšijom B. V. sjedio u lokalu "K. Č." koji se nalazi u objektu A. gdje su
popili 5-6 piva i kad su izašli iz kafane sjeli su u Veskovo PMV marke "P." i
pošli na B. gdje žive i odmah ispod raskrsnice kod A. na proširenju iznad
stovarišta "G.-k." zaustavila ih je saobraćajna patrola policije i u momentu
zaustavljanja on se nalazio na mjestu suvozača. Dalje navodi da kada je V.
zaustavio vozilo prišao je policajac R. P. i zatražio vozačku i saobraćajnu
dozvolu od V. a zatim naredio V. da podje sa njim do službenog vozila što je
V. i učinio. V. se zadržao 5 do 6 minuta sa patrolom kod njihovog službenog
vozila a on je sjedio u V. vozilu a potom izašao iz vozila i zamolio policajce
P. i S. koje inače poznaje da puste B., da ga ne privode u policiju i da će
uzeti taksi i otići kući posle čega mu se policajac S. obratio riječima " ko
tebe šta pita, šta se ti miješaš" i nakon što ga je policajac S.upozorio da se
nemiješa on je krenuo prema V.vozilu da bi uzeo ključ i zaključao vozilo ali
je dok je išao prema vozilu zapeo nogom za neko parče armature koje se
nalazilo u blizini vozila posle čega je pao i licem udario u šljunak koji se
nalazio pored asvalta. Optuženi je dalje u odbrani naveo da se odmah posle
pada pridigao a da je nedugo zatim došla patrola inteventne policije sa
vozilom i naredila mu da sjedne sa njima u vozilo što je i uradio a potom je
priveden u stanicu policije gdje je zadržan i u prisustvu branioca mu uručeno
rješenje o zadržavanju. Tvrdio je da nije psovao niti vrijedjao policajce niti
je udario policajca S. niti mu pocijepao uniformu te da mu je žao što je došlo
do nesporazuma sa policajcima P. i S. jer ih dobro poznaje i smatra da je sa
njima prijatelj. Na glavnom pretresu priznao je izvršenje krivičnog djela i
svoju krivicu navodeći da mu je žao što je do ovoga došlo jer sa sa oštećenim
bio u dobrim odnosima te da se nada da će i dalje sa njima biti u dobrim
odnosima a te noći je bio u alkoholisanom stanju zbog toga što je sjutradan
trebao da ide na operaciju obzirom da je 12 godina u braku a nema djece kao i
da se u potpunosti nesjeća dogadjaja ali misli da nije to bilo baš tako
dramatično. Kazao je da se kaje i izvinjava oštećenim i da je odbranu u
policiji dao u alkoholisanom stanju i da se u opšte ne sjeća šta je govorio u
toj odbrani ali ostaje pri priznanju krivičnog djela i krivice, priznaje
dogadjaj i misli da nije namjerno udario oštećenog S. niti imao namjeru da ga
povrijedi niti je oštećene namjerno vrijedjao već je to bila "pjanska" a ne
sjeća se da je Stevanoviću pocijepao službenu uniformu.
U završnoj riječi branilac optuženog je istakao da poslije provedenog dokaznog
postupka odluku o krivici optuženog ostavlja na odluku sudu za krivično djelo
koje mu je stavljeno na teret te da ukoliko sud ocijeni da je optuženi kriv
moli i predlaže da prilikom odredjivanja vrste i visine kazne sud istu ublaži
u granicama koje zakon propisuje jer bi se u ovom slučaju i ublaženom kaznom
sigurno postigla svrha kažnjavanja, te da je olakšavajućih okolnosti na strani
optuženog više a to su njegovo korektno držanje pred sudom, izraženo kajanje,
izvinjenje oštećenim sa kojima je i posle dogadjaja upostavio korektne odnose
te da je nakon dogadjaja ostavio alkohol i da zbog dogadjaja nije otišao na
operaciju kao i da sud ima u vidu da su se stekli zakonski uslovi za
rehabilitaciju osuda pa se u tom slučaju smatra neosudjivanim.
Optuženi Ć.G. je u završnoj riječi usvojio odbranu svog branioca.
U dokaznom postupku sud je saslušao svjedoke – oštećene S.Lj.i P. R., pročitao
iskaz svjedoka B.V., pročitao nalaz i mišljenje vještaka dr. P.M., pročitao
izvještaj ljekara specijaliste Opšte bolnice P. od 17.04.2011.godine, izvršio
uvid u fotoelaborat UP - PJ P. broj154/11 od 17.04.2011.godine i pročitao
izvod iz KE za optuženog.
Nakon provedenog dokaznog postupka i ocjene izvedenih dokaza i to kako svakog
pojedinačno tako i u medjusobnoj povezanosti a pri tom cijeneći priznanje
optuženog sud je utvrdio činjenično stanje bliže opisano izrekom ove presude.
Naime, Osnovno državno tužilaštvo stavlja na teret optuženom Ć.G.izvršenje
krivičnog djela napad na službeno lice u vršenju službene dužnosti iz čl.376
st.3 u vezi st.2 i 1 Krivičnog zakonika kako je to bliže opisano izrekom ove
presude. Optuženi Ć.G. priznaje izvršenje krivičnog djela i krivicu navodeći
da je kritične prilike bio u alkoholisanom stanju da nije imao namjeru da
povrijedi oštećene niti ih je namjerno vrijedjao te da se ne sjeća da je
oštećenom S. pocijepao službenu uniformu kao i da mu je žao zbog dogadjaja
koji po njegovom mišljenju nije baš tako dramatičan a sa oštećenim je bio u
dobrim odnosima prije dogadjaja te da se nada da će sa njima biti u dobrim
odnosima i poslije ovog dogadjaja.
Cijeneći priznanje optuženog Ć. sud je njegovo priznanje prihvatio kao jasno i
istinito a isto je potvrdjeno iskazima oštećenih Pupović Rajka i S. Lj.. Naime
svjedoci-oštećeni P. R. i S. Lj., policajaci UP -PJ P. su izjavili da je
prilikom vršenja redovne kontrole saobraćaja na kružnom putu ispred stovarišta
"G.-k." dana 16/17.04.2011.godine oko 02,15 časova patrola interventnog voda
zaustavila PMV marke "P." reg.br. NK AF 252 kojim je upravljao Brašnjo Vesko
iz B. a na suvozačevom mjestu se nalazio optuženi Ć.. Dalje su kazali da ih je
interventna grupa pozvala da dodju na to mjesto radi alkotestiranja vozača pa
su dolaskom na lice mjesta i pristupili alkotestiranju vozača B.V. koji je tom
prilikom imao 1,93 promila alkohola u organizmu. Dalje su kazali da je nakon
toga sa vozačem B. V. oštećeni Pupović pošao do vozila B. kako bi privremeno
oduzeo vozačku dozvolu za koju je B. kazao da se nalazi u vozilu i kadu su
došli do vozila B. primijetili su Ć.G. da se nalazi pored parkiranog vozila
koji odmah počinje da im se obraća riječima "šta hoćete pičke jedne, pustite
čovjeka da ide kući, da vidim ta muda koja će ga noćas zatvoriti, sad ću da
zovem I.L., ovo će vam zadnja smjena biti." Oštećeni P. mu je tada rekao da se
odmakne od vozila dok završe službenu radnju a optuženi se oglušio o tu
njegovu naredbu i ponovo im uputio riječi " jebaću vam majku, razdužiću ja
vas, vidjećete gdje će te sjutra raditi." Kako B. nije pronašao vozačku
dozvolu u svom vozilu oštećeni P. mu je naredio da sjede u službeno vozilo što
je B.odbijao riječima " sestre mi moje sad ću vam pobjeći" ali je na drugo
upozorenje P. sjeo u službeno vozilo pored V. M. kojeg su ranije
alkotestirali. Oštećeni S.i P. su dalje istakli da im se optuženi Ć. tada
obraća riječima " gdje će te to njega noćas pičke jedne" i polazi prerma
službenom vozilu a oštećeni S.mu naredjuje da se udalji od službenog vozila a
Ć. tada upućuje S. riječi " e neću pičko jedna" i tada stisnutom pesnicom
desne ruke udara u predjelu nosa i usta S. a lijevom rukom ga hvata za
službenu jaknu i cijepa je od vrata prema struku a uz to govori " sve ću vas
poklati pičke jedne." Oštećeni su dalje kazali da je tada oštećeni P. prišao i
uhvatio optuženog za desnu ruku i naredio mu da prekine sa čupanjem jakne ali
je to Ć. odbio i nastavio da cijepa jaknu sve dok nije ocijepio jedno parče od
službene jakne dužine od 60 do 70 cm nakon čega oštećeni S. mobilnim telefonom
poziva patrolu interventne jedinice koja je ubrzo došla i odvela optuženog u
stanicu policije. Krim.tehničar je napravio fotoelaborat - fotografisao
oštećenog S. . Oštećeni Stevanović je kazao da je nakon toga otišao u hitnu
službu radi ukazivanja medecinske pomoći pošto je imao vidne povrede-jedan
hematom na gornjoj usni i na dijelu nosa.
Vještak dr. P. M. u svom nalazu i mišljenju a nakon uvida u medecinsku
dokumentaciju za oštećenog Stevanovića - izvještaj ljekara specijaliste
hirurga Opšte bolnice P. broj 107 od 17.04.2011.godine navodi da su u ovoj
medecinskoj dokumentaciji konstatovane povrede gornje usne i nosa te da u
kliničkom nalazu stoji : u predjelu gornje usne na srednjem dijelu manji
hematom 1 x 1 cm i bolna osjetljivost na palpaciju gornje usne i vrha nosa. U
dijagnozi stoji kontuzija gornje usne sa krvnim podlivom i kontuzija nosa. U
svom mišljenju vještak je istakao da se radi o lakim tjelesnim povredama koje
su mogle nastati jednim udarcom tupom silom moguće i pesnicom po predjelu
gornje usne i vrha nosa.
Sud u cjelosti prihvata kao objektivan i po pravilima struke dat nalaz i
mišljenje vještaka dr. P. M. koji nalaz i mišljenje ima utemeljenje u
medecinskoj dokumentaciji za oštećenog Stevanovića.
Kada se iskaz svjedoka oštećenih S. i P. dovede u vezu sa priznanjem optuženog
Ć.kao i kad se njihovi navodi da je optuženi pesnicom desne ruke jedanput
udario u predjelu lica - nosa i usta oštećenog S. i tako mu nanio povrede
dovedu u logičnu vezu sa objektivnim nalazom i mišljenjem vještaka dr. P.M.to
sud u cjelosti prihvata kao istinite i nepristrasne i iskaze svjedoka
oštećenih S. i P. o načinu i sredstvu zadobijanja povreda oštećenog S. kao i
lokaciji tih povreda. Oštećeni su tvrdili da je optuženi lijevom rukom
pocijepao službenu jaknu oštećenog S. tako što je ocijepio od iste jedno parče
dužine 60 do 70 cm kao i da je o tome sačinjen fotoelaborat pa i ove navode
oštećenih sud u cjelosti prihvata istinitim jer ih u potpusnosti potvrdjuje
fotoelaborat UP-PJ P. br. 154/11 od 17.04.2011.godine. Sud je kao istinite
prihvatio i iskaze oštećenih u odnosu na uvredljive riječi koje im je kritične
prilike uputio optuženi Ć. a koje su opisane izrekom ove presude jer je sud
mišljenja da oštećeni navodeći te uvredljive riječi nijesu htjeli da otežaju
položaj optuženog pred sudom već jednostavno ispričali samo ono i jedino ono
što se zaista i desilo odnosno vjerno su prenijeli riječi koje im je optuženi
kritične prilike uputio.
Dakle, priznanjem optuženog Ć. kao i izvedenim dokazima, prije svega iskazima
svjedoka oštećenih P. i S. čiji iskazi nijesu u suprotnosti u pogledu načina
nastanka povrede i vremenu nastanku povrede oštećenog S. sa objektivnim i
stručnim nalazom i mišljenjem vještaka dr. P. je na nesumnjiv način utvrdjeno
da je optuženi Ć.G. izvršio krivično djelo napad na službeno lice u vršenju
službene dužnosti iz čl.376 st.3 u vezi st.2 i 1 Krivičnog zakonika kako mu se
to javnom optužbom i stavlja na teret pa ga je sud kao umišljajnog učinioca
obzirom da je bio svjestan da riječi psovke i prijetnje upućuje ovlašćenim
policijskim službenicima u vršenju njihove službene radnje kao i da udaranjem
oštećenog S. i cijepanjem njegove službene odjeće napada službeno lice u
vršenju službene dužnosti ali je ipak sve to učinio, dakle djelovao je sa
direktnim umišljajem pa ga je sud oglasio krivim i osudio po zakonu.
Prilikom donošenja ovakve odluke sud je cijenio i iskaz svjedoka B. V. koji je
izjavio da je dana 17.04.2011.godine sjedio u lokalu "K.Č." i da je negdje oko
02,00 časova kretao se sa svojim PMV marke "P." a sa njim u vozilu bio
optuženi Ć.. K. se prema benzinskoj pumpi "M.p." zaustavila ga je saobraćajna
patrola i to policajci P. R.i S.Lj. i on se propisno zaustavio pored kolovoza
pa mu je policajac P. tražio dokumenta a on mu odgovorio " ajde pušti me pijan
sam" a P. mu rekao da je komandir naredio da ga alkotestira. Svjedok Brašnjo
je dalje kazao da je samostalno izašao iz vozila i otišao do službenog vozila
policije gdje ga je alkotestirao P. a optuženi je ostao pored njegovog vozila.
U momentu kad se vraćao vidio je da optuženi i policajac P. nešto razgovaraju
a u jednom momentu je vidio da policajac P. zavrće ruku optuženom i hvata ga
za vrat rukama i obara na haubu a policajac S. prilazi optuženom i nasrće na
njega i udara ga po glavi i tijelu pridružujući se P.. Svjedok B. je tvrdio da
se nalazio u blizini i da ni jednog momenta nije čuo da je optuženi vrijedjao
i omalovažavao policajace ali je P. bio agresivan i fizički nasrtao prema
optuženom. Dolazi inteventna jedinica i optuženog ubacuje u svoje vozilo "M.".
Nakon toga je i on priveden u policiju. Tvrdio je da optuženi nije udario
policajaca Stevanovića niti mu iscijepao jaknu dok je on bio prisutan na licu
mjesta niti je optuženi davao bilo kakav otpor policajcima.
Sud je cijenio iskaz svjedoka B. V. ali ga nije mogao prihvatiti kao
nepristrasan i istinit smatrajući da je ovaj svjedok ovakvim prikazivanjem
dogadjaja samo htio da pomogne optuženom- svom komšiji obzirom da obojica
stanuju u naselju B. kako bi optuženi olakšao svoj položaj pred sudom i
izbjegao krivično pravnu odgovornost. Na ovaj zaključak suda upućuje i navodi
ovog svjedoka da je oštećeni P. kritične prilike zavrtao ruku optuženom,
hvatao ga za vrat rukama i obarao na haubu a oštećeni S.udarao optuženog po
glavi i tijelu a ove navode svjedoka B. nepotvrdjuje ni sam optuženi. Da su
oštećeni postupali prema optuženom Ć. na način kako to opisuje svjedok B.
sigurno bi to optuženi Ć. izjavio. Iz ovih razloga sud nije mogao prihvatiti
iskaz svjedoka B. ni kao istinit ni kao objektivan.
Kako je sud optuženog Ć. G. oglasio krivim za krivično djelo napad na službeno
lice u vršenju službene dužnosti iz čl. 376 st.3 u vezi st.2 i 1 Krivičnog
zakonika to ga je i osudio po zakonu.
Prilikom odlučivanja o vrsti i visini kazne sud je cijenio sve okolnosti koje
utiču kako na vrstu tako i na visinu kazne. Optuženi Ć.G. je priznao izvršenje
krivičnog djela i svoju krivicu, izrazio kajanje i izvinio se oštećenim.
Uvijek je imao korektan odnos prema oštećenim što potvrdjuju i sami oštećeni.
Zbog kritičnog dogadjaja propustio je operaciju iako posle 12 godina braka
obzirom da nema djece trebalo je da ide na tu operaciju. Kritične prilike je
bio u alkoholisanom stanu. Nezaposlen je. Ove okolnosti sud je uzeo kao
osobito olakšavajuće okolnosti na strani optuženog i ublažio mu kaznu ispod
zakonom predvidjenog minimuma za ovo krivično djelo i izrekao mu kaznu zatvora
u trajanju od 3 mjeseca smatrajući da će se samo kaznom zatvora obzirom na
težinu krivičnog djela i društvenu opasnost istog i u ovom vremenskom trajanju
postići svrha kažnjavanja zakonom predvidjena i dovoljno uticati na optuženog
da više ne vrši krivična djela. U izrečenu kaznu optuženom je u smislu čl.51
Krivičnog zakonika uračunato vrijeme provedeno u pritvoru kako je to bliže
opisano izrekom ove presude.
Shodno čl.226 i 229 ZKP-a sud je obavezao optuženog da na ime troškova
krivičnog postupka plati iznos od 224,00 eura koji iznos čine nagrada i
naknada braniocu po sužbenoj dužnosti u UP PJ Pljevlja u iznosu od 125,00 eura
kao i naknada i nagrada vještaku medecinske struke u iznosu od 99,00 eura kao
i da na ime paušala plati ovom sudu iznos od 40,00 eura koji iznos je odmjeren
obzirom na dužinu trajanja, složenost i imovno stanje optuženog.
Imovinsko pravnog zahtjeva nije bilo.
OSNOVNI SUD U PLJEVLJIMA , dana 07.09.2011.godine.
Zapisničar, S u d i j a,
Zora Leković Ljiljana Popović
PRAVNA POUKA:
Protiv ove presude može se izjaviti žalba u roku od 8.dana
po prijemu iste Višem sudu B.Polje, a preko ovog suda.
DOSTAVITI:
1 x ODT Pljevlja
1 x Optuženom
1 x Braniocu optuženog