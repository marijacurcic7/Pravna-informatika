K. broj 554/09
U IME NARODA
OSNOVNI SUD U BARU, kao prvostepeni krivični, sastavljen u vijeću od sudije
Aleksandre Leković, kao predsjednika vijeća i sudija porotnika D. S. i J. F.
kao članova vijeća, sa zapisničarom Anom Stanišić, u krivičnom predmetu
okrivljenog B.M., zbog krivičnog djela - prevara iz čl.244. st.3 u vezi sa
st.1. Krivičnog zakonika, a po optužnici Osnovnog državnog tužioca u Baru
Kt.br.532/09 od 09.12.2009.godine, nakon održanog glavnog i javnog pretresa
dana 17.02.2010.godine u prisustvu zastupnika optužbe ZODT Zorana Vučinića i
okrivljenog, dana 18.02.2010.godine donio je i javno objavio
P R E S U DU
Okrivljeni: B.M., od oca V. i majke A., rodjene D., rodjen .......gdoine u
selu Glavaca, Opština Berane, sa prebivalištem u Baru, naselje ....., oženjen,
otac troje djece, nezaposlen, završio SSS, lošeg imovnog stanja, osudjivan
presudom Osnovnog suda Bijelo Polje K br. 556/92 od 12.02.2003.godine zbog
krivičnog djela iz čl. 145 st. 2 KZ RCG (teška krađa), i osudjen na novčanu
kaznu u iznosu od 300,000 dinara.
KRIV JE
Zato što je:
U septembru mjesecu 2007.godine u Baru, u namjeri da sebi pribavi protivpravnu
imovinsku korist, lažno prikazujući činjenicu da će da podigne kredit na svoje
ime u iznosu od 1.000 eura, doveo u zabludu i održavao u zabludu oštećenog
Đ.H. i naveo ga da mu kao žirant ovjeri i preda administrativnu zabranu za
kredit kod "Crnogorske Komercijalne banke", a potom je zabranu bez znanja
oštećenog iskoristio u postupku podizanja kredita na ime sada pokojnog B. G. u
Filijali "Crnogorske Komercijalne banke" u Mojkovcu na iznos od 5.000 eura,
koji kredit po njegovoj realizaciji nije vraćao i time na štetu oštećenog sebi
pribavio protivpravnu imovinsku korist u navedenom iznosu,
-​ čime je učinio krivično djelo – prevara iz čl. 244 st. 3 u vezi st. 1 Krivičnog zakonika. 
Pa ga sud primjenom čl. 4,32,36,42, 45 i 46 KZCG i čl.359,360 i 364 ZKP-a
O S U Đ U J E
Na kaznu zatvora u trajanju od 3 (tri) mjeseca
Okrivljeni je dužan da plati troškove krivičnog postupka u iznosu od 30 eura ,
u roku od 15 dana od dana pravosnažnosti presude pod prijetnjom izvršenja
O b r a z l o ž e n j e
Optužnicom Osnovnog državnog tužioca u Baru Kt.br.532/09 od 09.12.2009.godine,
okrivljenom je stavljeno na teret da je izvršio krivično djelo prevara iz čl.
244 st. 3 u vezi st. 1 Krivičnog zakonika.
Okrivljeni je u svojoj odbrani datoj na glavnom pretresu u bitnom naveo da su
tačni navodi iz optužnice. H. je zamolio da mu bude žirant i prvo mu je rekao
da treba da mu bude žirant na iznos od 1.000 eura. Pošao je u banku medjutim
nije mogao da podigne kredit na svoje ime i onda je podigao kredit na bratovo
ime i to kredit u iznosu od 5.000 eura. Nije rekao H. da će podići kredit na
bratovo ime. Iako je kredit glasio na ime njegovog brata, on je uzeo novac i
uredno vraćao kredit, možda skoro godinu dana. Tada je zapao u neku krizu i
nije mogao da vraća kredit. Rekao je H. da ima neki plac u Mojkovcu i da treba
da ga proda i da će mu onda vratiti pare, jer je u medjuvremenu kredit počeo
da se odbija od Đ. H. Medjutim, prodaja placa se otegla, onda je ostao i bez
posla i bez novca. Dan prije sudjenja sreo se sa H. i razgovarali su o tome da
on - okrivljeni uplaćuje rate i da mu vrati ovo što mu je dužan. Ne zna tačno
kada je H. rekao da je ustvari podigao kredit u iznosu od 5.000 eura. Od toga
što su H. odbili od plate nije mu ništa vratio. Nije mogao podići kredit kod
CKB jer nije primao platu kod njihove banke, a oni su davali kredit samo onima
koji primaju platu kod njih.
U dokaznom postupku sud je proveo sledeće dokaze: saslušan je oštećeni Đ.H.,
pročitana je kopija administrativne zabrane za žiranta Đ.H. od
17.09.2007.godine, kopija kartice promjena računa za period izmedju 01.01 i
06.07.2009.godine, kopija ugovora o kreditu zaključenog 08.10.2007.godine
izmedju "CKB banke" i korisnika B.G., izvještaj UP - PJ u Beranama br. 3470 sa
podavcima iz KE za okrivljenog od 04.11.2009.godine, pismo koje je upućeno
Graničnoj policiji u Ulcinju od 10.06.2009.godine i sporazum koji je potpisan
15.07.2009.godien izmedju oštećenog i okrivljenog.
Oštećeni Đ.H. je u svom iskazu datom u prethodnom postupku u bitnom naveo da
je pristao da B.M. bude žirant, ali za njega lično, a ne za neko drugo lice.
Njemu se B.M. žalio da teško živi i zamolio ga da mu bude žirant. Oštećeni je
popunio administrativnu zabranu, pozvao svoju koleginicu u Podgorici u Zavodu
za zapošljavanje i zamolio je završi posao u vezi sa ovjerom podataka u
Zavodu. Nakon 10 dana B.M. ga je zvao i zahvalio mu se, ali nije mu rekao koji
je iznos podigao, niti da je podigao kredit na ime svog brata, niti da je on
jedini žirant. Posebno nije znao da ima brata i da mu brat radi u Pograničnoj
policiji u Ulcinju, zajedno sa njim. Dakle, on je shvatio da okrivljeni želi
da podigne kredit u iznosu od 1.000 eura u Ulcinju preko CKB banke. Medjutim,
B. je u ime svoga brata podigao kredit u CKB u Mojkovcu u iznosu od 5.000
eura. Smatra se prevarenim zbog ovakvog odnosa B.M. prema njemu. U međuvremenu
je poginuo brat okrivljenog i u saznanju je da je porodica pok. brata B.
realizovala polisu osiguranja kod "Lovćen" u iznosu od 12.500 eura i
otpremninu zbog smrti radnika od 4.500 eura, a niko se od njih nije javio da
mu vrati kredit, a on svakomjesečno otplaćuje kredit u ime pok. brata B.M.
koga on nikad nije upoznao, niti zna da uopšte postoji. Na glavnom pretresu je
dodao da ga je početkom 2009.godine iz CKB banke u Mojkovcu pozvala službenica
i rekla mu da je on žirant B.G.u. Objasnio joj je preko telefona da nije njemu
žirant, jer takvog čovjeka ne poznaje već da je žirant B.M. i da pretpostavlja
da su oni braća. Tada mu je ova službenica rekla da je podignut kredit u
iznosu od 5.000 eura i da je on jedini žirant u tom kreditu. Zamolio ju je da
mu tada ne odbija ratu kako bi stupio u kontakt sa M. To je odmah i učinio,
pozvao je M. i pitao ga o čemu se radi. M. ga je zamolio i rekao da će odmah
da uplati ratu, i da se vide za 2 dana i da će mu objasni šta je bilo i kako
je bilo. Po dogovoru čekao ga je u V., međutim okrivljeni se nije pojavio.
Zvao ga je telefonom. Okrivljeni mu je rekao da je na godišnjem odmoru, da se
nešto ne osjeća dobro, ali da će doći kući i da će se vidjeti. Tog istog dana
28.01 kada ga je zvala gospodja Zindović iz CKB-a svratio je u banku da bi
provjerio šta je uradjeno, i službenici su mu dali obavještenje da mu sa ž.r.
skinuto 300 eura odjednom, a na ime pokojnog B.G.a. Tog istog dana je opet
nazvao ovu radnicu Z. iz CKB i pitao je zašto nije održala riječ, a ona mu je
rekla da ju je M. zvao i rekao joj da nema sredstva i da do kraja sledećeg
mjeseca neće moći da plati ratu. Nakon toga pokušao je više puta da kontaktira
M., više puta ga je zvao, tražio ga i po Baru i jedina mogućnost mu je bila
ostala da se obrati njegovom pretpostavljenom u policijskoj stanici u
Sukobinu. Napisao je pismo koje je predao uz krivičnu prijavu. Pošao je kod F.
i molio da to pismo preda M. Molio je i ovog F. iako je privatna stvar, da
posreduje nekako u ovom slučaju izmedju njega i M. kako bi prevazišli problem.
Banka, naravno za sve ovo vrijeme, od njegove plate odbija kredit i odbijeno
mu je nešto preko 2.000 eura. Želi da kaže da je on jedini čovjek u porodici
koji radi i održava petočlanu porodicu. Nakon što je predao ovo pismo njegovom
nadležnom, M. mu se javio telefonom i rekao mu je da je bolestan, da se nalazi
u Bolnici i da će sve da učini da mu vrati dug i da će da sredi sa bankom da
on-okrivljeni ubuduće plaća kredit i da se oštećeni oslobodi od te obaveze. To
je bilo negde u julu-avgustu 2009.godine, odnosno 15.07.2009.godine, kada su
on i M. potpisali sporazum-dogovor. Tada su se dogovorili da će M. sve da
učini, da mu do 01.08.2009 vrati prvu ratu, odnosno 600 eura, a ostatak duga
do 31.08.2009.godine. Taj sporazum su potpisali on i M. i njihove supruge.
Mislio je da je tog dana njegovim mukama došao kraj. Rekao je M.u da ukoliko
taj sporazum ne ispoštuje da će pokrenuti i podnijeti krivičnu prijavu protiv
njega i parnicu za naknadu štete. Okrivljeni to nije ispoštovao i podnio je
krivičnu prijavu i to prvi put u životu, to je uradio protiv svoje volje, ali
morao je to da uradi kako bi dobio naknadu štete. Dalje je naveo da je zaista
puno vjerovao M.u i da je bio sa njim u prijateljskim odnosima i sigurno da je
M. mogao kao čovjek da dodje da kaže da mu treba kredit za njegovog brata. I
dan danas mu nije jasno kako je mogao da mu uradi ovako nešto. Iako je supruga
pokojnog B.G.a primila naknadu štete zbog smrti Gorana u iznosu od 12.000 eura
nisu našli za shodno da taj novac uplate na ime tog kredita. On je pred
Osnovnom sudom u Ulcinju pokrenuo parnični postupak radi naknade štete.
Medjutim, i na tom ročištu nije uspio sa suprugom pokojnika da nadje
zajednički jezik. M. ga je dan prije pretresa zvao, popili su kafu i rekao je
da će da plati ovu sledeću ratu, koja iznosi nekih 130 eura i da će on to da
plati i da će ubuduće da otplaćuje. Žao mu je što je bio prinuđen podnese
krivičnu prijavu. Kao oštećeni nije se pridružio krivičnom gonjenju jer zna da
je M. starješina porodice i da ima dvoje djece. Samo traži od njega da vidi na
koji način će sa svojom porodicom da sredi i da mu vrati dug i da on spava
mirno. Imovinskopravni zahtjev je već postavio u pranici.
U kopiji administrativne zabrana žiranta za Đ.H.a od 17.09.2007.godine
utvrdjeno je da je ovjerena od strane Zavoda za zapošljavanje Crne Gore pod
br....... u kojoj su dati podaci o zaposlenom Đ.H., kao i mjesečni iznos plate
u iznosu od 514,48 eura.
U kopiji kartice promjena računa za period izmedju 01.01 i 06.07.2009.godine
utvrdjeno je da je radi naplate kredita B. V. Gorana obustavljena zarada -
naplata od žiranta Đ. H. i to: dana 28.01.2009.godine u iznosu od 300,00 eura,
dana 04.03.2009.godine u iznosu od 210,00 eura, 01.04.2009.godine u iznosu od
121,00 eura, dana 08.06.2009.godine iznos od 350,00 eura i dana
06.07.2009.godine iznos od 146,00 eura.
Iz kopije Ugovora o kreditu, zaključenog 08.10.2007.godine izmedju "CKB banke"
i korisnika B.G. utvrdjeno je da kredit podignut u iznosu od 5.000 eura na ime
B.G.
Iz izvještaja UP - PJ u Beranama br. ..... sa podavcima iz KE za okrivljenog
od 04.11.2009.godine utvrdjuje se da je B.M. do sada osudjivan presudom
Osnovnog suda Bijelo Polje K br. 556/92 od 12.02.2003.godine zbog krivičnog
djela iz čl. 145 st. 2 KZ RCG (teška krađa), i osudjen na novčanu kaznu u
iznosu od 300,000 dinara. Osuda brisana
Iz pisma koje je oštećeni uputio Graničnoj policiji u Ulcinju od
10.06.2009.godine utvrđeno je da je oštećeni više puta stupao u kontakt sa
okrivljenim koji je obećavao da će se vidjeti sa njim i objasniti mu o čemu se
radi i vratiti novac, međutim to nikada nije ispoštovao. Nakon toga oštećeni
je putem telefona pokušavao da stupi u kontakt sa okrivljenim, međutim B. nije
odgovarao na njegove pozive, a oštećeni nije mogao pronaći mjesto njegovog
stanovanja, pa je bio primoran da preko načelnika Ekspoziture granične
policije u Ulcinju uputi okrivljenom navedeno pismo.
U sporazumu koji je potpisan 15.07.2009.godine utvrdjuje se da je navedenog
dana zaključen sporazum izmedju okrivljenog B. i oštećenog Đ., a kojim je
predviđeno da M. vrati dug u iznosu od 1.127,00 eura koliko je odbijeno
oštećenom od plate za kredit koji je okrivljeni podigao na ime svog brata G.
Predviđena je i dinamika vraćanja i to prva rata u iznosu od 600 eura je
trebalo da okrivljeni vrati do 01.08.2009. godine, a ostali dug do 31.08.2009.
godine, kao i da okrivljeni u CKB banci u Mojkovcu sredi da on ubuduće
otplaćuje rate. Sporazum su potpisali okrivljeni, oštećeni i njihove supruge.
Ocjenom izvedenih dokaza nesporno je utvrdjeno da je okrivljeni izvršio
krivično djelo bliže opisano u izreci presude. Utvrđeno činjenično stanje iz
izreke presude nesporno je utvrđeno kako iz odbrane okrivljenog, tako i iz
jasnog, preciznog i detaljnog iskaza oštećenog Đ.H., te pismenih dokaza
provedenih na glavnom pretresu. Okrivljeni nije sporio da je podigao kredit na
ime svog brata i to u iznosu od 5.000 eura, a da je oštećenom rekao da će
podići hiljadu eura kredita na svoje ime. Tokom postupka je nesporno utvrđeno
da je okrivljeni zamolio oštećenog da mu bude žirant, te da je oštećeni Đ.H.
ovjerio i predao administrativnu zabranu za kredit kod CKB Banke, vjerujući da
će biti žirant lično okrivljenom i to za iznos od 1.000 eura. Nesporno je, a
što proizilazi iz iskaza oštećenog, da je sa okrivljenim bio u prijateljskim
odnosima i da je u njega imao puno povjerenje. Okrivljeni je potom zabranu,
bez znanja oštećenog, iskoristio u postupku podizanja kredita na ime sada
pokojnog B.G. u Filijali "Crnogorske Komercijalne banke" u Mojkovcu na iznos
od 5.000 eura, koji kredit po njegovoj realizaciji nije vraćao. Prema tome,
okrivljeni je lažno prikazujući da će podići kredit na svoje ime u iznosu od
1.000 eura doveo u zabludu oštećenog koji je ovjerio i predao administrativnu
zabranu za kredit, a potom ga i održavao u zabludi. Nesporno je da je oštećeni
stupao par puta u kontakt sa okrivljenim, kojom prilikom je B. obećavao da će
vratiti novac i dalje nastaviti da otplaćuje kredit, te da je čak i potpisao i
sporazum u tom pravcu, medjutim to nije učinio ni do okončanja glavnog
pretresa.
Sud smatra da je konkretnom prilikom okrivljeni postupao sa prevarnom namjerom
i da je lažnim prikazivanjem činjenica, postupajući na način kako je to bliže
opisano u izreci presude, doveo i održavao u zabludi oštećenog Đ.H., a pri tom
je sve vrijeme postupao sa namjerom da dogovor koji je imao sa oštećenim nikad
ne izvrši. Naime, okrivljeni je lažno prikazujući i iznos i nosioca kredita,
predočio oštećenom znatno manji iznos kredita, a zatim je pomoću regularne
administrativne zabrane do koje je došao na prevaran način, ostvario kredit od
5.000 eura, odnosno višestruko veći kredit od onog za koji navodio da mu je
potreban. Postupanje okrivljenog kao i njegovo ponašanje kada je izbjegavao
pozive oštećenog, može se tumačiti samo kao namjera da prevari oštećenog,
odnosno da ga dovede i održava u zabludi. Na navedeni način u radnjama
okrivljenog stekli su se svi bitni elementi bića krivičnog djela prevara iz
čl. 244 st. 3 u vezi sa st.1 Krivičnog zakonika CG. Okrivljeni je krivično
odgovoran i predmetno krivično djelo je izvršio s umišljajem, odnosno bio je
svjestan svog djela i htio je njegovo izršenje. Kao posledica radnji
okrivljenog nastupila je šteta na imovini oštećenog Đ.H. Kod okrivljenog je
postojala svijest o navodjenju na činjenje oštećenog kao i svijest da to čini
dovodjenjem u zabludu oštećenog, a sve u namjeri pribavljanja sebi
protivpravne imovinske koristi.
Sud je precizirao izreku presude na način što je u izreci dodao da je
okrivljeni lažno prikazao da će podići kredit u iznosu od 1.000 eura,
postupajući u namjeri da sebi pribavi protivpravnu imovinsku korist,
smatrajući da je ovakvom izrekom presude preciznije predstavljeno utvrdjeno
činjenično stanje, a da se navedenim preciziranjem ostaje u okviru istog
životnog dogadjaja i da se ne narušava identitet optužnice i presude.
Odlučujući o krivičnoj sankciji, sud je cijenio sve otežavajuće i olakšavajuće
okolnosti, pa je pridajući im potreban značaj i težinu, okrivljenog osudio na
kaznu zatvora u trajanju od 3 mjeseca. Na strani okrivljenog sud je kao
olakšavajuće okolnosti cijenio činjenicu da je oženjen, otac troje djece,
nezaposlen, lošeg imovnog stanja, dok je kao otežavajuću okolnost cijenio
činjenicu da je okrivljeni do sada osuđivan. Za krivično djelo prevara iz čl.
244 st.3 u vezi sa st.1 KZ propisana je kazna zatvora u trajanju od 1 do 8
godina. Imajući u vidu kvalitet olakšavajućih okolnosti, koje su po mišljenju
suda naročito olakšavajuće, sud je okrivljenom primjenom čl. 45 i 46 KZ
ublažio kaznu, smatrajući i da će se i sa ublaženom kaznom postići svrha
kažnjavanja. Sud smatra da je navedena kazna adekvatna težini učinjenog djela
i krivici optuženog, te da će se istom u dovoljnoj mjeri uticati na
okrivljenog da više ne vrši krivična djela i ostvariti svrha izricanja kazne.
Odluka o troškovima krivičnog postupka zasnovana je na odredbi člana. 202
ZKP-a pa je okrivljeni obavezan da plati troškove u ukupnom iznosu od 30 eura
koji troškovi se odnose na troškove rada suda određenih shodno trajanju
postupka, njegovoj složenosti i imovinskih prilika okrivljenog.
Na osnovu izloženog odlučeno je kao u izreci presude
OSNOVNI SUD U BARU
Dana 18.02.2010 godine
ZAPISNIČAR, PREDSJEDNIK VIJEĆA SUDIJA
Ana Stanišić Aleksandra Leković
PRAVNA POUKA:Protiv ove presude može se izjaviti žalba Višem sudu u Podgorici
u roku od 15 dana od dana prijema pismenog otpravka. Žalba se predaje ovom
sudu u dva primjerka.