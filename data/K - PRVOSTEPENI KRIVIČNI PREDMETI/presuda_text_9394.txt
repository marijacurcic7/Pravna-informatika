K.br. 224/04  
U IME NARODA  
OSNOVNI SUD U BARU,  kao prvostepeni krivični, u vijeću sastavljenom od sudije
Aleksandre Leković, kao predsjednika vijeća, i sudija porotnika Davidović
Stevana i Filipović Josipa, kao članova vijeća, sa zapisničarom Anom Stanišić,
u krivičnom predmetu okrivljene B.V., zbog krivičnog djela – prevara iz čl.
149 st. 4  u vezi sa st. 1  KZ RCG.u produženom trajanju i dr po optužnici
Višeg tužioca u P. Kt.br. 202/99 od 03.12.2010.godine, nakon održanog glavnog
javnog pretresa dana 18.12.2009.godine,  u prisustvu zastupnika optužbe ZODT
Tankosić Mirjane i branioca okrivljenog po službenoj dužnosti S. P., advokata
iz B. i u odsustvu okrivljene, dana 21.12.2009.godine  donio je i javno
objavio  
P R E S U D U  
Okrivljena B.V. , od oca M. i majke M., rodjene P., rodjena ...godine u N.,
nastanjena u B., penzioner, diplomirani ekonomista, udata, majka dvoje djece,
pismena, bez imovine, osudjivana presudom Opštinskog suda L. K br. 168/99 od
01.02.2001.godine, zbog krivičnog djela iz čl. 171/2 st. 1 KZ RC (prevara), na
kaznu zatvora u trajanju od 5 mjeseci,  presudom Okružnog suda u B. K br.
355/04 od 22.09.2005.godine, zbog krivičnog djela iz čl. 139 st. 1 tač. 5 KZ
RS, odbijena optužba i presudom Okružnog suda S. K br. 37/06 od
10.11.2006.godine, zbog krivičnog djela iz čl. 171 st. 3 u vezi st. 1 KZ RS
na kaznu zatvora u trajanju od 3 godine i 6 mjeseci  
I  
KRIVA JE  
Zato što je:  
1. U toku  1998.godine i 1999.godine u P. i B., u namjeri da sebi pribavi
protivpravnu imovinsku korist, lažnim prikazivanjem činjenica da je preduzeće
„R.“ iz B., čiji je vlasnik i direktor, platežno sposobno, dovela u zabludu
više preduzeća da joj na štetu svoje imovine daju raznu robu, a koju nije
platila u ugovorenom roku, već je kao garanciju plaćanja izdavala akceptne
naloge, niti je imala namjeru da je plati i ako je znala da je žiro-račun
njenog preduzeća u stalnoj blokadi od 19.07.1998.godine, i koju robu je
nadalje prodavala i dobijeni novac zadržala za sebe, pribavivši na taj način
za sebe imovinsku korist, i to:
          - akceptni nalog broj ... na iznos od 72.000,00 dinara sa datumom dospijeća 27.08.1999.godine u korist preduzeća AD I. M. „S. – Š.“ – Š., pribavivši na taj način sebi korist u iznosu od 6.135,49 €.
          - akceptni nalog br. ... na iznos od 82.390,00 dinara sa rokom dospijeća 20.09.1999.godine u korist preduzeća „T.“ iz P., pribavivši na taj način sebi korist u iznosu od 7.020,88  €.  
- čime je izvršila produženo krivično djelo - prevara iz čl. 244 st. 3 u vezi
sa st . 1 u vezi sa čl. 49 KZ CG  
2. Januara mjeseca 2001.godine u B., u namjeri da sebi pribavi protivpranu
imovinsku korist, lažnim prikazivanjem činjenica da je preduzeće „R.“ – B.,
čiji je vlasnik i direktor, platežno sposobno da preuzetu robu plati u
ostavljenom roku iako je znala da robu neće platiti, budući da je nad njenim
preduzećem pred Privrednim sudom u P. pod St br. ... donijeto rješenje dana
25.04.2000.godine  kojim je sproveden  i okončan stečajni postupak, dovela u
zabludu oštećenog PKB „O. P.“ iz B., da joj na štetu svoje  imovine po
otpremnici br. ... od 12.01.2001.godine isporuči raznu robu u vrijednosti od
456.225,89 dinara, sa rokom plaćanja 20 dana po preuzimanju robe putem
virmana, da bi, zaključno sa danom 22.02.2001.godine, uplatila iznos od
129,960,00 dinara, nakon čega je prestala sa izmirenjem svoje obaveze,
pribavivši na taj način sebi imovinsku korist u iznosu od 326,265,89 dinara
(10.875,52 DM), odnosno 5.560,57 €.  
      \- čime je izvršila krivično djelo – prevara iz čl. 244 st. 3 u vezi sa st. 1 KZ CG

Pa joj sud primjenom čl. 4,32,36,42, 45, 46, 48 KZCG i čl.359,360 i 364 ZKP-a
utvrđuje  
- za krivično djelo pod tačkom 1. presude  – kaznu zatvora u trajanju od 3
(tri) mjeseca  
- za krivično djelo pod tačkom 2. presude  -  kaznu zatvora u trajanju od 3
(tri) mjeseca  
pa je za navedena krivična djela  
O S U Đ U J E  
Na jedinstvenu kaznu zatvora u trajanju od 5 (pet ) mjeseci  
Obavezuje se okrivljena da na ime imovinskopravnog zahtjeva isplati oštećenom
preduzeću „T.“ iz P., vlasništvo P.Đ. iznos od 7.020,88 €, preduzeću „O.P.“
iznos od 5.560,57 eura u roku od 15 dana od dana pravosnažnosti presude pod
prijetnjom izvršenja. Za višak imovinskopravnog zahtjeva oštećena preduzeća se
upućuju na parnicu.  
Okrivljena je dužna  da plati troškove krivičnog postupka u iznosu od eura
600,00 eura, u roku od 15 dana od dana pravosnažnosti presude pod prijetnjom
izvršenja  
II  
Prema okrivljenoj se na osnovu čl. 362 tč.3 ZKP-a  
ODBIJA OPTUŽBA  
Da je:  
Septembra mjeseca 1998. godine, u B. P., u namjeri da sebi pribavi
protivpravnu imovisnku korist, lažnim prikazivanje činjenica dovela u zabludu
oštećeno D.G., vlasnika GT „G.“ iz Č., da joj na štetu svoje imovine isporuči
robu – 51 karton rakije „S.“ u vrijednosti od 22.644,00 dinara, te da će
preuzetu robu platiti u ostavljenom roku iako nije imala namjeru da je plati
već je dana 05.09.1998.godine, po otpremnici i računu br. ..., preuzela robu i
nadalje prodala a dobijeni novac zadržala za sebe pribavivši na taj način za
sebe imovinsku korist u iznosu od 1.915,30 eura.  

čime bi izvršila krivično djelo – prevara iz čl. 244 st.1  KZ CG.

Jer je nastupila apsolutna zastarjelost krivičnog gonjenja  
Oštećeno preduzeće „G.“ vlasništvo D.G. i oštećeno preduzeće D.O.O „M.C.M.“ se
radi ostvarivanja imovinskopravnog zahtjeva upućuju na parnicu.  
O b r a z l o ž e n j e  
Optužnicom Višeg tužioca u P. Kt.br.202/99 od 03.07.2001.godine okrivljenoj je
stavljeno na teret izvršenje krivičnog djela bliže opisano u izreci presude.  
Glavni pretres je se održan u odsustvu okrivljene na osnovu rješenja ovog suda
KV 397/09 od 14.09.2009.godine  
Okrivljena je u svojoj odbrani datoj u prethodnom postupku nije sporila da je
dužna P.Đ. vrijednost robe koja joj je stavljena na teret, s tim što je
objasnila da joj je P.Đ. prijatelj i ovlastila ga da naplati njena
potraživanja od S. D. i to 25 tona brašna i od „A.S.“ a povodom motornog ulja.
P.Đ. je inače vlasnik preduzeća „T.“ iz P. i on ju je čak molio da mu u
Privrednom sudu u B. registruje poslovnu jedinicu i da mu preda eventualnu
razliku. Dalje je navela da je na dan kada je zabranjen prevoz robe za C. G.
zatečena u P. sa robom – šleperom jaja, koji je stajao 10 dana u P. i iz tog
razloga nije mogla pretjerati robu za C. G., a s kojom robom je imala namjeru
da izmiri sve svoje obaveze u C. G.. Druga smetnja je bila prekid platnog
prometa izmedju S. i C. G.. Navela je da će obavezu prema preduzeću „T.“
izmiriti. Što se tiče krivičnog djela učinjenog na šetetu D.G. navela je da je
iznos od 10.000 DM dala Z.B., zamjeniku komandira milicije iz B. i to u roku
koji je bio propisan a ovaj milicioner je trebalo da ove pare da svom zetu, a
ovaj D. G.. O ovome posjeduje i priznanicu, a takodje posjeduje i uplatnicu na
ime robe, na iznos od 5.000 dinara, pojašnjavajući da je motorno ulje koje je
imala dala P.Đ. koji je potpisao priznanicu o tome, s tim što se obavezao da
će izmiriti njene obaveze prema D.G.. Dalje je navela da u 2001.g nikakvu robu
nije uzimala od PKB „O.P.“ iz B., jer uopšte nije poslovala od maja 2000.g
godine kao ni tokom 2001.godine.  
U dokaznom postupku sud je proveo sledeće dokaze: pročitan je  iskaz oštećenog
D.G. iz prethodnog postupka sa zapisnika od 02.10.2001.godine, iskaz oštećenog
P.Đ. iz prethodnog postupka sa zapisnika od 04.10.2001.godine, iskaz svjedoka
S.M.A.- predstavnika ortačkog društva „M. C.“ iz prethodnog postupka sa
zapisnika od 08.10.2001.godine, iskaz svjedoka L.A. iz prethodnog postupka sa
zapisnika od 01.11.2001.godine, pročitani su akceptni nalazi izdati od strane
okrivljenog sa pratećom dokumentacijom, izvjetšaj N. B. J. – Zavoda za obračun
i plaćanje – Filijala P. – Ekspozitura B. br. ... od 02.11.1999.godine,
rješenje Privrednog suda u P. Fi br. 2019/97,dopis Privrednog suda u P. R br.
96/01 od 17.08.2001.godine,  nalaz i mišljenje vještaka finansijske struke Š.
V. od 26.10.2001.godine, izvod iz KE za okrivljenu  pribavljen od UP PJ N. br.
1930 od 21.09.2009.godine, nalaz i mišljenje vještaka finansijske struke K. Š.
od 23.10.2008.godine.  
Oštećeni D.G. je u svom iskazu datom u prethodnom postupku u bitnom naveo da
je vlasnik preduzeća „G.T.“ sa sjedištem u Č.. Okrivljenu je upoznao u avgustu
1997.g preko jednog poznanika R., koji  mu je V. predstavio kao vlasnika
preduzeća „R.“ iz B., zatim da je B.V. žena od poslovnog ugleda i da ovo
preduzeća dobro posluje. Medjusobno su razmijenili telefonske brojeve. Dana
01.08.1998.godine dogovorili su se da se nadju u B. P. kada mu je B.V.
objasnila da joj treba iznos od 10.000 Dm jer treba hitno da plati neku robu i
oštećeni joj je predao ovaj novac uz kategorično obećanje B.V. da će  mu taj
novac vratiti u roku od 15 dana, B.V. je potpisala priznanicu o predaji ovog
novca. Tri-četiri dana nakon primopredaje ovog novca B.V. ga je pozvala i
kazalu mu da hoće da uzme nešto robe, pa je oštećeni, nesumnjajući ništa,
dozvolio da njeno preduzeće preuzme odredjenu količinu i vrstu robe za koju je
sačinjena odgovarajuća dokumentacija, čija vrijednost je iznosila 4.300 DM. U
fakturi koja je dostavljena preduzeću okrivljene bio je označen rok plaćanja
preuzete robe. Nakon isteka onog roka kada je B.V. trebala da mu vrati novac,
oštećeni je pokušao da je pozove na broj telefona koji mu je ona ostavila,
medjutim B.V. mu se nije javljala. Pokušavao je na različite načine da stupi
sa njom u kontakt, ali ti napori su ostali bezuspješni. Zatim je otišao u B.
gdje je to vrijeme boravila B.V., medjutim tamo je nije našao. Tada je ovo
prijavio u OB B. i nakon prijave ovog slučaja otišao je za Č.. Poslije 3-4
dana zvao ga je zet P. D. koji radi u MUP-u RCG i koji ga je obavijestio da je
bio kod B.V. i da mu je ona predala novac, odnosno čitavih 10.000 DM i ta
predaja novca je izvršena u prostorije OB B. uz izdavanje odgovorajuće
potvrde. Ovo je bilo negdje polovinom oktobra mjeseca 1998.godine. Nakon toga
više nije mogao stupiti u kontakt sa V., jer je ona stalno mijenjala brojeve
telefona, tako da je ostala u obavezi da njegovom preduzeću na ime preuzete
robe isplati iznos od 4.300 DM. Pridružio se krivičnom gonjenju i postavio
imovinskopravni zahtjev na ime glavnog duga od 4.300 Dm sa kamatama i
izgubljenu dobit.  
Oštećeni P.Đ. je u svom iskazu datom u prethodnom postupku u bitnom naveo da
je vlasnik privatnog preduzeća „T.“ koje je registrovao tokom 1991.g, Živi u
P.u istoj zgradi u kojoj živi kćerka okrivljene, pa je preko nje i upoznao
B.V.. Okrivljena mu je kazala da ima privatno preduzeće „R.“ sa sjedištem u
B., pa su u razgovoru pričali da stupe u poslovne odnose, što se i obistinilo.
Dana 27.02.1999.g je preduzeću okrivljene prodao odredjenu robu o čemu je
sačinjena i otpremnica br. ... kao i druga prateća dokumentacija i to na iznos
od 82.390,00 dinara, i tada su se dogovorili da rok plaćanja bude 15 dana. Kao
garanciju da će mu platiti tu robu okrivljena B.V. mu je predala akceptni
nalog br. ... na iznos od 82.390,00 dinara sa rokom dospijeća
20.10.1999.godine. Napomenuo je da je prije ovog perioda B.V. kod njegovog
preduzeća u više navrata uzimala robu i da mu je u dogovorenom roku tu robu
platila. U vrijeme dospijeća ovaj akceptni nalog je predao na naplatu u Službi
za promet i isti se nije mogao naplatiti jer na žiro računu preduzeća
okrivljene nije bilo sredstava. U više navrata je opominjao okrivljenu da mu
izvrši uplatu ovog iznosa, jer je u vrijeme  kada je akceptni nalog došao na
naplatu to bila velika vrijednost i to izraženu u markama 10.500 DM, pa s
obzirom da njegovo preduzeće nije moglo da izdrži palo je pod stečaj.
Pridružio se krivičnom gonjenju i postavio odštetni zahtjev u iznosu od 10.500
DM sa kamatom od dana dospijeća na naplatu akceptnog naloga pa do isplate.  
Svjedok S.M.A.- predstavnika ortačkog društva „M. C.“ je u svom iskazu datom u
prethodnom postupku u bitnom navela da je izvršila uvid u knjigovodstvenu
evidenciju ovog preduzeća, i utvrdila da je preduzeće okrivljene u toku
1999.godine preuzelo robe od preduzeća „M. C.“ u vrijednosti od 27.560,24
dinara i kao obezbjedjenje da će platiti vrijednost preuzete robe izdala
akceptni nalog br. .... sa rokom dospijeća 30.07.1999.godine.Medjutim, u
vrijeme dospijeća akceptni nalog se nije mogao naplatiti jer na žiro računu
preduzeća „R.“ čiji je vlanik i direktor okrivljena nije bilo novčanih
sredstava. Dalje je navela da je preduzeće „R.“ u tri navrata platilo dio svog
duga i to 11.12.1998.godine  iznos od 6.802,80 dinara. Zatim,
22.12.1998.godine iznos od 2.347,20 dinara i dana 29.12.1998.godine iznos od
2.934,00 dinara. Pridružila se krivičnom gonjenju i postavila imovinskopravni
zahtjev u preostalom iznosu koji nije plaćen.  
Svjedok L.A. je u svom iskazu datom u prethodnom postupku u bitnom naveo da je
direktor preduzeća PKB „O.P.“ iz B., koje preduzeće je poslovalo sa preduzećem
„R.“ čiji je vlasnik i direktor B.V.. Nekoliko mjeseci prije kritičnog
dogadjaja njihovo preduzeće je uspješno poslovno saradjivalo sa preduzećem
okrivljene za koje su isporučivali robu, a ovo preduzeće „R.“ je uredno tu
robu plaćalo. Medjutim, januara mjeseca 2001.godine B.V. nije rekla da se
protiv nje vodi stečajni postupak ili je već okončan, pa je od oštećenog
preduzeća naručila i preuzela robu u vrijednosti od 456.225,89 dinara sa rokom
plaćanja  20 dana po preuzimanju robe putem virmana. Preduzeće okrivljene je
dana 22.02.2001.godine platila iznos od 129.960,00 dinara nakon čega je
prestala sa daljim izmirivanjem svoje obaveze, te na taj način oštetila
preduzeće „O.P.“. Postavio je imovinskopravni zahtjev u iznosu od 326.265,89
dinara odnosno 10.875,52 DM kolika je protivrijednost ovog novca, te sa
pripadajućom kamatom i pridružio se krivičnom gonjenju.  
Iz izvještaja N. B. J. – Zavoda za obračun i plaćanje – Filijala P. –
Ekspozitura B. br. ... od 02.11.1999.godine navedeno je da na dan 22.12.1998.g
PP „R.“ nije imao sredstava na žiro računu, a da je navedeno preduzeće
blokirano od 19.07.1999.godine.  
Iz  rješenja Privrednog suda u P. Fi br. 2019/97 od 17.11.1997.godine
utvrdjuje se da je okrivljena B.V. ovlašćena za zastupanje preduzeća „R.“,
odnosno da je okrivljena direktor bez ograničenja.  
U dopisu Privrednog suda u P. R br. 96/01 od 17.08.2001.godine koje je upućeno
PKB „O.P.“ B. navedeno je da je protiv preduzeća „R.“ podnijet predlog za
sprovodjenje stečajnog postupka od strane ZOP-a 26.03.1998.godine, St br. ...
i da je isti sproveden i zaključen rješenjem od 25.04.2000.godine, a rješenje
postalo pravosnažno 21.07.2000.godine.  
U  nalazu i mišljenju vještaka finansijske struke Š. V. od 26.10.2001.godine,
je navedeno da je okrivljena u spornom vremenskom periodu izdavala
povjeriocima akceptne naloge bez pokrića koji nisu realizovani kada su došli
na naplatu, obzirom da okrivljena nije imala slobodnih novčanih sredstava na
svom žiro računu, već je isti bio u neprekidnoj blokadi od 19.07.1998.godine.
Dalje je navedeno da je preduzeće PP „T.“ isporučilo preduzeću okrivljene robu
dana 15.03.1998.godine u vrjednosti od 82.390,00 dinara, zatim preduzeće PP
„G.T.“ robe u vrijednosti od 22.644,00 dinara, zatim DOO „L.“ je isporučilo
robu u vrijednosti od 34,447,00 dinara, a DOO „M.C.M.“ K. u ukupnoj
vrijednosti od 54.337,00 dinara i to po otpremnicama br. ... od
12.11.1998.godine, zatim ... od 18.11.1998.godine, ... od 20.11.1998.godine i
... od 15.01.1999.godine. Vještak je dalje naveo da je preduzeće okrivljene
uplatilo dio duga, što se vidi po izvodima banke i po priloženoj finansijskoj
kartici za 1999.g i to u iznosu od 26.776,74 dinara, tako da je ostalo
neizmiren dug u iznosu od 27.560,24 dinara.
AD „I. M.“ S. Š. je preduzeću okrivljene isporučilo robu  po otpremnici od
27.08.1998.g u iznosu od 72.000,00 dinara, a preduzeće „O.P.“ je isporučilo
robu po otpremnicama od 12.01.2000.godine u iznosu od 456.225,89 dinara, a
preduzeće oštećene je platilo dio duga dana 22.02.2001.godine i to u iznosu od
129.960,00 dinara, tako da je preduzeće okrivljene ostalo dužno 326,265,89
dinara. Konačno, vještak je dao i rekapitulaciju ukupnog duga preduzeća „R.“
vlasništvo okrivljene prema povjeriocima, pa je tako ostala dužna i to:  

PP „T.“ P. – 82.390,00 dinara;
GT „G.“ Č. – 22.644,00 dinara
DOO „L.“ B. – 34.447,00 dinara
DOO „M.C.M.“ K. – 27.560,24 dinara
AD „I. M. S. Š.“ – 72.000,00 dinara
„O.P.“ B. – 326.265,89 dinara.

U nalazu je dalje navedeno da postoji neslaganje sa izdatim akceptnim nalozima
u odnosu na fakturisanu i isporučenu robu, tj. akceptni nalozi su
ispostavljeni na veće iznose u odnosu na stvarno izdatu robu na ime zateznih
kamata koje su dodate glavnom dugu, kao na primjer „L.“ B. gdje je vrijednost
iznosila 34.447,00 dinara a akeptni nalog glasi na 54.998,22 dinara, te i kod
DOO „M. K. M.“ K. postoji neslaganje izmedju akcepnog naloga i fakturisane i
isporučene robe. Dalje je navedeno da povjeriocima GT „G.“ Č. i „O.P.“,
okrivljena nije izdala akceptne naloge prilikom preuzimanja robe.  
Iz izvoda iz KE za okrivljenu pribavljen od UP PJ N. br. 1930 od
21.09.2009.godine, utvrdjuje se da je imenovana do sada osudjivana i to
presudom Opštinskog suda L. K br. 168/99 od 01.02.2001.godine, zbog krivičnog
djela iz čl. 171/2 st. 1 KZ RC (prevara), na kaznu zatvora u trajanju od 5
mjeseci,  i presudom Okružnog suda S. K br. 37/06 od 10.11.2006.godine, zbog
krivičnog djela iz čl. 171 st. 3 u vezi st. 1 KZ RS (prevara) na kaznu zatvora
u trajanju od 3 godine i 6 mjeseci  
Iz nalaza i mišljenja vještaka finansijske struke K. Š. od 23.10.2008.godine
čiji je zadatak bio da izvrši pretvaranje dinarskih novčanih iznosa u sada
važeću valutu eure, utvrdjuje se da je okrivljena ostala dužna i to:  

PP „T.“ P. – (82.390,00 dinara) – 7.020,88 €
GT „G.“ Č. – (22.644,00 dinara) – 1.915,30 €
DOO „L.“ B.– (34.447,00 dinara) – 2.935,41 €
DOO „M.C.M.“ K. – (27.560,24 dinara) – 2.348,55 €
AD „I. M. S. Š.“ – (72.000,00 dinara) – 6.135,49 €
„O.P.“ B. – (326.265,89 dinara) – 5.560,57 €.

Ocjenom izvedenih dokaza utvrđeno je  da je okrivljena izvršila krivična djela
bliže opisana u izreci presude. Okrivljena u svojoj odbrani u bitnom negira
izvršenje krivičnog djela stavljeno joj na teret, pravdajući se da je
dugovanja koje je imala prema „T.“ htjela da kompenzuje, tako što bi svoja
potraživanja prema drugim pravnim licima ustupila oštećenom preduzeću, te da
je vlasnik ovog preduzeća P.Đ. trebalo da izmiri njene obaveze prema D.G..
Negirala je da je u toku 2001.g od PKB „O.P.“ uzimala bilo kakvu robu jer sa
njima nije uopšte poslovala od maja 2000.g kao ni 2001.g Medjutim, odbrana je
u cjelosti demantovana provedenim dokazima na glavnom pretresu, i to posebno
iskazima ovlašćenih predstavnika oštećenih preduzeća, te pismenim dokazima,
odnosno nalazom i mišljenjem vještaka finansijske struke Š. V. od
26.10.2001.godine, kao i dopisom Privrednog suda u P. od 17.08.2001.godine, te
drugim provedenim dokazima. Naime, tokom postupka je nesporno utvrdjeno da je
okrivljena preduzeću „T.“ iz P. izdala akceptni nalog na iznos od 82.390,00
dinara sa rokom dospijeća 20.09.1999.godine i nesporno je utvrdjeno da
navedeni dug okrivljena nikada nije isplatila ovom preduzeću. Ovo se nesporno
utvrdjuje iz nalaza i mišljenja vještaka Š.. Takodje, je iz ovog nalaza
nesporno utvrdjeno da je okrivljena ostala dužna navedeni dio novca koji u
sada važećoj valuti iznosi 7.020,88 eura. Takodje je okrivljena i oštećenom
preduzeću AD I. m. S. Š. izdala akceptni nalog na iznos od 72.000 dinara za
isporučenu robu, sa datumom dopsijeća 27.08.1999.godine,  koji iznos
okrivljena nikada nije isplatila. Takodje, preduzeće „O.P.“ je isporučilo
raznu vrstu robe preduzeću okrivljene i to dana 12.01.2001.godine, u ukupnoj
vrijednosti od 456.225,89 dinara, a okrivljena je dana 22.02.2001.godine
isplatila iznos od 129.960,00 dinara, a nakon toga je prestala sa izmirivanjem
svoje obaveze prema ovom preduzeću. Nesporno je tokom postupka utvrdjeno, i to
iz nalaza i mišljenja vještaka finansijske struke Š., kao i iz dopisa C. B. da
je žiro račun okrivljene bio u neprekidnoj blokadi od 19.07.1998.godine, a da
je nad preduzećem okrivljene sproveden i zaključen stečajni postupak rješenjem
od 25.04.2000.godine, koji postupak je pokrenut 26.03.1998.godine. Prema tome
okrivljena je znala da je njen žiro račun u blokadi, te da je nad njenim
preduzećem 1998.g pokrenut stečajni postupka, prema tome bila je svjesna da
neće moći izmiriti preuzete obaveze prema oštećenim preduzećima, te je,
postupajući na način bliže opisan u izreci presude dovela u zabludu odgovorna
lica u oštećenim preduzećima usled čega su oni preduzeli poslovnu djelatnost
na štetu svoje imovine. U konkretnom slučaju okrivljena je postupala sa
namjerom da na taj način pribavi sebi protivpravnu imovinsku korist.
Okrivljena je bila svjesna da njeno preduzeće nije u mogućnosti da izmiruje
preuzete obaveze, pa je i pored toga izdala i potpisala akceptni nalog
preduzeću AD „S. Š.“ i to u toku 1998.godine, za koje je znala da ne može biti
realizovan, te da je takodje predstavila preduzeću „O.P.“ i to u januaru
mjesecu 2001.godine da je njeno preduzeće platežno sposobno, iako je iako je
stečajni postupak nad njenim preduzećem okončan 25.04.2000.godine. Ovo sve
nesporno utvrdjuje sud u uvjerenju da je okrivljena konkretnom prilikom
postupala sa prevarnom namjerom. Postojanje ove prevarne namjere kod
okrivljene se nesporno utvrdjuje i iz izjave ovlašćenog predstavnika „O.P.“
L.A., koji je naveo da ih okrivljena nije obavijestila da se protiv nje vodi
stečajni postupak. Iz nalaza i mišljenja vještaka finansijske struke K. Š.
nesporno se utvrdjuje da je ukupan dug prema preduzeću PP „T.“ iznosi 7.020,88
eura, prema AD „I. M. S.Š.“ 6.135,49 eura, a prema „O.P.“ 5.560,57 eura, za
koje iznose je okrivljena sebi pribavila protivpranu imovinsku korist i time
nanijela štetu u navedenim iznosima ovim preduzećima. Prema tome u radnjama
okrivljene stekli su se svi bitni elementi bića produženog krivičnog djela –
prevara iz čl. 244 st. 3 u vezi sa st. 1 KZ u vezi sa čl. 49. KZ, bliže
opisano pod tač.- 1 presude i krivično djelo prevare iz čl. 244 st. 3 u vezi
st. 1 KZ učinjeno na štetu „O.P.“. Sud je promijenio pravnu kvalifikaciju iz
optužnice. Naime, optužnicom je okrivljenoj stavljeno na teret da je izvršila
krivično djelo prevara iz čl. 149 st. 4 u vezi sa st. 1 KZ RCG u produženom
trajanju i krivično djelo prevara iz čl. 149 st 3 u vezi sa st. 1 KZ RCG, za
koje je bila propisana kazna zatvora najmanje 3 godine. Medjutim, sud je, a
imajući u vidu vrijednosti pribavljene protivpravne imovinske koristi,
krivična djela za koje je okrivljena osuđena kvalifikovao kao krivično djelo
prevare iz čl. 244 st. 3 u vezi sa st.1 KZ za koje je propisana kazna zatvora
u trajanju od 1 do 8 godne, jer je krivični Zakonik povoljniji za okrivljenu.
Prema tome, okrivljena je krivično odgovorna i krivično djelo za koje je
oglašena krivom je izvršila sa umišljajem, odnosno bila je svjesna svog djela
i htjela je njegovo izvršenje. Okrivljena je lažnim prikazivanjem činjenica da
je njeno preduzeće platežno sposobno dovela u zabludu ovlašćene predstavnike
oštećenih preduzeća i time ih navela da na štetu svoje imovine njenom
preduzeću isporuče raznu vrstu robe. Kod okrivljene je postojala svijest o
navodjenju na činjenje oštećenih kao i svijest da to čini dovodjenjem u
zabludu, a sve u namjeri pribavljanja sebi protivprane imovinske koristi.
Okrivljena je izvršila produženo krivično djelo na štetu „S.“ Š. i „T.“
Podgorica, jer produženo djelo čini više istih ili istovrsnih krivičnih djela
učinjenih u vremenskoj povezanosti od strane istog učinioca, a u konkretnom
slučaju zbog korišćenja iste situacije, postojanja istovrsnosti predmeta djela
i jedinstvenog umišljaja.  
Optužnicom je okrivljenoj stavljeno na teret da je izvršila i krivično djelo
na štetu preduzeća DOO „L.“ B., preduzeća DOO „M. C. M.“ i preduzeća „G.“ iz
Č.. Iz nalaza i mišljenja vještaka finansijske struke Š. i Š. nesporno se
utvrdjuje da je okrivljena ovim preduzećima ostala dužna i to D.O.O „L.“
2.935,41 eura, DOO „M. C.M.“ K. iznos od 2.348,55 eura, preduzeću „G.“ Č.
iznos od 1.915,30 eura. Međutim, u ovim slučajevima je nastupila apsolutna
zastarjelost krivičnog postupka, s obzirom da je za navedena djela, a imajući
u vidu vrijednost pribavljene protivpravne imovinske koristi koja je manja od
3.000 eura, propisana novčana kazna ili zatvor do 3 godine. Apsolutna
zastarjelost krivičnog gonjenja je nastupila protekom 6 godina od izvršenja
djela, odnosno krajem 2005.godine, odnosno u septembru mjesecu 2004.godine i
to za krivično djelo učinjeno na štetu „G.“ Č., odnosno u toku 2005.g u za
krivično djelo učinjeno na štetu DOO „L.“ i „M.L.“ M.. Iz tog razloga je sud
iz konstrukcije produženog krivičnog djela izostavio dio koji se odnosi na
preduzeće DOO L. B. i DOO „M.C.M.“ dok je u odnosu na krivično djelo učinjeno
na štetu „G.“ donio presudu kojom se optužba odbija.  
Odlučujući se za krivičnu sankciju prema okrivljenoj sud je cijenio sve
olakšavajuće i otežavajuće okolnosti na strani okrivljene. Od olakšavajućih
okolnosti cijenio je njene lične i porodične prilike, da je u pitanju stara
osoba preko 80.godina, njeno porodično stanje da je udata, majka dvoje djece,
kao i protek vremena od izvršenja krivičnih djela. Od otežavajućih okolnosti
na strani okrivljene sud je cijenio činjenicu da je imenovana do sada
osuđivana. Sud je okrivljenoj na osnovu čl.48 KZ najprije utvrdio za krivična
djela pod tačkom 1. i 2. izreke presude kaznu zatvora u trajanju od po 3
mjeseca, nakon čega ga joj je izrekao jedinstvenu kaznu zatvora u trajanju od
5 mjeseci, prethodno joj primjenom čl. 45 i 46 KZ ublaživši kaznu za navedena
krivična djela, posebno imajući u vidi protek vremena od izvršenja ovog
krivičnog djela, godine života okrivljene, smatrajući i da će se i sa
ublaženom kaznom ostvariti svrha izricanja kazne, a da je navedena kazna
adekvatna težini izvršenog djela i krivici okrivljene, te da će se istom u
dovoljnoj mjeri uticati na okrivljenu da više ne vrši krivična djela.  
Sud je primjenom čl. 212 st. 2 ZKP-a obavezao okrivljenu da na ime
imovinskopravnog zahtjeva isplati oštećenom preduzeću „T.“ vlasništvo P.Đ.
iznos od 7.020,88 eura, zatim preduzeću „ O.P.“ iznos od 5.560,57 eura, u roku
od 15 dana od dana pravosnažnosti presude pod prijetnjom izvršenja, dok je za
iznos postavljenih kamata sud oštećena preduzeća uputio da ostavaruju u
parnici. Takodje sud je i preduzeća „G.“ i „M.L.“ uputio da imovinskopravni
zahtjev ostvaruju u parnici, jer je u odnosu na „G.“ donio presudu kojom se
optužba odbija, dok je u odnosu na DOO „M.L.“ sud nije mogao odlučivati jer je
nastupila apsolutna zastarjelost krivičnog gonjenja.  
Odluka o troškovima krivičnog postupka zasniva se na odredbi čl. 202 ZKP-a pa
je sud obavezao okrivljenu da plati troškove krivičnog postupka u iznosu od
600,00 eura, koji troškovi se odnose na troškove branioca po službenoj
dužnosti u iznosu od 400,00 eura, troškove vještačenja po vještacima
finansijske struke u iznosu od 128,00 eura, i na paušalne troškove suda koji
su odmjereni na osnovu trajanja i složenosti krivičnog postupka,i imovinskim
prilikama okrivljene.  
Sa svega iznijetog odlučeno je kao u izreci presude.  
OSNOVNI SUD U BARU
Dana 21.12.2009.godine  
Zapisničar
Predsjednik vijeća sudija
Ana Stanišić
Aleksandra Leković  
PRAVNA POUKA: protiv ove presude može se izjaviti žalba Višem sudu u P., u
roku od 15 dana od dana prijema pismenog otpravka presude, a putem ovog suda.  
DNA
1 x spisi
1 x Odt
1 x braniocu po službenoj dužnosti
1x okrivljenoj na oglasnu tablu
1 x oštećenima  nakon pravosnažnosti  