K.br.191/09
U IME NARODA
OSNOVNI SUD U BARU, kao prvostepeni krivični, sudija Aleksandra Leković, kao
sudija pojedinac, sa zapisničarom Anom Stanišić, u krivičnom predmetu
okrivljenog H. A., zbog krivičnog djela napad na službeno lice u vršenju
službene dužnosti iz čl. 376 st.2 u vezi sa st 1 KZ CG, po optužnom predlogu
Osnovnog državnog tužioca u Baru, Kt.br.183/09 od 19.05.2009. godine, nakon
održanog glavnog, javnog pretresa dana 03.02.2010. godine u prisustvu
zastupnika optužbe Danijele Božović, a u odsustvu uredno pozvanog okrivljenog
i njegovog branioca, dana 04.02.2010. godine donio je i javno objavio
P R E S U D U
Okrivljeni H. A., od oca H. i majke H., rođene H., rođen ... godine u Baru, sa
prebivalištem u naselju M., Bar, Crnogorac, privatnik, oženjen, otac troje
punoljetne djece, srednjeg imovnog stanja, osuđivan presudom Osnovnog suda u
Baru K br. 127/91 od 26.11.1991. godine zbog krivičnog djela iz čl. 202/1
KZRCG (sprečavanje službenog lica u vršenju službene radnje) 3 mjeseca zatvora
uslovno na 1 godinu i presudom Osnovnog suda u Baru K br. 5/92 od 11.03.1992.
godine zbog krivičnog djela iz čl. 46/2 KZRCG (laka tjelesna povreda) na
novčanu kaznu.
KRIV JE
Zato što je:
Dana 13.04.2009. godine, oko 13.30 časova, isred sportske kladionice „F.“ u
ul. P. D. u Baru, napao na službena lica, radnike Elektrodistribucije u Baru,
u vršenju službene dužnosti, oštećene B. I. i P. I., na način, što je
oštećenom koji su došli da uključe struju u kladionici „F.“ vlasništvo
okrivljenog, koji su prethodno isključili, zbog dugovanja koje je imao
okrivljeni za utrošenu električnu energiju, prvo uputio riječi uvrede i
prijetnje „jebem li vam mater, znate li vi ko sam ja, vi meni da isključite
struju“, a zatim stisnutom pesnicom, udario više puta oštećenog B. I. u
predjelu glave i tijela, nanoseći mu pritom lake tjelesne povrede u vidu rane
prskotine i otoka u predjelu nosa, te krvni podliv desnog zaušnog predjela, a
zatim je prišao oštećenom P. I. i istog udario pesnicom u predjelu potiljka
glave i u predjelu glave i u predjelu stomaka.
-čime je izvršio krivično djelo - napad na službeno lice u vršenju službene dužnosti iz čl. 376 st 2 u vezi st. 1 KZ. 
Pa ga sud primjenom članova 4, 32, 36, 42, KZ i čl. 359, 360, 364 ZKP-a
OSUDJUJE
Na kaznu zatvora u trajanju od 3 /tri/ mjeseca.
Oštećeni B. I. se radi ostvarivanja imovinsko pravnog zahtjeva upućuje na
parnicu.
Okrivljeni je dužan da plati troškove krivičnog postupka u iznosu od 200 eura
u roku od 125 dana od dana pravosnažnosti presude pod prijetnjom izvršenja.
O b r a z l o ž e n j e
Optužnim predlogom Osnovnog državnog tužioca u Baru, Kt.br.183/09 od
19.05.2009. godine okrivljenom je stavljeno na teret izvršenje krivičnog djela
bliže opisano u izreci presude.
Glavni pretres je održan u odsustvu okrivljenog na osnovu čl. 453 st.3 ZKP-a s
obzirom da okrivljeni nije pristupio na glavni ptretres iako je bio uredno
pozvan, a sud je procijenio da njegovo prisustvo nije nužno s obzirom da je
prethodno saslušan.
Okrivljeni je u svojoj odbrani datoj pred Upravom policije u prisustvu
branioca i u prethodnom postupku u bitnom naveo da su ga dana 13.04.2009.
godine oko 12,00 časova pozvali radnici koji rade u u njegovoj kladionici
"F.", koja se nalazi u ul. P. D. u Baru, i prenijeli mu da su radnici
elektrodistribucije isključili struju u lokalu. Tada je njegova radnica Š. R.
pošla u elektrodistribuciju i uplatila novac i priključak za struju i
obavijestila ga da će odmah uključiti struju. Istog dana oko 13,30 časova
naišao je pored kladionice "F." i vidio jednog svog radnika kako se raspravlja
sa nekim ljudima, koje okrivljeni nije poznavao, koji nisu imali nikakvu
uniformu i bili su obučeni kao obični građani. Okrivljeni im je prišao,
misleći da ima nekih problema u kladionici, pitao ih o čemu se radi, a jedan
sredovječan čovjek, plave kose i sa naočarima, mu je rekao da produži i da se
ne miješa. Ovo ga je povrijedilo jer mu se obratio kao da je nekakav balavac,
i u tom momentu bilo mu je krivo što ga na taj način nipodaštava. U tom
trenutku je ovaj čovjek krenuo prema njemu, pa kako je okrivljeni u ruci imao
torbu, to je torbom zamahnuo u pravcu ovog čovjeka i malo ga zakačio u
predjelu glave, najvjerovatnije oko nosa ili čela. Nije želio incident, niti
je želio da udari ovog čovjeka. Sjeća se da su između njih uletjeli neki ljudi
bez ikakve potrebe, i ne zna da li je u tom guranju možda nekoga gurnuo u
predjelu glave i tijela. Kasnije je saznao da je ovaj čovjek radnik
elektrodistribucije. Krivo mu je što se sve ovo desilo, ali smatra da on nije
skrivio ovu situaciju. Niko od ovih lica koja su bila ispred njegove
kladionice nije imao oznake po kojima bi znao da su radnici
elektrodistribucije.
U dokaznom postupku sud je proveo sledeće dokaze: saslušani su svjedoci
oštećeni B. I., P. I., pročitan je izvod iz kaznene evidencije za okrivljenog
pribavljen od UP PJ Bar br. ... od 29.04. 2009. godine.
Oštećeni B. I. je u svom iskazu u bitnom naveo da je dana 13.04.2009. godine
sa svojim kolegom P. I. išao prema ulazu zgrade gdje se nalaze strujomjeri,
kako bi priključili objekat "F." na elektrodistributivnu mrežu. Prolazeći
pored kladionice prišao mu je H. A. i udario ga stisnutom pesnicom u predjelu
nosa i potiljka glave. Od tih udaraca je malaksao i sjeo je na jedan parapet.
U tom trenutku mu je ponovo prišao H. A. i stisnutom pesnicom ga ponovo udario
u predjelu tjemena glave. Nakon što mu je zadao ove udarce, H. mu se obratio
riječima " ti si mi radio sa bratom, ko si ti da mi isključuješ struju". Tada
mu je prišao jedan radnik iz kladionice i polio ga vodom po glavi kako bi mu
isprao krv. Pridružio se krivičnom gonjenju i postavio imovinskopravni zahtjev
koji nije mogao da precizira.
Oštećeni P. I. je u svom iskazu u bitnom naveo da je navedenog dana sa kolegom
B. I., po nalogu elektrodistribucije, isključio struju u objektu sportske
kladionice "F." zakupca H. A.. Nakon sat vremena dobili su nalog od
pretpostavljenih da ponovo priključe struju, pa su se uputili prema "F.", ali
je prethodno trebalo da priključe struju "Atlasmont" banci. Kada su prolazili
pored kladionice, sa terase im se obratio H. A. riječima "znate li vi ko sam
ja, ko ste vi da mi isključujete struju". B. I. je krenuo prema H. kako bi se
pozdravio sa njim, a P. je nastavio da se kreće prema ulazu zgrade gdje se
nalaze brojila. Čuo je prasak od udarca, okrenuo se i vidio krvavo lice B. I..
Vidio je da je H. više puta udario I. stisnutim pesnicama u predjelu glave.
Sve vrijeme je H. vrijeđao njega i I. psujući im mater. Dalje je naveo da nije
primjetio kada mu je prišao H. A., ali je zadobio i on nekoliko udaraca
stisnutim pesnicama u predjelu potiljka glave i jedan udarac stisnutom
pesnicom u predjelu stomaka. Pridružio se krivičnom gonjenju, ali nije
postavio imovinskopravni zahtjev.
Iz izvoda iz kaznene evidencije za okrivljenog H. A. utvrđuje se da je
imenovani do sada osuđivan i to presudom Osnovnog suda u Baru K br. 127/91 od
26.11.1991. godine zbog krivičnog djela iz čl. 202/1 KZRCG (sprečavanje
službenog lica u vršenju službene radnje) 3 mjeseca zatvora uslovno na 1
godinu i presudom Osnovnog suda u Baru K br. 5/92 od 11.03.1992. godine zbog
krivičnog djela iz čl. 46/2 KZRCG (laka tjelesna povreda) na novčanu kaznu.
Ocjenom izvedenih dokaza nesporno je utvrđeno da je okrivljeni izvršio
krivično djelo bliže opisano u izreci presude. Okrivljeni je negirao izvršenje
krivičnog djela koje mu je stavljano na teret u bitnom navodeći da nije znao
da se radi o radnicima elektrodistribucije, te da je slučajno, tašnom koju je
imao u rukama, zamahnuo i udario po glavi nekog, za njega nepoznatog, čovjeka.
Međutim, odbranu okrivljenog sud ne prihvata jer smatra da je data sa ciljem
da izbjegne krivičnu odgovornost, a njegova odbrana je u cjelosti demantovana
iskazima oštećenih B. i P., te nalazom i mišljenjem vještaka medicinske
struke. Naime, iz iskaza oštećenih, koji su u bitnim detaljima međusobno
saglasni i kao takvi za sud istiniti i objektivni, nesporno se utvrđuje da je
okrivljeni oštećenima prvo rekao "znate li vi ko sam ja, ko ste vi da mi
isključujete struju", te nakon toga stisnutom pesnicom udario više puta
oštećenog B., a potom je prišao oštećenom P. i njega udario pesnicom u
potiljak glave, a nakon toga i u stomak. Iz ovoga se nesporno utvrđuje da je
okrivljeni znao da su B. i P. radnici elektrodistribucije i da su u konkretnom
slučaju postupali kao službena lica. Konkretnom prilikom oštećeni B. I. je
zadobio laku tjelesnu povredu bliže opisanu u izreci presude, a što se
nesporno utvrđuje iz nalaza i mišljenja vještaka medicinske struke, koji sud u
cjelosti prihvata kao jasan, stručan i objektivan. Nesporno je utvrđeno da su
navedenog dana oštećeni vršili poslove iz djelokruga svoje nadležnosti,
odnosno da su vršili svoju službenu dužnost - uključenje struje u kladionici
"F." koja je vlasništvo okrivljenog.
Prema tome, nesporno je utvrđeno da se predmetni događaj desio upravo na način
kako je to predstavljeno u izreci presude. Pod napadom na službeno lice
podrazumijevaju se svi oblici upotrebe sile u odnosu na tjelesni integritet
službenog lica koji, kad ima posledicu laku tjelesnu povredu, predstavlja teži
oblik ovog krivičnog djela. Okrivljeni je radnjama opisanim u izreci presude
napao oštećene i to u momentu kada su oštećeni vršili službenu dužnost.
Konkretnom prilikom okrivljeni je postupao sa umišljajem jer je znao da napada
službena lica u vršenju službene dužnosti, odnosno bio je svjestan svog djela
i htio njegovo izvršenje. U radnjama okrivljenog stekli svi bitni elementi
bića krivičnog djela koje mu je stavljeno na teret.
Odlučujući se za krivičnu sankciju na strani okrivljenog cijenjene su sve
olakšavajuće i otežavajuće okolnosti iz čl. 42 KZCG. Od olakšava​jućih
okolnosti na strani okrivljenog sud je cijenio njegove lične i porodične
prilike da je oženjen, otac troje djece, dok je od otežavajućih okolnosti
cijenio činjenicu da je do sada osuđivan. S obzirom na iznijete okolnosti sud
je okrivljenog osudio na kaznu zatvora od tri mjeseca smatrajući da je ta
kazna adekvatna težini učinjenog djela i i krivici okrivljenog, te da će se na
taj način postići svrha kažnjavanja, odnosno uticati na okrivljenog da više ne
vrši krivična djela.
Kako oštećeni B. I. nije precizirao imovinskopravni zahtjev, to ga je sud,
primjenom čl. 212 st.2 ZKP-a, uputio da imovinskopravni zahtjev ostvaruje u
parnici.
Odluka o troškovima krivičnog postupka zasniva se na odredbi čl. 202.ZKP-a.
Okrivljeni je dužan da plati troškove krivičnog postupka u iznosu od 200 Eura
u roku od 15 dana od dana pravosnažnosti, pod prijetnjom izvršenja, koji
troškovi se odnose na troškove nalaza i mišljenja vještaka medicinske struke u
iznosu od 159,50 €, kao i troškove za rad suda koji su određeni prema
trajanju, složenosti krivičnog postupka i imovinskim prilikama okrivljenog.
Sa izloženog odlučeno je kao u izreci presude
OSNOVNI SUD U BARU
Dan 04.02.2010.godine
Zapisničar SUDIJA
Ana Stanišić Aleksandra Leković
PRAVNA POUKA:Protiv ove presude može se izajviti žalba Višem sudu u Podgorici
u roku od 8 dana od dana prijema pismenog otpavka. Žalba se predaje ovom sudu
u dva primjerka.