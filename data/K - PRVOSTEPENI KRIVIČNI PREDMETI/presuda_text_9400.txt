K.br. 507/03  
U IME NARODA  
OSNOVNI SUD U BARU, kao prvostepeni krivični, u vijeću sastavljenom od sudije
Aleksandre Leković, kao predsjednika vijeća, i sudija porotnika Mujić Omera i
Josipa Filipovića, kao članova vijeća, uz učešće zapisničara Ane Ćirović, u
krivičnom predmetu protiv okrivljenog N.S.a zbog krivičnog djela – nasilničko
ponašanje iz čl. 195 st. 2 u vezi st. 1 KZ RCG, a po optužnici ODT iz B.
Kt.br. 48/03 od 20.11.2003. godine, nakon održanog usmenog i javnog glavnog
pretresa u prisustvu zastupnika optužbe ZODT Nusrete Arapović, okrivljenog i
njegovog branioca R. Č., advokata iz B., dana 04.06.2009. godine donio je, a
dana 05.06.2009.godine  javno objavio  
P R E S U D U  
Okrivljeni  N.S., od oca R. i majke M. rodjene B., rodjen ... godine u B., sa
prebivalištem u B., veterinarski tehničar, neoženjen, pismen, završio srednju
poljoprivrednu školu, vojsku nije odslužio, vodi se u VE VO B.,  neosudjivan;  
KRIV JE  
Zato što je:  
Dana ... godine, oko 11,oo časova na parkingu ispred P. u B., vršenjem nasilja
prema drugome i drskim i bezobzirnim ponašanjem ugrozio spokojstvo gradjani i
remetio javni red i mir, na način što je prilikom svadje V.S., M.G.a i V.M.,
sa jedne i I.D. i Đ.P.a sa druge strane, na lice mjesta došao putničkim
vozilom marke "Golf II" reg.ozn. BR ..., nakon čega je iznenada fizički napao
oštećenog V.M., udarajući ga dva puta pištoljem nepoznate marke u predjelu
glave, kojom prilikom mu je nanio laku tjelesnu povredu u vidu nagnječno-
razderne rane u lijevoj polovini čeonog predjela, dvije nagnječno-razderne
rane u predjelu nosa i nagnječno-razderne rane u predjelu lijeve polovine
gornje usne,  
čime je izvršio krivicno djelo - nasilničko ponašanje iz čl. 195 st. 2 u vezi
sa st. 1 KZ RCG.  
Pa mu  sud primjenom  čl. 5, 33, 38, 41, 51, 52 i 53 KZ SRJ i čl. 359, 360 i
364 ZKP-a  
USLOVNU SUDU  
Kojom mu utvrđuje kaznu zatvora od 6 (šest) mjeseci i istovremeno određuje da
se kazna neće izvršiti ukoliko okrivljeni u roku 2 (dvije) godine ne izvrši
novo krivično djelo.
Okrivljeni je dužan da plati troškove krivičnog postupka u iznosu od  250,00
eura u roku od l5 dana od dana pravosnažnosti presude, pod prijetnjom
izvršenja.  
O b r a z l o ž e n j e  
Optužnicom ODT iz B. Kt.br. 48/03 od 20.11.2003. godine, okrivljenom je
stavljeno na teret da je izvršio krivično djelo bliže opisano u izreci
presude.  
Okrivljeni je u svojoj odbrani u prethodnom postupku u bitnom naveo da se
navedenog dana negdje oko 11 časova čuo telefonom sa I.D.  koji mu je rekao da
se nalazi kod P. u B.. Svojim vozilom marke „Golf“ reg oznake BR ... uputio se
ka p., parkirao se na parkingu ispred p. i u tom trenutku vidio je I.D.  i još
trojicu njemu nepoznatih momaka. Jedan od ove trojice momaka je počeo da gura
i da skače na I.D. i sve vrijeme je vikao na njega. Medjutim, nije bilo
udaraca već samo gušanje i guranje. Drugi momak iz te grupe je pokušavao da
razdvoji I.D. i ovog momka. U tom trenutku okrivljeni prilazi sa namjerom da
razdvoji I.D. od ovog momka, medjutim u tom trenutku treće lice počinje da
skače na okrivljenog i da ga gura. Tada i okrivljeni počinje da gura njega  i
obojica padaju na asvalt. Ovaj momak, kako je padao, udario je glavom u haubu
vozila „Mazda“ koje je bilo parkirano u neposrednoj blizini. Okrivljeni je
dalje naveo da kod sebe nije imao pištolj, pa tako ovog momka nije mogao
udarati pištoljem, a nije ga udarao ni pesnicom, šakom, niti nogom, već su se
samo gušali i rvali. Za sve to vrijeme I.D. su mirno stajali a takodje i ova
dva momka. Nakon ovoga je ustao sa asvalta i pošao ka svom vozilu, a ustalo je
i ovo lice koje je palo zajedno sa njim i krenulo negdje. Nije zadobio nikakvu
povredu, ali je vidio da je ovo lice koje se guralo sa njim imalo povredu na
glavi, odnosno da se držalo za glavu.  
U dokaznom postupku sud je proveo sledeće dokaze: saslušani su svjedoci I.D.,
svjedok M.G. i oštećeni V.M., pročitan je iskaz svjedoka I.D. iz prethodnog
postupka,  nalaz i mišljenje sudsko – medicinskog vještaka dr. K. N. o vrsti i
težini povreda koje je zadobio oštećeni V.M. od 27.10.2003.godine, izvod iz KE
pribavljen od MUP CB B. br. ... od 10.03.2003.godine i od 01.12.2008.godine,
službena zabilješka sačinjena dana 02.02.2003.g od strane ovlašćenog službenog
lica Š. D. i dopunski nalaz i mišljenje vještaka dr. K. N. od
04.05.2009.godine.  
Svjedok I.D. je u svom iskazu datom u prethodnom postupku  naveo da je
navedenog dana zajedno sa svojim bratom D. i drugom Đ.P.om došao do P. u B..
Njegov brat D. je ušao u P., a on i Dj. su ostali da čekaju u autu. Dok su
sjedjeli u autu, u jednom trenutku na parking je došlo jedno auto koje je
naglo gumama škripalo i zamalo udarilo u njihov auto. Izašao je da vidi zašto
vozač, a za kojeg je saznao kasnije da se zove M.G., tako neoprezno vozi. U
autu su, pored M., bila još dva momka i to V.M. i V.S.. Tada je izmedju njih
došlo do neke rasprave, a u medjuvremenu je iz pošte izašao D.. M.G., koji se
predstavio kao policajac, se bio okomio prema I.D. i u jednom trenutku ga
povukao i udario u predjelu vrata. U trenutku ove njihove prepirke došao je
N.S.. Vidjevši ovu gužvu okrivljeni je krenuo prema M.G.u u namjeri da ga
razdvoji od svjedoka, ali u tom trenutku V.M., koji je sve vrijeme bio
korektan, krenuo je prema N. mislići da ovaj slučajno ne udari M.. Tada su se
N.S.i V.M. malo porvali i zajedno pali na beton, a prilikom pada oštećeni V.M.
je udario glavom u ivičnjak od asvalta. Svjedok je dalje naveo da nije
primijetio da je V.M. povrijedjen, te da ni u jednom trenutku N.S.nije udarao
V.M., niti pištoljem, niti bilo čim drugo. Na glavnom pretresu svjedok je
naveo da je V.M. pao prije nego što je N.S.došao na lice mjesta, te da je od
toga imao posjekotine na glavi. Tvrdi da N.S.nije ni pipnuo V.M.a, već je samo
učestovao u razdvajanju.  
Svjedok M.G. je u svom iskazu u prethodnom postupku izjavio da je navedenog
dana bio u društvu sa V.S. i V.M.. Vozili su se po gradu i u blizini pošte S.
je brže ušao u jednu krivinu, nakon čega se parkirao na parkingu kod P.. Ubrzo
nakon toga iz jednog vozila je izašao jedan ćelavi momak koji je počeo da lupa
šakama po haubi. Svjedok je dalje naveo da je potom izašao iz vozila, pa je
ovaj ćelavi momak počeo da viče na njih. U tom trenutku svjedok se predstavio
ovom licu kao policajac i kada mu se predstavio, ovaj momak je izvadio pištolj
i uperio ga u njegovom pravcu. Ubrzo zatim iz vozila je izašao I.D., koji ga
je u jednom trenutku udario pesnicom u predjelu stomaka. Nakon toga vozilom
dolazi N.S., izlazi iz vozila i sa pištoljem u ruci ide prema svjedoku M..
N.S.je dva puta zamahnuo pištoljem, medjutim svjedok je postavio ruku tako da
je uspio da izbjegne da ga ne udari u glavu. Vidjevši to, V.M. staje izmedju
N. i M. u namjeri da ih razdvoji. Tada N.S.udara V.M.a  pištoljem dva puta po
glavi. Od tih udaraca V.M. se zateturao, ali nije pao na asvalt. I.D. je
povikao N. da ne udara V.M.a, govoreći „ne njega on nije kriv“. Na glavnom
pretresu svjedok je izmijenio svoj iskaz i  naveo da je N.S.pokušao da
razdvaja. U svom tom guranju bilo je padanja, i spoticanja i dizanja tako da
ne zna tačno odakle V.M.u povrede. Nije primijetio da je N.S.kod sebe imao
pištolj, niti je N.S.udario V.M..  
Svjedok I.D. je u svom iskazu u prethodnom postupku naveo da je navedenog dana
bio u P. u B. da obavi jedan razgovor. Kada je izašao iz pošte vidio je tri
momka kako se nešto raspravljaju sa njegovim bratom. Jedan od ovih momaka, za
kojeg je kasnije saznao da se zove M.G., je vikao na njegovog brata i vatao se
za oružje i zamahivao da ga udari. U tom trenutku naišao je N.S. svojim autom,
i kada je vidio sve ovo što se dešava, zaustavio se i izašao iz auta. U tom
trenutku M.G.je udario pesnicom I.D.. Vidjevši to N.S.je krenuo prema njima i
rukama uhvatio V.M. pretpostavivši da je i on u svadji. Kada su se N.S.i V.M.
uhvatili u koštac, gurali su se i u jednom trenutku su obojica pali asvalt.
Prilikom padanja V.M. je udario gavom u jedno vozilo „Mazda“ koje je tu bilo
parkirano. Svjedok je dalje naveo da N.S.nije udarao pištoljem po glavi V.M.a,
niti je vidio da je N.S.kod sebe uopšte imao pištolj.  
Svjedok oštećeni V.M. je u svom iskazu datom na glavnom pretresu naveo da je
navedenog dana  bio u P., kada je izašao napolje tu su bila dva momka koja su
došla sa njim, V.S. i M.. M. je pričao na telefon, i rekao mu da su se
posvadjali sa jednim momkom koji je otišao odatle. Tu je bio prisutan još
jedan momak za kojeg je kasnije saznao da je I.D.. Kada je M. završio razgovor
preko telefona, rekao je I.D. nešto „stari, tebe ću...“  i tada je I.D. krenuo
put ovog M.. Oštećeni je stao izmedju njih dvojice, da ne bi došlo do  sukoba.
Oštećeni je dalje naveo da se tada pogurao sa I.D., okliznuli su se i obojica
pali na asvalt izmedju kola. U trenutku kada su pali, udario  je glavom o
auto, da li u vrata ili u blatobran ne zna tačno. Ustali su i u tom trenutku
je došao okrivljeni koji je samo stao izmedju njih da ih razdvoji. Dalje je
naveo da je okrivljenog vidio tek kada je ustao i N.S.ga nije udario ni sa
čim, već je oštećeni  udario glavom i pao i to prije nego što je okrivljeni
došao. Tom prilikom nije vidio pištolj ni kod koga. Uopšte nije bilo tuče, tu
je bilo zalijetanje, guranje i razdvajanje. Dalje je naveo da je  prednjim
lijevim dijelom glave, izviše čela, odnosno na usnu udario ili o vrata ili o
blatobran. Na glavi, ispod kose, a iznad  čela po lijevoj strani bilo je malo
krvi, a  u dijelu iznad usne,  malo ispod nosa na lijevoj strani je bilo kao
da ga je  neko noktom malo zakačio. Nije se pridružio krivičnom gonjenju, niti
postavio imovinsko pravni zahtjev.  
Iz izvoda iz KE pribavljen od MUP CB B. br.... od 10.03.2003.godine i od
01.12.2008.godine, utvrdjuje se da imenovani do sada nije osudjivan.  
U  nalazu i mišljenju sudsko – medicinskog vještaka dr. K. N. o vrsti i težini
povreda koje je zadobio oštećeni V.M. od 27.10.2003.godine je navedeno da je
navedenog dana V.M. zadobio sledeće povrede: nagnječno-razdernu ranu u lijevoj
polovini čeonog predjela, dvije nagnječno- razderne rane u predjelu nosa i
nagnječno – razdernu ranu u predjelu lijeve polovine gornje usne. Navedene
povrede predstavljaju u vrijeme nanošenja, procijenjene kako pojedinačno tako
i u svom ukupnom djelovanju, laku tjelesnu povredu i nanešenu su višestrukim
dejstvom tupine zamahnutog mehaničkog orudja,u šta bi spadalo: stisnuta
pesnica, šaka, drška od pištolja, noga i slično.  
U dopunskom nalazu i mišljenju vještaka dr. K. N. od 04.05.2009.godine a u
kojem se vještak izjašnjavao da li su povrede koje je zadobio V.M. mogle
nastati od udara glavom o auto ili o blatobran od auta ili udarom o asvalt,
vještak je naveo da su navedene povrede nanašene višekratnim dejstvom tupine
aktivno zamahnutog mehaničkog orudja, u šta bi spadalo, stisnuta pesnica,
šaka, noga i slično, i da nisu mogle nastati od udara glavom V.M. o auto, ili
u blatobran od auta ili udarom o asvalt.  
Ocjenom izvedenih dokaza nesporno je utvrdjeno da je okrivljeni izvršio
krivično djelo koje je bliže opisano u izreci presude. Naime, nesporno je
utvrdjeno da je navedenog dana okrivljeni N.S. napao oštećenog V.M. i udario
ga dva puta pištoljem u predjelu glave. Tom prilikom V.M. je zadobio lake
tjelesne povrede koje su bliže opisane u izreci presude. Okrivljeni je negirao
izvršenje krivičnog djela koje mu je stavljeno na teret, u bitnom navodeći da
je konkretnom prilikom on samo razdvajao I.D., sa jedne strane i V. i M., sa
druge strane i da je tada oštećeni skočio na njega i počeo da ga gura, pa su u
tom guranju i on i oštećeni zajedno pali na asvalt, usled čega je oštećeni
zadobio povrede. Okrivljeni je takodje negirao da je konkretnom prilikom kod
sebe imao pištolj, tvrdeći da nijednom nije udario V., a posebno ne pištoljem.
Medjutim, ovakvu odbranu okrivljenog sud ne prihvata i smatra da je data u
cilju izbjegavanja krivičnopravne odgovornosti. Njegova odbrana je u cjelosti
demantovana iskazom svjedoka M.G., koji iskaz je dat u prethodnom postupku i
iz kojeg se neposrno utvrdjuje da je N.S.dva puta udario pištoljem u glavu V..
U prethodnom postupku svjedok M.G. je do detalja opisao kako se odigrao
predmetni dogadjaj, posebno apostrofirajući činjenicu da je N.S.kod sebe imao
pištolj, da je čak tim pištoljem N.S.zamahnuo u  njegovom pravcu, ali da je on
– svjedok uspio da izbjegne udarac, da bi potom okrivljeni udario dva puta
pištoljem V. u predjelu glave. Svjedok M.G. je na glavnom pretresu izmijenio
svoj iskaz navodeći da N.S.kod sebe nije imao pištolj i da nijednom  nije
udario V.. Medjutim, ovaj iskaz koji je dat na glavnom pretresu sud ne
prihvata jer smatra da je dat sa ciljem da se olakša položaj okrivljenom u
ovom postupku. Iz istog razloga sud ne prihvata ni iskaze svjedoka I.D., koji
su, što je nesporno, prijatelji i drugovi sa ovdje okrivljenim.Odbrana
okrivljenog, kao i iskaz oštećenog da je povrede zadobio tako što je pao o
auto, odnosno o asvalt, demantovano je jasnim, stručnim i profesionalnim
nalazom i mišljenjem vještaka medicinske struke dr. K. N., kako osnovnim tako
i dopunskim, a iz kojeg se nesporno utvrdjuje da su povrede koje je konkretnom
prilikom zadobio oštećeni V. nastale višekratnim dejstvom tupine aktivno
zamahnutog mehaničkog orudja, a u šta bi izmedju ostalog spadalo i drška od
pištolja. Vještak je decidan da ove povrede kod oštećenog nisu mogle nastati
udarom glave o auto, ili blatobran od auta, ili eventualnim udarom od asvalt.
I osnovni i dopunski nalaz medicinske struke sud u cjelosti prihvata kao
jasan, stručan i objektivan. Dovodeći u vezu ove nalaze sa iskazom svjedoka
M.G.a iz prethodnog postupka, apsolutno je nesporno da je okrivljeni pištoljem
udario dva puta V.M. u predjelu glave. S toga se iskazi ostalih saslušanih
svjedoka, kao i sam iskaz oštećenog za sud pokazuju kao neistiniti i
neobjektivni.  
Okrivljeni je vršenjem nasilja prema oštećenom i zlostavljanjem i drskim i
bezobzirnim ponašanjem ugrozio spokojstvo gradjana koji su bili prisutni.
Okrivljeni je svojim ponašanjem ugrozio spokojstvo oštećenog i njegov tjelesni
integritet jer je bez ikakvog povoda istog udario dva puta pištoljem po glavi,
čime je vršio nasilje prema njemu koje je rezultiralo nanošenjem lake tjelesne
povrede kod oštećenog. Inače, mjesto na kojem je došlo do izvršenja krivičnog
djela, svakako se može smatrati javnim mjestom, jer je u pitanju prostor koji
je dostupan svima, a nesporno je utvrdjeno da je remećenje javnog reda i mira
posledica nasilničkog ponašanja optuženih na javnom mjestu, čime je došlo do
narušavanja javnog reda i mira.  
Optuženi je krivično djelo izvršio sa direktnim umišljajem jer je bio svjesan
da svojim ponašanjem, usled vršenja nasilja prema oštećenom i  drskim i
bezobzirnim ponašanjem, ugrožava spokojstvo gradjana i remeti javni red i mir,
pa je očigledno da je htio to da učini, čime su se u radnjama okrivljenog
ostvarili svi subjektivni i objektivni elementi krivičnog djela koje mu je
stavljeno na teret.  
Odlučujući se za krivičnu sankciju prema okrivljenom sud je cijenio sve
olakšavajuće i otežavajuće okolnosti iz čl. 41 KZ SRJ. Od olakšavajućih
okolnosti cijenjene su lične prilike okrivljenog,  jer je u pitanju relativno
mlad čovjek, koji do sada nije osuđivan, kao i činjenicu da se oštećeni nije
pridružio krivičnom gonjenju, te protek vremena od izvršenja krivičnog djela.
Otežavajućih okolnosti na strani okrivljenog nije bilo. Imajući sve gore
navedeno u vidu, to je sud okrivljenom izrekao uslovnu osudu bliže opisanu u
izreci presude, smatrajući da prema okrivljenom nije potrebno izricanje
efektivne kazne zatvora, da će se izricanjem uslovne osude u potpunosti
postići svrha izricanja uslovne osude i na taj način dovoljno uticati da u
buduće ne vrše krivična djela.  
Odluka o troškovima krivičnog postupka zasniva se na odredbi čl.202 st. 1
ZKP-a, pa je okrivljeni dužan da plati troškove u iznosu od 250 eura, a koji
troškove se odnose na troškove izrade nalaza vještaka medicinske struke u
iznosu od 178 eura,  kao i na troškove rada suda, koji su odredjeni prema
trajanju, složenosti krivičnog postupka i imovinskim prilikama optuženih.  
Sa izloženog odlučeno je kao u izreci presude.
OSNOVNI SUD U BARU
Dana  05.06.2009. godine
ZAPISNIČAR,                                                       PREDSJEDNIK
VIJEĆA-SUDIJA       Ana Ćirović
Aleksandra Leković  
PRAVNA POUKA: protiv ove presude  može se izjaviti žalba Višem sudu u P. a
putem ovog suda u roku od 15 dana od dana prijema pismenog otpravka.  
DNA:
1 x spisi
1 x ODT
1 x optuženom
1x braniocu  