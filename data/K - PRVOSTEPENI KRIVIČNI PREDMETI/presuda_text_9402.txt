K.br. 416/07  
U IME NARODA  
OSNOVNI SUD U BARU, sudija Aleksandra Leković, kao predsjednik vijeća, i
sudija porotnika Radović Dragutina i Filipović Josipa, kao članovi vijeća, sa
zapisničarom Anom Ćirović, u krivičnom predmetu okrivljene V.S. iz B., zbog
krivičnog djela teško djelo protiv bezbjednosti javnog saobraćaja iz čl. 348
st. 4 u vezi sa čl. 339 st. 3 u vezi sa st.1 KZ CG, po optužnici Osnovnog
državnog tužioca  iz B. Kt.br. 49/07 od 03.09.2007. godine, nakon održanog
glavnog javnog pretresa u prisustvu zastupnika optužbe-ZODT Darka Đukića,
okrivljene i njenog branioca M. M., adv. iz B. dana 01.10.2008. godine donio
je i javno objavio  
P R E S U D U  
Okrivljena V. S., JMBG ..., od majke A. V., rodjena ... godine u K. -
Republika H., sa prebivalištem u B., neudata, pismena, završila srednju školu,  
KRIVA JE  
Što je:  
Noću ...godine, oko 03,10 časova, na magistralnom putu B. –S., u mjestu C.,
Opština B., upravljajući u saobraćaju svojim putničkim vozilom marke »Fiat
kupe« reg. ozn. BR-..., ne pridržavajući se saobraćajnih propisa, ugrozila
saobraćaj i prouzrokovala smrt svoje saputnice B. A., olako držeći da do
posledice neće doći, na način što protivno odredbama čl.27. st.2. i čl.31. st.
1. Zakona o bezbjednosti saobraćaja na putevima (»Sl. list RCG« br.72/05)
brzinu kretanja vozila nije prilagodila karakteristikama i stanju puta,
vidljivosti, atmosferskim prilikama, i drugim saobraćajnim uslovima, krećući
se iz pravca B. prema S. po mokrom i klizavom kolovozu, brzinom od 62 km/h na
dijelu puta na kojem je brzina ograničena na 50 km/h, i nije vozilo u kretanju
držala što bliže desnoj ivici kolovoza i na tolikoj udaljenosti od nje da, s
obzirom na brzinu kretanja vozila, uslove saobraćaja i stanje i karakteristike
puta ne ugrožava druge učesnike u saobraćaju, pri čemu je, usled
neprilagodjene brzine izgubila kontrolu nad vozilom i prešla sa prostora desne
na prostor lijeve saobraćajne trake, a potom sa vozilom udarila u stablo pored
lijeve strane kolovoza, kojom prilikom je njena saputnica, B.S. zadobila teške
i po život opasne tjelesne povrede - prelom donjovilične kosti u predjelu
lijeve grane u visini drugog zuba, prelom dcsne nadlaktice u srednjoj trećini,
prelom desne butine u srednjoj trećini, prelom desne gornje grane preponske
kosti, prelom prvog i drugog rebra sa lijeve i šestog rebra sa desne strane u
središnjoj ključnjačinoj liniji, rascjep aorte  i jetre,  usled kojih je kod
nje nastupila smrt;  
- čime je izvršila krivično djelo - teško djelo protiv bezbjednosti javnog
saobraćaja iz čl.348. st.4. u vezi sa čl.339. st.3. u vezi st.l. Krivičnog
zakonika (KZ).  
Sud okrivljenu primjenom člana 47 st. 2 KZ CG  
OSLOBAĐA OD KAZNE  
Okrivljena je dužna da plati troškove krivičnog postupka u iznosu od 650,00
eura, u roku od 15 dana od dana pravosnažnosti presude pod prijetnjom
izvršenja  
O b r a z l o ž e n j e  
Optužnicom Osnovnog državnog tužioca  iz B. Kt.br. 49/07 od 03.09.2007. godine
okrivljenoj je stavljeno na teret izvršenje krivičnog djela bliže opisano u
izreci presude.  
Okrivljena je u svojoj odbrani u prethodnom postupku u bitnom navela da je to
veče sa svojom drugaricom bile u nekom kafiću u B., da nisu pile alkohol jer
inače ne piju. Sjeća se da je trebalo da svoju drugaricu preveze do B., gdje
radi u hotelu „S.“. Sjeća se da je padala kiša kada su bile u gradu, ali da ne
zna da li je padala kiša kada su krenule. Upravljala je vozilom „Fiat kupe“.
Dalje je navela da ne može ničega da se sjeti u vezi sa ovom saobraćajnoj
nezgodom, jer se probudila u bolnici na odeljenju intezivne njege. Na glavnom
pretresu je navela da su ona i pokojna B.S. bile drugarice iz Doma u B., tamo
su se zajedno podigle i nakon izlaska iz Doma nastavile da se druže. Išle su
jedna kod druge i obzirom da ni jedna nije imala nikoga od porodice bile su
upućena jedna na drugu. Te večeri dogovorile su se da izadju, okrivljena je
otišla za nju u B. svojim autom. Došle su u B., bile su u dva kafića, tu su
sjedjele, popile piće. Pile su sokove. S obzirom da je A. trebalo rano ujutro
da bude na poslu u B.u „S.“, to su u 3 časa ujutro krenule prema B. .
Okrivljena je planirala da kod nje ostane na spavanju. Krenuli su iz B., došle
do mjesta Č.. Dalje je navela da se nakon ove nezgode dugo nije ničega
sjećala, imala je potres mozga i bila je dugo u bolnici. Ni sada nema jasnu
sliku šta se desilo tog jutra. Sjeća se da je na putu htjela nešto da
izbjegne, ali ne zna šta, kao kroz maglu se sjeća nekih farova ili nekih kola,
ali se tačno ne sjeća. Zna da je počela da koči, put je bio klizav, da li je
bio led ili poledica ne zna. Dalje se ne sjeća više ničega, ni udara niti bilo
čega drugog. Sledećeg dana se probudila iz kome u bolnici u B. . Kad je došla
k sebi odmah je pitala za A., rekli su joj da je ona u bolnici u P.. Poslije 5
dana je saznala da je A. umrla, a prije toga joj ništa nisu govorili o njoj,
već je mislila da je ona dobro. Bilo joj je mnogo teško, davali su joj tablete
za smirenje. Po izlasku iz bolnice išla je na njen grob nekoliko puta. Nije na
njenom grobu srela nikoga od njene rodbine, niti nekoga iz Doma. Dalje je
navela da joj je žao zbog svega što se dogodilo, A. joj je bila najbolja
drugarica i više od toga. Zajedno su odrasle u Domu i nakon izlaska iz Doma su
se družile i njenom smrću, kako je navela, izgubila je jedino što  je imala.
Žao joj je zbog svega ovoga i spremna  je da snosi sve posledice.  
U dokaznom postupku sud je proveo sledeće dokaze: pročitan je  zapisnik UP PJ
B. br. ... o uvidjaju saobraćajne nezgode od ...godine, obdukcioni zapisnik
Kliničkog centra C. G.- odeljenje za sudsku medicinu S /2007 od ...godine,
izvještaj KBC A br. ... o prisustvu alkohola u krvi od 01.02.2007.godine,
nalaz i mišljenje dr Č. o alkoholisanosti kod okrivljene od 05.08.2007.godine,
nalaz i mišljenje sudskog vještaka saobraćajne struke ing M. Š. od februara
2007.godine, nalaz i mišljenje vještaka mašinske struke B. J. sa
fotodokumentacije od 13.04.2007.godin i izvršen je uvid u skicu lica mjeta  
Iz zapisniku UP PJ B. br. ... o uvidjaju saobraćajne nezgode od ....godine
utvrdjeno je vrijeme i mjesto saobraćajne nezgode, učesnici u nezgodi, tragovi
na kolovozu, oštećenja na vozilu i povrijedjena lica. Najveća dozvoljena
brzina na ovom dijelu puta je 50 km/h.  
U obdukcionom zapisniku Kliničkog centra C. G.- odeljenje za sudsku medicinu S
/2007 od ...godine je navedeno da je smrt B.A. nasilna i nastupila je usled
iskrvavljenja iz rascjepa aorte i jetre i raskidanih krvnih sudova oko preloma
kostiju. Rascjep aorte i jetre, prelomi kostiju (prelom donjovilične kosti u
predjelu lijeve grane u visini drugog zuba, prelom dcsne nadlaktice u srednjoj
trećini, prelom desne butine u srednjoj trećini, prelom desne gornje grane
preponske kosti, prelom prvog i drugog rebra sa lijeve i šestog rebra sa desne
strane u središnjoj ključnjačinoj liniji,) kao i druge, spolja i unutra
opisane povrede, nanesene su tupim, teškim i jako zamahnutim mehaničkim
oruđem. U vrijeme umiranja nije postojalo stanje alkoholisanosti.  
U nalazu i mišljenju dr. Č. o alkoholisanosti kod okrivljene od
05.08.2007.godine je navedeno da ukoliko je materijal na analizu alkohola uzet
u 03,45 časova, tada bi koncentracija alkohola u krvi V.S., u vrijeme nezgode(
u 03,10 časova) iznosila najmanje 0,06 promila do do najviše 0,12 promila,
odnosno srednje 0,09 promila, što znači da je V. S., u vrijeme nezgode bila u
trijeznom stanju.  
U nalazu i mišljenju sudskog vještaka saobraćajne struke ing M. Š. od februara
2007.godine navedeno da se predmetna nezgoda dogodila dana ... godine u 03,10
časova na dionici magistralnog putnog pravca B.-S.. V. S. je upravljala PMV
marke „Fiat-Kupe“ reg.oznake BR ... . U ovom vozilu kao saputnica se nalazila
B.S.. Prilikom savlađivanja kritičnog poteza puta u mjestu Č., okrivljena je
vozilom skrenula sa prostora desne na prostor lijeve saobraćajne trake, a
nakon toga je došlo do izlijetanja vozila preko lijeve ivice kolovoza u smjeru
kretanja i udara u fizičku prepreku stablo drveta, koje se nalazilo van
kolovoza po lijevoj strani puta u smjeru kretanja. Površina kolovoza u vrijeme
nastanka nezgode bila je morka i klizava usled atmosferskih padavina, a do
nezgode je došlo u noćnim uslovima vožnje. Kritično mjesto nezgode se nalazi u
prostornoj zoni ograničenja brzine kretanja na 50 km/h, u optimalnim uslovima
saobraćaja. U nalazu je dalje navedeno da je PMV marke „Fiat-Kupe“ reg.oznake
BR ..., voženo brzinom oko 62 km/h, neposredno u trenutku skretanja vozila na
lijevo od desne prema lijevoj ivici kolovoza u smjeru kretanja. Prema uslovima
saobraćaja i ograničenju brzine kretanja na kritičnom potezu puta, bezbjedna
brzina kretanja vozila bila je oko 40 km/h. Okrivljena se vozilom kretala
brzinom oko 62 km/h, pa je u odsustvu adekvatne pažnje na održavanju
bezbjednog smjera kretanja, vozilom skrenula od desne prema lijevoj ivicu puta
u smjeru kretanja, nakon čega je vozilo izletjelo preko lijeve ivice kolovoza
i udarilo u stablo drveta pored puta. U užoj prostornoj zoni nezgode, put se
prostire u relativno pravoj liniji, pa je vozilo bilo izloženo minimalnim
naprezanjima tokom kretanja kritičnog poteza puta. Konačno vještak je dao
zaključak da je do ove nezgode došlo usled propusta u strani vozača PMV marke
„Fiat-Kupe“ reg.oznake BR .... Okrivljena nije održavala bezbjedni smjer
kretanja vozila desnom stranom kolovoza, na bezbjednoj distanci od desne ivice
puta u smjeru kretanja, već je prilikom savladjivanja kritičnog poteza puta, a
u odsustvu adekvatne pažnje na održavanju ovog smjera kretanja, vozilom kojim
je upravljala skrenula sa prostora desne na prostor lijeve saobraćajne trake u
smjeru kretanja, a zatim je došlo do izletanja vozila preko lijeve ivice
kolovoza.  
U nalazu i mišljenju vještaka mašinske struke B.J. sa fotodokumentacijom od
13.04.2007.godine, navedeno je da je detaljnim pregledom utvrdjeno da je prije
momenta nastanka udesa PMV marke „Fiat-Kupe“ reg.oznake BR ..., bilo tehnički
ispravno, a sve neispravnosti na vozilu su nastupile kao posledica nezgode.  
Na skici lica mjesta predstavljen je položaj vozila nakon nezgode i drugih
zatečenih tragova na licu mjesta nakon nezgode.  
Ocjenom izvedenih dokaza nesporno je utvrdjeno da je okrivljena izvršila
krivično djelo koje joj je optužnicom stavljeno na teret.  Nesporno je
utvrdjeno da je u noći ....godine, okrivljena upravljala svojim putničkim
vozilom marke »Fiat kupe« reg. ozn. BR-..., te izgubila kontrolu nad vozilom i
prešla sa prostora desne na prostor lijeve saobraćajne trake, a potom vozilom
udarila u stablo pored lijeve strane kolovoza, kojom prilikom je njena
saputnica, B.S. zadobila teške i po život opasne tjelesne povrede - prelom
donjovilične kosti u predjelu lijeve grane u visini drugog zuba, prelom dcsne
nadlaktice u srednjoj trećini, prelom desne butine u srednjoj trećini, prelom
desne gornje grane preponske kosti, prelom prvog i drugog rebra sa lijeve i
šestog rebra sa desne strane u središnjoj ključnjačinoj liniji, rascjep aorte
i jetre usled kojih je kod nje nastupila smrt.  
Okrivljena je prouzrokovala saobraćajnu nezgodu jer se nije pridržavala
odredbi čl. 27 st. 2 i čl. 31 st. 1 ZOBS-a na putevima, kojim je propisano da
je vozač dužan da vozilo u kretanju drži što bliže desnoj ivici kolovoza i na
tolikoj udaljenosti od nje da, s obzirom na brzinu kretanja vozila, uslove
saobraćaja i stanje i karakteristike puta, ne ugrožava druge učesnike u
saobraćaju i ne izlaže sebe opasnosti, dok je čl. 31 st.1  Zakona propisano da
je vozač dužan da brzinu kretanja vozila prilagodi okolnostima,
karakteristikama i stanju puta, vidljivosti, preglednosti, atmosferskim
prilikama, stanju vozila i tereta, frekvenciji saobraćaja i drugim
saobraćajnim uslovima, tako da vozilo može blagovremeno da zaustavi pred
svakom preprekom koju, pod datim uslovima, može da predvidi. Iz nalaza i
mišljenja vještaka saobraćajne struke koji sud u cjelosti prihvata kao jasan,
stručan i objektivan, nesporno se utvrdjuje da je okrivljena konkretnom
prilikom upravljala svojim vozilom brzinom od 62 km/h, dok se kritično mjesto
nezgode nalazi u prostornoj zoni ograničenja brzine kretanja do 50 km/h. I iz
iskaza okrivljene kao i iz zapisnika o uvidjaju saobraćajne nezgode, te nalaza
i mišljenja vještaka saobraćajne struke, nesporno se utvrdjuje da je površina
kolovoza u vrijeme nastanka nezgode bila klizava i mokra usled atmosferskih
padavina. S toga je bezbjedna brzina kretanja u konkretnom slučaju bila oko 40
km/h.  Kako je okrivljena konkretnom prilikom upravljala brzinom 62 km/h to je
nesporno da brzinu kretanja vozila nije prilagodila karakteristikama i stanju
puta i atmosferskim prilikama, s obzirom da je upravljala po mokrom i klizavom
kolovozu, što predstavlja uzrok ove nezgode. Takodje, nesporno je utvrdjeno da
okrivljena nije održavala bezbjedni smjer kretanja vozila desnom stranom
kolovoza, već je, usled neprilagodjene brzine izgubila kontrolu nad vozilom i
prešla sa prostora desne na prostoru lijeve saobraćajne trake u smjeru
kretanja, a potom udarila u stablo koje se nalazi sa lijeve strane kolovoza. U
konkretnom slučaju okrivljena je bila dužna da brzinu kretanja svog vozila
prilagodi karakteristikama i stanju puta, i drugim saobraćajnim uslovima, što
ona u konretnom slučaju nije uradila, nakon čega je izgubila kontrolu na d
vozilom što predstavlja uzrok ove saobraćajne nezgode. U ovoj nezgodi teške
tjelesne i po život opasne povrede zadobila je oštećena B.S.  i to povrede
koje su bliže opisane u dispozitivu ove presude, a što je sud utvrdio iz
obdukcionog zapisnika, usled kojih povreda je oštećena i preminula. Sud je
precizirao izrkeu presude na način što je u dijelu koji se odnose na teške i
po život opasne povrede koje je zadobila oštećena B.S. naveo da je, pored
povrede koje su navedene u optužnici, zadobila i rascjep aorte i jetre, jer je
nesporno da je smrt upravo nastupila usled iskrvavljenja iz rascjepa ova dva
organa. Navedenim preciziranjem se ne narušava identitet optužnice i presude.  
Okrivljena je bila svjesna da usled svog načina vožnje može ugroziti
bezbjednost saobraćaja, odnosno ostvariti zabranjenu posledicu, ali je olako
držala da će je moći spriječiti ili da ona neće nastupiti. U odnosu na osnovno
krivično djelo ugrožavanje javnog saobraćaja iz čl. 339 st. 3 Krivičnog
Zakonika CG, okrivljena je postupala sa svjesnim nehatom. Kao posledica
izvršenja osnovnog krivičnog djela nastupile su teške i po život opasne
povrede kod oštećene, usled koji je i priminula, a okrivljena je u odnosu na
nastalu težu posledicu postupala sa nehatom. Kako je utvrdjeno da je
okrivljena ostvarila sva subjektivna i objektivna obilježja krivičnog djela
koje joj je stavljeno na teret to je i oglašena krivom.  
Sud smatra da se u konkretnom slučaju posledice djela okrivljenu tako teško
pogadjaju da izricanje kazne u ovom slučaju očigledno ne bi odgovarale svrsi
kažnjavanja, pa ju je primjenom čl. 47 st. 2 KZ oslobodio od kazne. Naime,
pokojna oštećena je bila , a što proizilazi iz iskaza okrivljene, njena
najbolja drugarica, od rodjenja su bile u Domu u B., gdje su zajedno odrasle,
i nakon izlaska iz Doma su se intezivno družile i oštećena joj je , kako je to
okrivljena sama navela, bila najbolja drugarica i više od toga, te da je
njenom smrću izgubila jedino što je imala u životu. Po mišljenju suda nesporno
je da je smrt oštećene posledica koja je u psihičkom smislu teško pogodila
okrivljenu, a što se moglo utvrditi i iz samog ponašanja okrivljene na glavnom
pretresu, gdje je okrivljena, prilikom davanja svoje odbrane, u trenutku kada
je govorila o A., počela da plače. Sud smatra da je ovakva medjusobna veza i
emotivni odnos izmedju V.S. i B.A., koji odnos se može tretirati  kao emotivni
odnos jakog intenziteta, sam po sebi dovoljan element koji nesumnjivo ukazuje
da posledlce ovog krivičnog djela psihički tako teško pogadaju učinioca, da
izricanje kazne u ovom slučaju očigledno ne bi odgovaralo svrsi kažnjavanja.  
Odluka o troškovima zasniva se na odredbi čl. 202 st. 1 ZKP-a u iznosu od
650,00 eura, a isti se odnose na troškove tehničkog vještačenja u iznosu od
134,86 eura, izrade nalaza i mišljenja vještaka saobraćajne  struke u iznosu
od 71,50 eura i vještaka medicinske struke u iznosu od 105,05 eura, troškova
vršenja obdukcije u iznosu od 255,75 eura, te troškove rada suda, koji su
odredeni prema trajanju. složenosti krivičnog postupka i imovinskim prilikama
okrivljene.  
Sa izloženog a primjenom citiranih zakonskih propisa. sud je odlučio kao u
izreci presude.  
OSNOVNI SUD U BARU
Dana 01.10.2008. godine  
Zapisničar,
PREDSJEDNIK VIJEĆA SUDIJA
Ana Ćirović
Aleksandra Leković  
PRAVNA POUKA: Protiv ove presude može se izjaviti žalba Višem sudu u P.a putem
ovog suda u roku od 15 dana od dana prijema pismenog otpravka presude.  
DNA:
1 x spisi
1 x ODT-u
1 x okrivljenoj
1 x braniocu  