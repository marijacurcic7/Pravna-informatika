K. broj 375/07  
     U IME NARODA

OSNOVNI SUD U BARU, kao prvostepeni krivični, sastavljen u vijeću od sudije
Aleksandre Leković, kao predsjednika vijeća i sudija porotnika Dragutina
Radovića i Josipa Filipovića kao članova vijeća, sa zapisničarom Anom Ćirović,
u krivičnom predmetu okrivljenog I.Z. iz B., zbog krivičnog djela –
falsifikovanje novca iz čl. 258 st.4 Krivičnog zakonika CG, po optužnici
Osnovnog državnog tužioca u Baru Kt.br. 249/07 od 07.08.2007. godine, nakon
održanog glavnog i javnog pretresa u prisustvu zastupnika optužbe zamjenika
Osnovnog državnog tužioca u Baru Darka Đukića,  okrivljenog I.Z. i njegovog
branioca po službenoj dužnosti S. M. advokata iz B. , dana 09.07.2008. godine
donio je i istog dana javno objavio,  
P R E S U D U  
Okrivljeni I.Z., od oca D. i majke R., rodjene V., rodjen ... .godine u Š. –
Republika S., stalno nastanjen u B., B. br. ... (podstanar kod N. B.), po
zanimanju gradjevinski radnik, razveden, pismen, završio srednju školu, lošeg
imovnog stanja, osudjivan i to presudom Višeg suda u P. K br. 77/03 od
23.09.2004.godine.  
KRIV JE  
Zato što je  
      Dana 06. maja 2007.godine oko 11,00 časova, u B., u ul. J. S. lažan novac koji je primio kao pravi, pa saznavši da je lažan,  stavio u opticaj  na način što je u kiosku „I.“ vlasništvo M. Ć., kupio dva vaučera za mobilni telefon od po 5,00 eura i iste platio lažnom novčanicom u apoenu od 50,00 eura ser br. S ...

      \- čime je izvršio krivično djelo – falsifikovanje novca iz čl. 258 st. 4 Krivičnog zakonika.

Pa ga sud primjenom čl. 4,32,36,42, KZCG i čl.359,360 i 364 ZKP-a  
O S U Đ U J E  
Na kaznu zatvora u trajanju od  3  (tri) mjeseca.  
Prema okrivljenom se  na osnovu čl. 75 st.1 Krivičnog zakonika CG i čl. 258
st.6 Krivičnog zakonika CG izriče  
MJERA BEZBJEDNOSTI  
Oduzimanja lažne novčanice u apoenu od 50 eura, ser broj S ..., kao predmeta
upotrijebljenog za izvršenje krivičnog djela.  
Okrivljeni je dužan da plati troškove krivičnog postupka u iznosu od  700
eura , u roku od 15 dana od dana pravosnažnosti presude pod prijetnjom
izvršenja  
O b r a z l o ž e n j e  
Optužnim predlogom Osnovnog državnog tužioca u Baru Kt.br 249/07 od
07.08.2007. godine stavljeno je na teret okrivljenom izvršenje krivičnog djela
– falsifikovanje novca iz čl. 258.st..2 KZ.  
Okrivljeni je u svojoj odbrani izjavio da nije izvršio ovo krivično djelo koje
mu je stavljeno na teret. Par dana prije ovog događaja je pušten na uslovni
otpust iz zatvora jer je osuđen presudom Višeg suda u P.  na 5 godine zatvora.
Po povratku iz zatvora dobio 315 evra. Tačno je da je dana 30.04.2007 godine
došao na kiosk koji se nalazi preko puta trga gdje je fontana i gdje je taksi
stanica oko 18,45 časova. Kupio je četiri vaučera od po 5 eura za mobilni
telefon i to je platio novčanicom od 100 eura. Prodavac mu je vratio kusur i
to jednu novčanicu od 50 evra i tri po 10 evra. Odatle je pošao u lokal »B.B«
a onda u stan. Nikave potrebe nije imao da zagleda bilo koju novčanicu. Pošto
je potrošio vaučer, došao je pred isti trg i na jedan od kioska došao je da od
50 evra kupi ponovo dva vaučera. To nije bio kiosk gdje je prethodno kupio
vaučere nego jedan koji mu je bio bliži. Za pultom je bila jedna prodavačica
koja je bila nešto nervozna i ona mu je rekla da novčanica nije u redu i da za
nju ne može da kupi vaučer. Kako mu je ona to rekla, rekao je da nema
problema, vratio je vaučere i otišao je da radi. Novčanicu nije posebno
zagledao osim onako mahinalno i mislio je da je možda isprana jer je bila malo
bleđa. U nedjelju 06.05.2007 godine oko 11,00 časova došao je na kiosk gdje mu
je ta novčanica vraćena kao kusur i za pultom je bila prodavačica. Tražio je
da dobije vaučer za mrežu 069 i pružio je tu novčanicu. Prodavačica mu je
rekla da ne može da dobije vaučer, a kako je to druga prodavačica koja mu
govori da sa tom novčanicom nešto nije u redu, onda je njoj rekao da mu je ta
novčanica vraćena na tom kiosku i opisao joj je da je to učinio jedan stariji
prosijedi čovjek i pitao je da li može da razgovara sa gazdom. Prodavačica mu
je rekla da gazda dolazi u 15,00 časova. U dogovoreno vrijeme je došao i vidio
je da se u kiosku nalazi isti čovjek koji mu je vratio kusur prije dva dana.
Gazda je tvrdio da mu nije prodao 4 vaučera i da mu on nije vratio tu
novčanicu kao kusur, a okrivljeni mu je zatim opisivao u kakvoj je garderobi
bio, međutim prodavac ga se navodno nije sjetio. Pitao ga je šta sada da radi
sa tom novčanicom, a ovaj mu je odgovorio da najbolje da zovu policiju.
Okrivljeni mu je rekao ako je falsifikat neka se odmah uništi, ali neka se zna
da je tu novčanicu dobio na tom kiosku. Prodavac je zatim pozvao policiju,
okrivljeni je sačekao da policija dođe i u policiji je u prisustvu branioca
dao izjavu. Dodao je da tu novčanicu nije dobio u P. već u B. Na glavnom
pretresu je dodao da nije mogao da primjeti da je novac falsifikovan, jer je
četiri godine i osam mjeseci bio u zatvoru i nije imao dodir sa novcem. Dalje
je pojasnio da je 4. maja pokušao da potroši ovu novčanicu od 50 eura i
prodavačica na kiosku na pijaci mu je rekla, kada je pokušao da kupi vaučer,
da ova novčanica nije uredu. Nakon 2 dana, odnosno 06.maja je pošao na drugi
kiosk gdje je dobio ovu novčanicu, a pošao je sa namjerom da je vrati. Tom
prilikom nije pokušavao da kupi vaučer, već je samo htio da vrati novčanicu.
Dalje je naveo da da je htio da nešto uradi ne bi došao ponovo u 15 časova jer
je pitao tu radnicu kada radi čovjek koji mu je dao novčanicu. Od momenta kada
je gazda ovog kioska rekao da neće da mu vrati novčanicu jer je falsifikovana,
do dolaska policije prošlo je 10 minuta, a za to vrijeme novčanica je stajala
na pultu.  
U dokaznom postupku na glavnom pretresu izvedeni su sledeći dokazi : saslušani
su svjedoci D. S., P.Z. i M.Ć, pročitan je nalaz i mišljenje vještaka
grafologa N.V. od maja 2007.godine, izvršen je uvid u potvrdu o oduzimanju
stvari CB B. KU br. ...  od 06.05.2007.godine, izvršen je  uvid u novčanicu u
apoenu od 50 eura br. S ... a pročitan je i izvod iz kaznene evidencije za
okrivljenog I.Z. pribavljen od MUP Š. br. ... od 20.03.2008.godine.  
Svjedok D.S.je u prethodnom postupku izjavila da radi u kiosku „I.“ i da se
dana 06.05.2007 godine oko 10 ili 11 časova pojavio jedan čovjek koji je
tražio dva vaučera od po 5 eura koje je namjeravao da plati jednom novčanicom
od 50 eura. Pripremljene vaučere je predala kupcu i uzela je novčanicu.
Vratila je kusur i kad je htjela novčanicu da odloži, primijetila je da ova
novčanica nije imala svježu boju, nije imala zaštitu i djelovala je kao
isprana. Zamolila ga je da vrati vaučere, a ona njemu novčanicu i on je odmah
vratio vaučere. Onda je on započeo priču, a to je da je tu novčanicu dobio od
kolege na istom kiosku, na šta mu je ona rekla da je to ne interesuje, da će
obavijestiti kolegu i da dodje oko 15,00 časova kada kolega bude tu. Desetak
minuta nakon što joj je kolega došao, a to je bilo oko 15 časova, došao je i
ovaj čovjek. Okrivljeni je i kolegi tvrdio da mu je upravo on vratio kusur i
to 50 €, a njen kolega je tvrdio da je nemoguće, jer oni svaku novčanicu dobro
pogledaju. Okrivljeni je još rekao da tu novčanicu nije htjela da primi ni
njena koleginica koja radi na kiosku na Bulevaru. Na glavnom pretresu je
dodala da je Ć., njen kolega, došao u svoju redovnu smjenu u 15,00 časova, a
nekih 10-15 minuta nakon 15,00 časova je došao okrivljeni koji se obratio Ć. i
rekao mu da je prije par dana bio na ovom kiosku, i da mu je ovih 50 eura
vraćeno kao kusur sa njihovog kioska, što je  Ć. negirao. Ć. je zvao policiju,
a okrivljeni nije pokušavao da pobjegne, niti ništa, mirno je stajao.  
Svjedok P.Z. je u prethodnom postupku izjavila da radi u kiosku „E.“ i moguće
da je to bio dan 04.05.2007.godine, kada je u prijepodnevnim časovima došao
jedan radnik koji je tražio da kupi 2 vaučera od po 5 eura. Ona je pripremila
vaučere, a on je pružio novčanicu od 50 eura da te vaučere plati. Čim je
primila novčanicu, uočila je da novčanica nije original, tražila je od
okrivljenog da joj vrati vaučere, ona je njemu vratila novčanicu i rekla mu je
da to radi iz razloga jer je novčanica falsifikovana. Na ovo okrivljeni je
pitao zašto mu to radi i rekao da je tu novčanicu dobio kao kusur prije 2 dana
u P. Nakon 2 dana isti ovaj čovjek je došao kod nje na kiosk da kupi 2
vaučera, ali je sada kod sebe imao novčanicu od 100 eura. Provjerila je i ovu
novčanicu, okrivljeni ju je pitao zbog čega to radi, a ona mu je odgovorila da
ima razloga za to. Tada joj je ispričao da je dolazio na njen kiosk da kupi
vaučere za 50 eura, da mu je novčanica vraćena, na šta je svjedok P. potvrdila
da je bilo tako, a onda joj je okrivljeni rekao da je tu novčanicu dobio kao
kusur sa kioska sa fontane, u ul. J. S. u B., kod taksi stanice. Ona ga je
tada upitala zašto sada govori tako, kada joj je prethodno rekao da je tu
novčanicu kao kusur dobio u P. Međutim, okrivljeni je prečuo ovo njeno pitanje
i opet ponovio da je ovu novčanicu dobio kao kusur sa prethodnog kioska. Na
glavnom pretresu je dodala da s obzirom da svakodnevno radi sa novcem, da je
mogla lako da prepozna da se radi o falš novčanici, te da se dobro sjeća da
joj je okrivljeni rekao da je tu novčanicu dobio u P. i da je tačno rekao „šta
joj hvali tu sam novčanicu dobio u P.“. Dalje je pojasnila da je koleginici
koja je radila u kiosku kod F. , kojoj je nadimak Ć. i koja je svjedok u ovom
predmetu, sa kojom se  svakodnevno čula telefonom, rekla šta joj se se desilo
tog dana, odnosno da joj je čovjek sa falsifikovanim novcem došao da trguje
vaučere, da je upozori kako se to isto ne bi njoj desilo. Nakon par dana
pozvala ju je Ć. i pitala je kako izgleda taj čovjek koji je imao 50 eura, i
rekla joj je da je tog dana dolazio kod nje na trafiku  tvrdeći da je tih 50
eura dobio kod nje na trafici.  
Svjedok M.Ć je u prethodnom postupku izjavio da je sa bratom suvlasnik kioska
„I.“ koji se nalazi kod taksi stanice. Dana 06.05.2007 godine prije podne je
radila koleginica D.S.i navedenog dana, 15 minuta prije nego je počeo da radi,
nazvala ga je S. i rekla mu da je došao jedan čovjek koji hoće da kupi vaučere
za mobilni telefon, ali da te vaučere hoće da plati novčanicom koja joj je
sumnjiva i za koju misli da je falsifikovana. Odmah se uputio ka kiosku i
desetak minuta nakon njega došao je i ovaj čovjek. Prvi put ga je tada vidio i
onda mu je ovaj čovjek počeo sa pričom da se radi o novčanici koju mu je on-
svjedok vratio kao kusur deset dana prije toga. Svjedok je dalje naveo da to
nije bilo tačno jer takvu novčanicu nije imao u kiosku niti  mu je on mogao
vratiti. Okrivljeni mu je zatim rekao da se vratio iz zatvora, nakon čega je
svjedok odmah pozvao policiju, jer nije htio sa njim ništa više da
komentariše. Na glavnom pretresu je pojasnio da njegova smjena počinje u 15,00
časova, a da je okrivljeni došao na kiosk možda nekih 5 minuta nakon 15,00
časova. Nakon što je pozvao policiju, okrivljeni nije pokušavao da bježi, niti
bilo šta slično.  
Iz nalaza i mišljenja vještaka grafologa N.V. od maja 2007.godine utvrđeno je
da sporna novčanica u apoenu od 50 eura serijskog broja S... nije autentična
banknota odnosno da je ista falsifikovana, te da su proučavanjem sporne
novčanice pomoću univerzalnog komparativnog mikroskopa, te njenim uporedjem sa
odgovarajućom nespornom novčanicom istog apoena konstatovane izražene razlike
koje se ogledaju u kvalitetu hartije, kvalitetu štampe i elementima zaštite.  
Iz potvrde o oduzimanju stvari CB B. KU br. ... od 06.05.2007.godine utvrđeno
je da je od I.Z. navedenog dana oduzeta novčanica od 50 eura serijskog broja
S. .  
Uvidom u novčanicu u apoenu od 50 eura utvrdjeno je da je njen serijski broj
S...  
Iz izvoda iz kaznene evidencije za okrivljenog I.Z. pribavljen od MUP Š. br.
... od 20.03.2008.godine utvrđeno je da je isti osuđivan presudom Višeg suda u
P., K. br. 77/03 od 23.09.2004.godine, zbog krivičnog djela iz čl. 86 st. 2 KZ
RCG (silovanje) na kaznu zatvora u trajanju od 5 godina.  
Ocjenom izvedenih dokaza nesporno je utvrđeno da je okrivljeni izvršio
krivično djelo bliže opisano u izreci presude. Okrivljeni je u svojoj odbrani
u bitnom negirao izvršenje krivičnog djela koje mu je stavljeno na teret
navodeći da je predmetnu novčanicu dobio kao kusur na trafici kod fontane u B.
i to dana 30.04.2007 godine, te da apsolutno nije znao da je ona
falsifikovana. Zatim je naveo da je nakon toga, s obzirom da je potrošio
vaučere koje prethodno kupio,  pošao na jedan kiosk i pokušao opet da kupi
vaučere i da ih plati spornom novčanicom od 50 eura, medjutim radnica koje je
radila na ovom kiosku mu je rekla da novčanica nešto nije uredu i da ne može
za nju da kupi vaučer. Nakon toga je, kako navodi, 06.05.2007.g otišao na
kiosk gdje mu je ta novčanica vraćena kao kusur i tražio je da kupi vaučer za
mrežu 069 i pružio spornu novčanicu, medjutim prodavačica mu je rekla da ne
može da dobije vaučer. Tada je ovoj prodavačici rekao da je tu novčanicu dobio
na tom kosku, i da mu je vraćena kao kusur, a da je to uradio jedan stariji
prosijedi čovjek. Na glavnom pretresu je naveo da na ovom kiosku nije pokušao
da kupuje vaučere, već da je samo došao da vrati novčanicu. Tvrdio je da nije
znao da je novčanica falsifikovana, jer u suprotnom ne bi mirno sačekao
policiju. Međutim, sud je odbranu okrivljenog da nije znao da je novčanica
falsifikovana cijenio kao neosnovanu i kao pokušaj izbjegavanje krivične
odgovornosti i to iz razloga jer je sama sebi kontradiktorna, s obzirom je u
prethodnom postupku naveo da je htio na kiosku da kupi vaučere, da bi na
glavnom pretresu naveo da je na taj kiosk otišao sa namjerom da vrati
novčanicu, a i opovrgnuta je iskazima saslušanih svjedoka. Tako, iz iskaza
svjedoka P. Z. se utvrdjuje da je okrivljeni u dva navrata dolazio kod nje na
kiosk, da je prilikom prvog dolaska tražio 2 vaučera od po 5 eura i pružio joj
novčanicu od 50 eura da te vaučere plati. Kada je uzela novčanicu vidjela je
da ona nije originalna, zatim je okrivljenom tražila da joj vrati vaučere i
rekla mu da je ta novčanica falsifikovana. Tom prilikom okrivljeni joj je
rekao da je tu novčanicu dobio u P. prije 2 dana  kao kusur. Međutim, nakon 2
dana opet je došao kod nje u kiosk, opet sa namjerom da kupi vaučere, koje je
platio sa novčanicom od 100 eura, a ovom prilikom joj je rekao, nakon što je
ona provjeravala ovu novčanicu od 100 eura, da je dolazio na kiosk i da mu je
vraćena novčanica od 50 eura, ali sada govoreći da je tu spornu novčanicu
dobio sa kioska kod F. Iz iskaza svjedoka D. S. nesporno se utvrdjuje da je I.
dana  06.05.2007.godine došao kod nje na kiosk i tražio 2 vaučera od po 5
eura, ona mu je predala vaučere, a on njoj novčanicu od 50 eura. Kako je dalje
navela, vratila mu je kusur i kada je htjela da novčanicu odloži primjetila je
da ova novčanica nije imala svježu boju, niti zaštitu i odmah je reagovala i
tražila da joj okrivljeni vrati  vaučere.  Tada joj je okrivljeni rekao da je
prije par dana  ta novčanica vraćena kao kusur sa tog kioska i da je to uradio
njen kolega. Prema tome, iz iskaza ovog svjedoka se nesporno utvrdjuje da je
navedenog dana okrivljeni predmetnu novčanicu stavio u opticaj kao pravu i to
na način što je tom novčanicom platio 2 vaučera i novac predao radnici D.S.
Djelo je svršeno stavljanjem u opticaj falsifikovanog novca bez obzira da li
je i ostavaren i cilj zbog koga je novac stavljen u opticaj, odnosno djelo je
svršeno i to samom predajom falsifikovane novčanice, bez obzira što je takva
novčanica otkrivena prije nego što je novac zamijenjen. U postupku je nesporno
utvrdjeno da je novčanica koju je okrivljeni stavio u opticaj lažna, a što je
utvrdjeno iz nalaza i mišljenja vještaka grafološke struke.  
Okrivljenom je optužnicom stavljeno na teret da je izvršio krivično djelo
falsifikovanje novca iz čl. 258 st. 2 KZ. Međutim, sud smatra da je okrivljeni
izvršio krivično djelo – falsifikovanje novca iz čl. 258 st. 4 KZ , odnosno da
je predmetnu spornu novčanicu primio kao pravu pa da je naknadno, saznavši da
je lažna, stavio u opticaj. I sam okrivljeni je naveo da je predmetnu
novčanicu prvo ponudio na kiosku na kome je ranije nije dobio, pokušajući da
za nju dobije vaučere za telefon, međutim, prodavačica, za koju je nesporno da
je P.Z. , mu je tada saopštila da novčanica nije u redu i da ne može da kupi
vaučere. Iz iskaza svjedoka P. Z. se utvrđuje da mu je ona rekla da ne može da
primi tu novčanicu jer je falsifikovana. Okrivljeni je zatim istu novčanicu,
sada definitivno znajući da je lažna, dana 06.05.2007.godine upotrijebio na
kiosku vlasništvo M., plaćajući 2 vaučera. Okrivljeni je dakle, kada je
pokušao da kupi vaučere na kiosku  „I.“, znao da je predmetna novčanica lažna.
U spisima predmeta, po mišljenju suda nema nijednog dokaza iz kojeg se može
nesporno utvrditi  da je okrivljeni u trenutku kada je došao u posjed sporne
novčanice znao da je taj novac lažan. Međutim, nesporno je utvrđeno da je
okrivljeni 2 dana prije nego što je ovaj novac stavio u opticaj, saznao od P.
Z. da je u pitanju falsifikovani novac, pa da ga je i pored tog saznanja
upotrijebio i za njega htio da kupi 2 vaučera za mobilni telefon na kiosku
koje je vlasništvo M. . S toga sud smatra da je okrivljeni izvršio krivično
djelo iz stava 4 čl. 258 KZ, odnosno da je lažan novac, koji je primio kao
pravi, pa saznavši da je lažan, stavio u opticaj. Tako je sud  krivično djelo
koje je okrivljenom stavljeno na teret pravno kvalifikovao kao krivično djelo
– falsifikovanje novca iz čl. 258 st. 4 KZ, iz kojeg razloga je sud u izeci
presude precizirao činjenični opis.  Okrivljeni je krivično djelo izvršio sa
umišljajem, odnosno bio je svjestan svog djela i htio njegovo izvršenje, pa je
u svojim radnjama ispunio sva objektivna i subjektivna obilježja krivičnog
djela – falsifikovanje novca iz čl. 258 st 4 KZCG zbog čega ga je sud za isto
oglasio krivim i krivično pravno odgovornim.  
Odlučujući se za krivičnu sankciju prema okrivljenom sud je cijenio sve
olakšavajuće i otežavajuće okolnosti iz čl.42 Krivičnog zakonika CG. Od
olakšavajućih okolnosti cijenjeno je lične prilike okrivljenog, da je razveden
čovjek, te lošeg imovnog stanja, dok je od otežavajućih okolnosti cijeni
činjenicu da je do sada osudjivan. Imajući u vidu ove okolnosti, te
zaprijećenu kaznu za krivično djelo za koje je oglašen krivim sud smatra da
izrečena kazna zatvora odgovara težini izvršenog krivičnog djela i krivičnoj
odgovornosti okrivljenog i predstavljaju mjeru koja je neophodna da bi se
postigla svrha kažnjavanja.  
Na osnovu čl. 75 st.1 Krivičnog zakonika CG i čl. 258 st.5 Krivičnog zakonika
CG okrivljenom je izrečena mjera bezbjednosti oduzimanja lažne novčanice u
apoenu od 50 eura, ser broj S ... , kao predmeta upotrijebljenog za izvršenje
krivičnog djela.  
Odluka o troškovima krivičnog postupka zasniva se na odredbi čl.202 st.1.ZKP,
a ista se odnosi na  troškove branioca po službenoj dužnosti u iznosu od 640 €
i na troškove  rada suda koji su određeni prema trajanju, složenosti krivičnog
postupka i imovinskim prilikama okrivljenog.  
Na osnovu izloženog odlučeno je kao u izreci presude.  
OSNOVNI SUD U B.U
Dana 09.07.2008. godine  
ZAPISNIČAR,                                                 PREDSJEDNIK
VIJEĆA SUDIJA
Ana Ćirović
Aleksandra Leković  
PRAVNA POUKA: Protiv ove presude može se izjaviti žalba Višem sudu u P. u roku
od 15 dana od dana prijema pismenog otpravka, preko ovog suda u dva primjerka.  
DNA:    - 1 x ODT
                     - 1 x okrivljenom
                     - 1 x braniocu               
            - u spise  