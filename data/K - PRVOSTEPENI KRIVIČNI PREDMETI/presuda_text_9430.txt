K.br.649/06  
U IME NARODA  
OSNOVNI SUD U BARU, kao prvostepeni krivični, u vijeću sastavljenom od sudije
Aleksandre Leković, kao predsjednika vijeća i sudija porotnika Vidosave
Nikolić i Josipa Filipovića, kao članova vijeća, sa zapisničarom Anom Ćirović,
u krivičnom predmetu okrivljenog B. M. iz P., zbog krivičnog djela teško djelo
protiv bezbjednosti javnog saobraćaja iz čl. 348 st. 4 KZ CG u vezi sa čl.339
st.3 u vezi sa st. 1 KZ CG, po optužnici Osnovnog tužioca u Baru Kt.br.463/06
od 06.11.2006.godine, nakon održanog glavnog javnog pretresa u prisustvu Višeg
državnog tužioca Višnje Medojević, okrivljenog B. M., njegov branioca P. G.,
adv.iz B. i predstavnika oštećene porodice Š. D., dana 13.05.2009.godine donio
je, a dana 18.05.2009.godine javno objavio  
P R E S U D U  
Okrivljeni B. M. od oca R. i majke M., rodjene M., rodjen ... godine u N.,
stalno nastanjen u P., naselje blok ... – R.k., stan br. ..- ... sprat, po
zaniamnju vozač, oženjen, otac troje djece, pismen, završio srednju školu,
služio vojsku, srednjeg imovnog stanja, neosuđivan  
KRIV JE  
Zato što je:  
Dana 05. oktobra 2006. godine oko 08,20 časova u S. – R., opština B., na
magistralnom putu P. – B., ne pridržavajući se saobraćajnih propisa iz člana
31. st. 1. i čl. 42. st. 1. Zakona o bezbjednosti saobraćaja na putevima,
olako držeći da posljedica neće nastupiti ugrozio javni saobraćaj i doveo u
opasnost život Š.H. na način što upravljajući teretnim motornim vozilom marke
»Mercedes 3544« reg. oznaka ..., vlasništvo "T." DOO P., krećući se se od
pravca S.prema B. brzinu kretanja vozila nije prilagodio okolnostima,
karakteristikama i stanju puta, atmosferskim prilikama, i drugim saobraćajnim
uslovima, tako da vozilo može blagovremeno da zaustavi pred svakom preprekom
koju, pod datim uslovima, može da predvidi, već je u uslovima mokrog i
klizavog kolovoza, krećući se neprilagodjenom brzinom od 47 km/h, po izlasku
iz lijeve nepregledne krivine izgubio kontrolu nad vozilom i u fazi
mimoilaženja nije sa svoje lijeve strane ostavio dovoljno rastojanja izmedju
svog vozila i vozila kojim se mimoilazi, već je sa desne prešao na lijevu
saobraćajnu traku, gledano u smjeru njegovog kretanja, u trenutku kada je iz
pravca B., pravilno se krećući svojom saobraćajnom trakom naišlo vozilo VW
"Golf' reg. oznaka .., kojim je upravljao oštećeni Š. H., pri čemu je usled
nastupile destabilizacije vozila okrivljeni čeonim djelom teretnog vozila
udario u prednji lijevi kraj putničkog vozila kojim je upravljao oštećeni i
potisnuo ovo vozilo unazad prema kosini zasjeka brda, pa je usled siline udara
nastupila potpuna deformacija i gnječenje školjke vozila, a usled stvorenog
otpora na prednjem lijevom kraju teretnog vozila došlo do intezivnog zanošenja
zadnjeg kraja, usled čega se vozilo okrivljenog prevrnulo na bočnu desnu
stranu na prostoru lijeve saobraćajne trake, pri čemu je kod oštećenog
nastupila smrt, usled razorenja po život važnih moždanih centara zbog preloma
lobanje,  

čime je izvršio krivično djelo – teško djelo protiv bezbjednosti javnog saobraćaja iz čl. 348 st. 4 KZ u vezi sa čl. 339 st. 3 u vezi st. 1 KZ.

Pa ga sud primjenom čl. 4,32,36,42 KZCG i čl.359,360 i 364 ZKP-a  
O S U Đ U J E  
Na kaznu zatvora u trajanju od 2 (dvije ) godine, u  koju kaznu zatvora mu se
uračunava vrijeme provedeno u pritvoru od 05.10.2006.godine do
02.11.2006.godine.  
Okrivljeni je dužan da plati troškove krivičnog postupka u iznosu od  760
eura , u roku od 15 dana od dana pravosnažnosti presude pod prijetnjom
izvršenja  
O b r a z l o ž e n j e  
Optužnicom Osnovnog tužioca u Baru Kt.br.463/06 od 06.11.2006.godine stavljeno
je na teret okrivljenom izvršenje krivičnog djela teško djelo protiv
bezbjednosti javnog saobraćaja  iz  čl..348 st.4. u vezi čl. .339. st.3. u
vezi st.l. KZ.  
Okrivljeni je u svojoj odbrani datoj pred Upravom policije u prisustvu svog
branioca G. P. dana 05.10.2006. godine u bitnom naveo da je zaposlen u „T.“
DOO P. kao vozač. Dan prije nezgode vozilo je bilo na redovnom servisu i
pregledu gdje su radnici koji rade na tehničkom održavanju vozila izvršili
popravku prednje lijeve glavne platne na prednjem lijevom točku. Navedenog
dana krenuo je iz P. za B. u 07,30 časova. Za vrijeme vožnje kamion se
normalno ponašao na putu i nije primjetio nikakvu neispravnost. Malo prije
dolaska do naplatne rampe kod tunela „S.“ počela je da pada kiša, a po izlasku
iz tunela kiša je bila jača. Brzina kretanja njegovog vozila je bila u
garnicama dozvoljene brzine. Upravljao je teretnim motornim vozilom marke
„Mercedes“ 3544, reg.oznake ... Kada je prolazio pored tunela „S.“ vidio je
pjenu u lokvi vode na putu što mu je bio znak da je asvalt klizav i prljav i
da je potrebno da vozi sa velikom opreznošću. Dolaskom kod kapije hotela „I.“,
nakon što je malo pritisnuo kočnicu da bi pripremio vozilo za savladavanje
nizbrdice u lijevoj krivini za koju je znao da ga očekuje, a nakon što je
pustio kočnicu, osjetio je da se vozilo drugačije ponaša, vozilo je počelo da
gubi pravac kretanja, da šeta, pa je onda okrivljeni pritisnuo pa pustio
kočnicu u namjeri da vrati kontrolu nad vozilom i održi njegovo kretanje u
željenom pravcu. Kamion je, međutim, nastavio da se nekontrolisano kreće.
Okrivljeni je, znajući da se sa desne strane nalazi veliko zemljano proširenje
pored puta, smotao volan u desno, međutim vozilo je umjesto u desno nastavilo
da se kreće u lijevu stranu. Tada je kamionom prešao na lijevu saobraćajnu
traku, odnosno u suprotnu traku. U tom trenutku je primjetio da mu dolazi
vozilo iz suprotnog pravca i primjetio je siluetu vozača u vozilu. Imao je
utisak da je vozilo prošlo jer nije ni osjetio kontakt sa ovim vozilom. Bio je
skoncentrisan na dešavanja na putu i vidio je da kamionom ide u brdo koje se
nalazilo uz lijevu ivicu kolovoza. Trenutak kontakta sa vozilom plave boje
nije ni čuo ni osjetio zbog buke koja je bila prisutna u kabini u vidu
krckanja i puckanja nečega. Okrivljeni je potom udario u brdo, a potom se
kamion prevrnuo na bok. Neposredno prije mjesta gdje se sve ovo odigralo vidio
je znak ograničenja brzine od 40 km/h. Na tom dijelu puta je puna uzdužna
linija. Naveo je da mu je iskreno žao zbog svega što se desilo, a naročito
zbog tragične posledice i smrti koja je nastupila. Pred istražnim sudijom je
dalje naveo da uopšte ne zna kojim je djelom vozila zahvatio ovo putničko
vozilo. Poslednje što je učinio u djeliću sekunde je da se podigao sa sjedišta
čvrsto uhvatio upravljač i pokušao da vozilo usmeri desno. U tom momentu čuje
lomljavu, pucketanje i vidi da ide u brdo. To su bile sekunde, udara u brdo,
malo se odbija unazad i prevrće na desnu stranu. Na glavnom pretresu je naveo
da prije nego što je počeo da radi u „T.“ P., 8 godina je radio u „N.“ N.
vozeći autobus, uvjek je bio obazriv i nikada nije imao nikakvih problema. Na
pitanje svog branioca je naveo da je već objasnio da je prije mjesta nezgode
blaga uzbrdica, iza koje počinje kosa krivina njemu ulijevo nizastranu. Tada
je makao nogu sa gasa kada se popeo na ovu blagu uzbrdicu, i auto je samo
počelo da ide. Znao je da ga očekuje krivina nizbrdo i u tom trenutku je malo-
blago takao kočnicu, i odmah makao nogu sa kočnice i tada počinje
destabilizacija, i ono što on ne može da kontroliše. Kamion se nije normalno
ponašao, počeo je da se trese, i on u njemu. Gdje je tačno mjesto gdje ovo
počinje ne zna. Ne može izjasniti koliko je bio udaljen u ovom trenutku od
mjesta kontakta. Htio je da skrene na svoju desnu stranu jer je tu počinjalo
proširenje, sa desne strane ima jedan mali kanal za atmosferske padavine. On
je mislio da je tu udario točkovima u taj kanal za odvod atmosferskih
padavina, medjutim istražni sudija mu je rekao da tu uopšte nema traga od
kontakta točkova.  I tad je već počeo da ide na lijevu stranu  i vidio vozilo
„Golf“. Vidio je dobro u ovom „Golfu“ čovjeka sada pok. Š.koji se nagnuo na
desnu stranu i koji je pokušavao da izbjegne sudar. Ne zna tačno kojim dijelom
kamiona je udario u vozilo „Golf“, zna da nije kabinom jer je kabina već
prošla, već nekim dijelom poslije kabine.  
U dokaznom postupku sud je proveo sledeće dokaze: saslušana je predstavnik
oštećene porodice Š. D., supruga pokojnog Š. H., sud je na saglasan predlog
stranaka pročitao iskaz ovlašćenog predstavnika preduzeća „T.“ D. D. iz
prethodnog postupka sa zapisnika od 16.10.2006.godine, pročitan je obdukcioni
zapisnik S ... dr M. Š. od 05.10.2006.godine, nalaz i mišljenje vještaka
saobraćajne struke ing M. Š. od oktobra 2006.godine, nalaz i mišljenje
vještaka geometra D. Đ. od 27.10.2006.godine, nalaz i mišljenje vještaka
mašinske struke B. J. od 25.10.2006.godine, saslušan je vještak mašinske
struke B. J. na glavnom pretresu 25.02.2009.godine, pročitan je izvještaj KC
CG o alkoholisanosti kod Š.H., izvještaj KC CG o alkoholisanosti kod
okrivljenog B. M., izvod iz KE za okrivljenog pribavljen od CB N. br... od
08.11.2006.godine, izvršen je uvid u skicu lica mjesta i fotoelaborat CB B.
br. ... od 05.10.2006. godine, pročitan je zapisnik o uviđaju Kri.br.472/06,
dopunski nalaz i mišljenje vještaka saobraćajne struke ing. M. Š. od aprila
2009.godine, pročitan je dopis vještaka B.J. od 30.04.2009.godine.  
Predstavnik oštećene porodice Š. D., supruga pokojnog Š.H., je u svom iskazu u
prethodnom postupku i na glavnom pretresu u bitnom navela da je Š.H. navedeno
jutro krenuo na posao iz B.u R.jer je u firmi „K.-k.“ zaposlen kao vozač. Nije
svjedok ove nezgode, pa se ne bi mogla izjasniti kako se nezgoda dogodila. Kao
oštećena u svoje ime i u ime svojih sinova izjavljuje da se pridružuje
krivičnom gonjenju protiv okrivljenog i traži da ga sud oglasi krivičnopravno
odgovorim i osudi po zakonu. Imovinskopravni zahtjev je već pokrenula pred
Osnovnim sudom u B. i njega će ostvariti u parnici.  
Ovlašćeni  predstavnik preduzeća „T.“ D. D. iz prethodnog postupka sa
zapisnika od 16.10.2006.godine je u svom iskazu u bitnom naveo da nije
očevidac saobraćajne nezgode u kojoj je učestvovalo njihovo teretno vozilo
marke „Mercedes“ reg. ozn. ...  kojim je upravljao B.M, pa se s toga ne može
izjašnjavati kao svjedok. Po saznanju da se dogodila saobraćajna nezgoda, on
je došao na mjesto dogadjaja i imao je prilike da vidi oba vozila koja su
učestvovala u nezgodi. Obaviješten je da je teretno vozilo upućeno na vanredni
tehnički pregled, koji će uraditi vještak J. . U vezi teretnog vozila marke
»Mercedes« izjavio je što je u ostalom nesporno da se kretalo od P.  prema B.,
praznog tovarnog sanduka, jer je u B. trebalo da utovari asvaltnu masu. Vozilo
je bilo tehnički ispravno, pneumatici u dobrom stanju, putni nalog je izdat i
za taj dan  i za tu vožnju. U ime oštećene firme DOO »T. P.« izjavljuje da se
oni ne pridružuju krivičnom gonjenju s razloga što je okrivljeni B.M kao vozač
veoma odgovoran i savjestan. U njihovoj firmi B. radi od avgusta 2006.godine,
uspješno je prošao probni rad, a onda je nakon kraćeg prikida nastavio da
radi. Ne postavljaju imovinskopravni zahtjeva.  
U obdukcionom zapisniku S ... dr M.Š. od 05.10.2006.godine,navedeno je da je
smrt nasilna i nastupila je usled razorenja po život važnih moždanih centara
zbog preloma kostiju lobanje. Razorenje po život važnih moždanih centara,
prelomi kostiju kao i druge, spolja i unutra opisane povrede posledica su
dejstva tupog, teškog i jako zamahnutog mehaničkog orudja. U vrijeme umiranja
postojalo je stanje alkoholisanosti.  
U  nalazu i mišljenju vještaka saobraćajne struke ing M. Š. od oktobra
2006.godine, navedeno je da je teretno vozilo marke »Mercedes« reg.oznake ...
voženo brzinom 47 km/h u trenutku reakcije vozača, i to na potezu puta koji se
prostire u vidu nepregledne lijeve krivine sa podužnim nagibom čiji je
kolovoz bio mokar i klizav. Ovu brzinu kretanja vozač je uspio smanjiti, tako
da je sudarna brzina bila oko 40 km/h. Na kritičnom potezu puta u smjeru
kretanja teretnog vozila marke »Mercedes« ograničena je brzina kretanja na 40
km/h, u optimalnim uslovima saobraćaja. Brzinu kretanja PMV »Golf« reg. oznake
... prema prezentiranim podacima nije moguće precizno utvrditi, a ovo vozilo
moglo je biti voženo brzinom do 50 km/h (Iz smjera kretanja ovog vozila ne
postoji imperativno ograničena brzina) Fizički kontakt izmedju teretnog vozila
marke »Mercedes« reg.oznake ... i putničkog vozila marke »Golf« reg.oznake ...
ostvaren je na prostoru lijeve saobraćajne trake smjera kretanja teretnog
vozila na način što je teretno vozilo svojim frontalnom stranom naletjelo na
prednju lijevu stranu putničkog vozila, nakon čega je ovo vozilo potisnulo
unazad prema podnožju kosine zasjeka brda. Usled siline sudara, nastupila je
potpuna deformacija školjke vozila, te je inteziviran proces destabilizacije i
zanošenja teretnog vozila, što je izazvalo prevrtanje ovog vozila na bočnu
desnu regiju. Ovom prilikom vozač PMV zadobio je smrtonosne tjelesne povrede
od kojih je podlegao. Vozač teretnog vozila marke »Mercedes« savladjivao je
potez puta u obliku lijeve nepregledne krivine, pa je na prostornoj distanci
oko 45 metara preduzeo mjere u pravcu usporenja vozila, pa je u ovoj fazi
nastupila destabilizacija i skretanje vozila na lijevo. Vozač ovog vozila
mogao je bezbjedno savladati kritični potez puta uz uslov da se vozilom kretao
u granicama dozvoljene brzine do 40 km/h. Kočenje vozila u intezitetu blokade
točkova, nužno je imalo za posledicu destabilizaciju i skretanje vozila na
desno preko desne ivice kolovoza. Vještak je konačno dao zaključak da je do
ove nezgode došlo usled propusta u vožnji vozača teretnog vozila marke
»Mercedes« tipa 3544 reg.oznake ... . Ovo se ogleda u tome što upravljajući
ovim vozilom dionicom magistralnog puta od S. prema B., a prilikom
savladjivanja kritičnog poteza puta koji se prostire u obliku nepregledne
lijeve krivine sa podužnim nagibom kolovoza čija je površina bila mokra i
klizava, nije prilagodio brzinu kretanja vozila kojim je upravljao ovim
uslovima saobraćaja, pa je pri izlasku iz ove krivine, izgubio kontrolu nad
vozilom, pri čemu je vozilo prešao sa prostora desne na prostor lijeve
saobraćajne trake u smjeru kretanja, a u fazi mimoilaženja sa putničkim
vozilom marke »VW Golf« reg.oznake ... , kojim je upravljao vozač Š.H. . U
trenutku kada je bila opasna udaljenost izmedju vozila došlo je do fizičkog
kontakta čeonog dijela teretnog vozila i prednjeg lijevog kraja putničkog
vozila na prostoru lijeve saobraćajne trake smjera kretanja prema B. . Usled
siline udara nastupila je potpuna deformacija i gnječenje školjke vozila, pa
je usled stvorenog otpora na prednjem lijevom kraju teretnog vozila
inteziviran proces zanošenja zadnjeg kraja istog, što je izazvalo prevrtanje
ovog vozila na bočnu desnu stranu na prostoru kolovoza. Ovom prilikom vozač
PMV je zadobio smrtonosne tjelesne povrede od kojih je u vozilu podlegao.  
U  nalazu i mišljenju vještaka geometra od 27.10.2006.godine, data je skica
detalja na kojoj se jasno vidi da je gledano iz pravca P. prema B.a mjereno 1
m 1, od desne ivice kolovoza kako je i prikazano na dopunskoj skici a radijus
kružne krivine 100 m, da je poluprečnik krigvine takodje 100 m. Radijus
prelazne krivine koje je dvostruko duža od kružne krivine je 200, takdoje je
poluprečnik prelazne krivine 200m, Podužni nagib analiziran od tačke 1 do tač.
7 tj. dužine od 105 m1, iznos 4,7% poprečni nagibi dati su na dopunskoj skici
na kojoj je jasno označeno mjesto udesa tj. tačka 7 i 8.  
U nalazu i mišljenju vještaka mašinske struke B.J.  od 25.10.2006.godine,
navedeno je da je na bazi detaljnog pregleda, teretno vozilo marke »Mercedes
benz« tip 3344 reg.oznake ... vlasništvo »T.« DOO P., neposredno prije udesa
je bilo tehnički ispravno. Svi uredjaji su bili tehnički ispravni i
funkcionalni. Vozilo je bilo bez tereta. Nema nijednog spoja, zloba,
samoodvrtanja koji je otkazao izuzev oštećenja posledica udesa ili kasnije od
podizanja i transportovanja. Lično je bio na licu mjesta jer radi u službi
spasavanja pri OVJ B.
Vještak mašinske struke B.J na glavnom pretresu od 25.02.2009.godine,
odgovarajući na primjedbe branioca okrivljenog, a u dijelu gdje je branilac
naveo da je nelogična tvrdnja da je kočioni sistem TMV bio ispravan jer je na
licu mjesta ostao samo jedan trag kočenja, a da je kočioni sistem bio ispravan
na mjestu nezgode bi morao ostati trag svakog pojedinog točka na teretnom
vozilu, vještak je naveo da ostaje u cjelosti pri datom nalazu i mišljenju.
Trag na kolovozu nije ostao od svih guma, zato što se teretno vozilo bilo se
nagnulo i pod uglom, nagnuto, išlo po kolovozu nakon čega je udario u vozilo
„Golf“.Teretno vozilo je bilo prazno, nije bilo pod utovarom. Vještak je na
licu mjesta prišao teretnom vozilu, vidio je da nije došlo do puštanja zraka,
da je sve bilo ispravno i da je kočioni sistem bio ispravan, gume su bile
nove. U slučaju da kočioni sistem nije bio ispravan, došlo bi do ispuštanja
zraka iz kočionog sistema i u tom slučaju blokiraju točkovi. Vještak je
izvršio detaljni pregled i nije bilo nijednog elementa koji je otkazao koji bi
eventualno prouzrokovao ovu nezgodu. Vanredni tehnički pregled nije mogao da
se obavi jer vozilo nije bilo u voznom stanju, bio je u visokom stepenu
oštećen.  
U  izvještaju KC CG o alkoholisanosti kod Š.H. navedeno je da je imenovani bio
u pripitom stanju i da je pronadjena koncentracija alkohola u krvi od 0,69
promila apsolutnog alkohola u krvi.  
U izvještaju KC CG o alkoholisanosti kod okrivljenog B.M., navedeno je da je
imenovani bio u trijeznom stanju i da je pronadjena koncentracija alkohola u
krvi od 0,00 promila apsolutnog alkohola u krvi.  
Iz izvoda iz KE za okrivljenog pribavljen od CB N. br.  ...  od
08.11.2006.godine, utvrdjuje se da imenovani do sada nije osudjivan.  
U skicu lica mjesta i fotoelaborat Cb B. br. ... od 05.10.2006. godine,
predstavljene su fotografije i lice mjesta nakon saobraćajne nezgode . 
U zapisnik o uviđaju Kri.br.472/06, navedeni su podaci o putu i vremenu,  o
učesnicima o nezgodi, dat je opis lica mjesta, oštećenja na vozilu a na skici
lica mjesta je predstavljen položaj vozila nakon nezgode. U zapisniku je
decidno navedeno da mjesto nezgode pripada zoni ograničenja brzine kretanja
vozila na 40 km/h, da je mjesto nezgode oštra nepregledna krivina i da je
cijelom dužinom kolovoza izvučena puna bijela linija. U momentu vršenja
uviđaja kolovoz je bio vlažan i klizav, a navedenog dana je vrijeme bilo
oblačno i tmurno, sa mjestimičnom kišom na području S.  
U svom dopunskom nalazu i mišljenju, vještak saobraćajne struke ing. M.Š. od
aprila 2009.godine, a izjašnjavajući se na primjedbe branioca okrivljenog je
naveo da je u zapisniku o uviđaju navedeno da mjesto nezgode pripada zoni
ograničenja brzine kretanja na 40km/h. S obzirom da u zapisniku i na skici
lica mjesta nije konstatovano da postoji raskrsnica magistralnog i drugih
puteva od saobraćajnog znaka »ograničenje brzine na 40 km/h« do
mikrolokaliteta nezgode, s toga je imao u vidu ovo ograničenje brzine kao
relevantno. Na primjedbu branioca da bi, ukoliko je okrivljeni pribjegao
intezivnom kočenju vozila, vozilo trebalo preći, usled centrifugalne sile, u
desnu stranu kolovoza, a nesporno je da je vozilo prešlo na lijevu stranu
puta, vještak je naveo da treba imati u vidu da vozač teretnog vozila nije
preduzeo intezivno kočenje gdje je nastupila blokada točkova u ekstremu lijeve
krivine, već je samo obavio »usporenje« vozila neintezivnim kočenjem, što je
izazvalo destabilizaciju vozila, pa je nakon toga vozač izvršio deaktivizaciju
kočnica i preko sistema za upravljanje spriječio izlijetanje vozila na desno,
nakon čega je vozilo, obzirom na podužni nagib, nastavilo zanošenje prema
lijevoj ivici puta u smjeru kretanja. vještak je dalje pojasnio da je brzinu
kretanja teretnog vozila utvrdio na osnovu tahografskog uloška. Prema
dijagramu vremena do nezgode je došlo u 8,30 časova, a prema dijagramu brzine
kretanja teretno vozilo voženo je brzinom 47 km/h.  Vozilo je poništilo brzinu
kretanja putem kočenja vozila, na liniji tragova zanošenja putem zanošenja i
preko deformacionog rada oko 40 km/h.  
Ocjenom izvedenih dokaza utvrdjeno je da je okrivljeni izvršio krivično djelo
koje mu se stavlja na teret. Utvrđeno je da je dana 05.10.2006. godine
okrivljeni B. M. upravljao teretnim motornim vozilom »mercedes« reg.oznake ...
, vlasništvo »T.« P. i kretao se magistralnim putem od S. prema B.. Š.H. je
upravljao vozilom marke »Golf« reg.oznake  ...  i kretao se magistralnim putem
od B. prema S. . Do nezgode je došlo u mjestu zvanom R.. Okrivljeni je svojim
vozilom savlađivao potez puta u obliku nepregledne lijeve krivine, sa podužnim
nagibom u smjeru kretanja.  Po izlasku iz ove krivine izgubio je kontrolu nad
vozilom, pa je prešao na lijevu saobraćajnu traku u trenutku kad se iz pravca
B. ovom trakom kretao oštećeni Š. , pa je svojim vozilom udario u prednji
lijevi kraj vozila Š. koji je u ovoj nezgodi preminuo.  
Okrivljeni je prouzrokovao saobraćajnu nezgodu jer se nije pridržavao odredbi
iz čl. 31 st. 1 i čl. 42 st. 1 ZOBS-a na putevima. Članom 31 st 1. navedenog
Zakona je propisano da je vozač dužan da brzinu kretanja vozila prilagodi
okolnostima, karakteristikama i stanju puta, vidljivosti, preglednosti,
atmosferskim prilikama, stanju vozila i tereta, frekvenciji saobraćaja i
drugim saobraćajnim uslovima, tako da vozilo može blagovremeno da zaustavi
pred svakom preprekom koju pod datim uslovima može da predvidi, dok je čl. 42
st.1 Zakona je propisano da je prilikom mimoilaženja vozač dužan da sa svoje
lijeve strane ostavi dovoljno rastojanja između svog vozila i vozila sa kojim
se mimoilazi, a po potrebi i da svoje vozilo pomjeri ka desnoj ivici kolovoza.
Tokom postupka je nesporno utvrđeno da mjesto nezgode pripada zoni ograničenja
brzine kretanja vozila na 40 km/h koja činjenica se nesporno utvrđuje iz
zapisnika o uviđaju, zatim iz nalaza i mišljenja vještaka saobraćajne struke
kao i iz odbrane samog okrivljenog koji je decidno naveo da je neposredno
prije mjesta nezgode vidio znak ograničenja brzine od 40 km/h. Takođe je
nesporna činjenica da je kolovoz bio klizav i mokar od kiše, koju činjenicu je
i sam okrivljeni istakao u svojoj odbrani, navodeći takođe da je znao da
nailazi na jednu krivinu ulijevo. Iz nalaza vještaka saobraćajne struke, koji
sud u cjelosti prihvata kao stručan i objektivan, nesporno je utvrdjeno da je
okrivljeni upravljao teretnim vozilom brzinom od 47 km/h. Okrivljeni je
savladjivao potez puta u obliku lijeve nepregledne krivine, pa je na
prostornoj distanci oko 45 metara preduzeo mjere u pravcu usporenja vozila, pa
je u ovoj fazi nastupila destabilizacija i skretanje vozila na lijevo. Vještak
je dalje naveo da je okrivljeni mogao bezbjedno savladati kritični potez puta
uz uslov da se vozilom kretao u granicama dozvoljene brzine do 40 km/h.
Međutim, konkretnom prilikom okrivljeni nije prilagodio brzinu kretanja
okolnostima i karakteristikama puta, atmosferskim prilikama, pa je prilikom
savladjivanja nepregledne lijeve krivine čija je površina bila mokra i
klizava,  izgubio kontrolu nad vozilom i prešao u suprotnu traku kojom se
kretao oštećeni. Da se okrivljeni svojim vozilom kretao u granicama dozvoljene
brzine odnosno do 40 km/h, koja brzina je u konkretnom slučaju bila i
prilagođena konkretnim uslovima saobraćaja, mogao je bezbjedno savladati
kritični potez puta. Međutim, usled neprilagođene brzine kretanja, a na
izlasku iz krivine, izgubio je kontrolu nad vozilom, pa je prešao sa prostora
desne na prostor lijeve saobraćajne trake u smjeru kretanja, a u fazi
mimoilaženja sa putničkim vozilom kojim je upravljao vozač Š.H.. Kao posledica
ponašanja okrivljenog u saobraćaju došlo je do fizičkog kontakta teretnog
vozila kojim je upravljao i prednjeg lijevog kraja putničkog vozila oštećenog.
Usled siline udara nastupila je potpuna deformacija i gnječenje školjke
vozila, pa oštećeni Š. zadobio smrtonosne tjelesne povrede od kojih je u
vozilu podlegao. Prema tome, okrivljeni je u konkretnom slučaju trebalo da se
kreće prilagođenom brzine za konkretne uslove saobraćaja odnosno do 40 km/h,
te da sa svoje lijeve strane ostavi dovoljno rastojanja između svog vozila i
vozila Š. . U konkretnom slučaju okrivljeni je postupao suprotno ovim
zakonskim obavezama, pa je tako ostvario uzrok ove saobraćajne nezgode. U ovoj
nezgodi život je izgubio Š.H., a iz obdukcionog zapisnika se nesporno utvrđuje
da je smrt nasilna i nastupila je usled razorenja po život važnih moždanih
centara zbog preloma kostiju lobanje. Razorenje po život važnih moždanih
centara, prelomi kostiju kao i druge, spolja i unutra opisane povrede
posledica su dejstva tupog, teškog i jako zamahnutog mehaničkog orudja.  
Postupajući na navedeni način okrivljeni je ostvario uzrok saobraćajne
nezgode. Okrivljeni je bio svjestan da usled svog načina vožnje može ugroziti
bezbjednost saobraćaja, odnosno ostvariti zabranjenu posledicu, ali je olako
držao da će je moći spriječiti ili da ona neće nastupiti. U odnosu na osnovno
krivično djelo ugrožavanje javnog saobraćaja iz čl. 339 st. 3 Krivičnog
Zakonika CG, okrivljeni je postupao sa svjesnim nehatom. Kao posledica
izvršenja osnovnog krivičnog djela nastupila je smrt kod oštećenog Š.H., a
okrivljeni je u odnosu na nastalu težu posledicu postupao sa nehatom. Kako je
utvrdjeno da je okrivljeni ostvario sva subjektivna i objektivna obilježja
krivičnog djela koje mu je stavljeno na teret to je i oglašen krivim.  
Odlučujući se za krivičnu sankciju na strani okrivljenog sudje cijenio sve
olakšavajuće i otežavajuće okolnosti iz čl. 42 Krivičnog Zakonika CG. Od
olakšavajućih okolnosti na strani okrivljenog sud je cijenio njegove lične i
porodične prilike, da je u pitanju oženjen čovjek, otac troje djece,  kao i
njegov raniji život jer nije osudjivan. Otežavajućih okolnosti na strani
okrivljenog nije bilo. Po mišljenju suda izrečena kazna zatvora u trajanju od
dvije godine je adekvatna stepenu društvene opasnosti djela i krivične
odgovornosti optuženog, te da će se istom u dovoljnoj mjeri uticati na
okrivljenog da više ne vrši krivična djela i ostvariti svrha izricanja kazne.  
Shodno čl. 51 KZ CG sud je okrivljenom u izrečenu kaznu zatvora uračunao
vrijeme provedeno u pritvoru u trajanju od 05.10.2006. godine do 02.11.2006.
godine.  
Kako oštećena nije postavila odštetni zahtjev to sud o istom nije odlučivao.  
Odluku o troškovima krivičnog postupka sud je zasnovao na odredbi čl. 202 st.
1 ZKP-a u ukupnom iznosu od 760 Eura. Dosuđeni iznos se odnosi na troškove
vještaka medicinske struke u iznosu od 209 eura, za troškove vještačenja po
vještaku saobraćajne struke iznos od 242 €, za vještačenje po vještaku
mašinske struke iznos od 198 eura, i za vještačenje po vještaku geodetske
struke u iznosu od 82,50 eura, i paušalni iznos koji je odredjen prema
trajanju i složenosti krivičnog postupka i imovinskim prilikama okrivljenog.  
Sa izloženog odlučeno je kao u izreci.  
OSNOVNI SUD U BARU
Dana 18.05.2009 godine  
ZAPISNIČAR,                                                     PREDSJEDNIK
VIJEĆA SUDIJA,
Ana Ćirović
Aleksandra Leković  
PRAVNA POUKA: Protiv ove presude može se izjaviti žalba Višem sudu u P. a
putem ovog suda u roku od 15 dana od dana prijema pismenog otpravka presude.  
DNA:  
1 x spisi, 1 x ODT, 1 x okrivljenom, 1 x braniocu
1 x oštećenom nakon pravosnažnosti  