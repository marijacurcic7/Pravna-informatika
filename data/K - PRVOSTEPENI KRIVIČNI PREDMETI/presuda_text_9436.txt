K.br. 132/08  
U IME NARODA  
OSNOVNI SUD U BARU, kao prvostepeni krivični, u vijeću sastavljenom od sudije
Aleksandre Leković, kao predsjednika vijeća, i sudija porotnika Radović
Dragutina i Josipa Filipovića, kao članova vijeća, sa zapisničarom Anom
Ćirović, u krivičnom predmetu okrivljenog P. F., zbog  krivičnog djela
falsifikovanje novca iz čl. 258 st. 2  Krivičnog zakonika, po optužnici
Osnovnog državnog tužioca u Baru Kt.br. 146/06 od 31.07.2006.godine, nakon
održanog glavnog javnog pretresa dana 15.05.2008.godine prisustvu zastupnika
optužbe ZODT Zorana Vučinića, okrivljenog i njegovog branioca M. R., advokata
iz P. sud je donio i javno objavio,  
P R E S U D U  
Okrivljeni P.F., od oca Z. i majke R., rodjene R., rodjen ... godine u P.,
gdje je i stalno nastanjen, G. G. ul. M.P. br. ..., student, neoženjen, nije
služio vojsku, srednjeg imovnog stanja, neosudjivan.  
Na osnovu čl. 363 st. 1 tač. 3 ZKP-a  
OSLOBADJA SE OD OPTUŽBE
Da je :  
Dana 25.marta 2006. godine, oko 17 časova u S., Opština B., lažni novac stavio
u opticaj, na način što je u kiosku „P. Z.“, vlasništvo Dj.I., kupio 100 g
kafe i istu platio lažnom novčanicom od 20,00 eura ser.br. ...,  
- čime bi izvršio krivično djelo – falsifikovanje novca iz čl. 258 st.2
Krivičnog zakonika  

jer nije dokazano da je učinio djelo za koje je optužen

Na osnovu čl. 75 st. 1  KZ CG izriče se
MJERA BEZBJEDNOSTI
Oduzimanje lažne novčanice od 20,00 eura, ser.br....  
Troškovi krivičnog postupka padaju na teret budžetskih sredstava suda.  
O b r a z l o ž e n j e  
Optužnicom  Osnovnog državnog tužioca u Baru Kt.br. 146/06 od
31.07.2006.godine, okrivljenom je stavljeno na teret da je izvršio krivično
djelo bliže opisano u izreci presude.  
Okrivljeni P.F. je u svojoj odbrani datoj u CB B. dana 25.03.2006. godine u
prisustvu branioca P. S., advokata iz B., naveo da je dana 25.03.2006.godine
oko 17,00 časova, zajedno sa svojim drugom I. M., došao u Bar vozilom svog
oca, sa namjerom da podju do Dž. iz Š., koja je trebala da mu gata. Prvo su
pošli do S. kako bi kupio 100 grama kafe, kako bi počastio gospodju. Ušao je u
prodavnicu koja se nalazi pored magistrale, u prodavnici je uzeo pakovanje
kafe od 100 grama i prodavačici dao novčanicu od 20 eura. Prodavačica ga je
pitala da li ima neku sitniju novčanicu, odgovorio je da nema i pokazao joj je
novčanik u kojem su bile još 3 novčanice od po 20,00 eura. Dalje je naveo da
je ova prodavačica sticajem okolnosti čula za tu Dž, pa ju je pitao kako bi
najlakše mogao doći do njene kuće i kako je zadovoljna sa njom, obzirom da je
koristila njene usluge. Nakon toga je izašao iz radnje i uputio se u pravcu
Š..  Naveo je da je ove novčanice uključujući i spornu novčanicu dobio od
klijenata njegove majke koja radi sa kozmetikom „A.“. U prethodnom postupku i
na glavnom pretresu u bitnom naveo da je dana 25.03.2006.godine, sa svojim
drugom I. M. iz P. pošao u B. kod izvjesne Dž. da mu gata u kafu. Dolaskom u
S., svratili su da kupe kafu u piljari sa desne strane puta. Tom prilikom je
kupio 100 grama kafe, koju je platio novčanicom od 20,00 eura. Zadržao se u
razgovoru sa prodavačicom 2-3 minuta, kojom prilikom se predstavio i rekao da
ima vikendicu u Č., a ona mu je objasnila kako da pronadje Dž.– gataru u B..
Dalje je naveo da je  u novčaniku imao još 4-5 novčanica od po 20,00 eura, te
da je taj novac dobio od roditelja koji ga finansiraju pošto je on student i
nezaposlen. Nije znao niti je mogao da pretpostavi da je novčanica
falsifikovana, te da u životu nije napravio ni mali prekršaj, a kamoli
falsifikovao novac. Dalje je pojasnio da je ova prodavnica u stvari piljara,
da je ušao u nju, zadržao se nekih par minuta. Počeo je da  priča sa
prodavačicom tako što joj  je rekao da ide kod Dž. da mu gleda u šolju. On je
znao otprilike gdje Dž.  živi, ali  nije  tačno znao kojim putem da krene kod
nje, tako je  i započeo razgovor sa ovom radnicom. Ova radnica je znala tu Dž.
i ona mu je tačno i precizno rekla kako da dodje kod nje, čak mu je rekla da
je poznaje, tako su se već opustili u razgovor i rekao joj je da je iz P.,
kako se zove, da njegovi roditelji imaju vikendicu u Č.. Na posebno pitanje
zastupnika optužbe je naveo da je u novčaniku imao 4 novčanice od po 20 €. U
CB B.su provjerili ove preostale 3 novčanice od 20 € i one su bile regularne,
a u novčaniku je tada imao i tačno kusur od 20 € kojima  je platio ovu kafu.
Takođe, kada je došao u SUP pitali su ga gdje su mu ostale pare, odgovorio im
je da mu je novčanik u autu, u pratnji policajca je otišao do kola, pokazao mu
novčanik, policajac je pregledao ostatak kola, otvarao je gepek i detaljno je
pregledao auto i ništa nije našao.  
U dokaznom postupku sud je proveo sledeće dokaze: na saglasan predlog stranaka
pročitani su iskazi svjedoka L. A. sa glavnog pretresa od 21.09.2007.godine,
iskaz svjedoka I.M. iz prethodnog postupka i sa glavnog pretresa od
23.02.2007.godine i iskaz svjedoka M. D. iz prethodnog postupka i sa glavnog
pretresa od 13.04.2007.godine, pročitan je nalaz i mišljenje vještaka
grafološke struke K. M., potvrda o privremeno oduzimanju predmeta  CB B. od
25.03.2006 godine, izvod iz KE  za okrivljenog P.  F.  broj ... od 13.04.2007
godine i izvršen je uvid u novčanicu od  20,00 Eura.ser.br. ...  
Svjedok L. A. je u svom iskazu na glavnom pretresu u bitnom navela da je bila
u prodavnici kada je okrivljeni došao da kupi kafu, te da se sjeća da se
okrivljeni tada šalio sa D. i pričao kako hoće da ide kod neke žene u Š. da
gleda u šolju ili u karte.  Nije uopšte izgledao uzrujan ili neprijatan, nego
se potpuno normalno ponašao. Platio je kafu, nakon toga izišao potpuno
normalno. Nakon toga je D. primjetila da je novčanica falsifikovana i rekla
joj je da izgleda novčanica nije u redu, a on je rekla da se ne razumje u to.
Ne sjeća se da li je D. obavještavala nekoga – policiju, a zna samo da je D.
rekla da će ići u policiju.  
Svjedok I.M. je u prethodnom posutpku i na glavnom pretresu u bitnom naveo da
je sa svojim drugom P.F.om pošao u Baru u privatnu posjetu, njegovim
automobilom. Nakon što su izašli iz tunela S., stali su kod jedne prodavnice
sa desne strane, da kupe kafu. F. se zadržao u prodavnici oko 3-4 minuta, a
kada se vratio iz prodavnice, pošli su kod žene koja je trebala da im gata u
šolju. Tamo su se zadržali sat, sat ipo, nakon čega su pošli u pekaru „M.“,
gdje su večerali i tu ih je uhvatila policija. Dalje je naveo da nije bio
prisutan kada je P.F. kupovao kafu, ne zna kojom je novčanicom platio kafu,
niti su o tome pričali tokom puta za B.  
Svjedok M. D. je u svom iskazu u prethodnom postupku je navela  da radi kao
prodavačica u jednoj piljari u S., u blizini pribojskog odmarališta. Dana
25.03.2006.godine, negdje popodne oko 17,00 časova, došao je jedan momak i
zatražio da kupi 100 grama kafe. Bio je uslužen i kada je htio da plati pružio
je novčanicu od 20 eura. Vidjela je novčanicu, uzela je i kada je novčanicu
stavljala u kasu primjetila je da je svjetlija od ostalih, na malo bolje
pipanje nešto nije bilo uredu. Na glavnom pretresu je pojasnila da je
okrivljenog pitala koju kafu hoće, na šta je on  odgovorio da nije bitno koja
je kafa i da mu treba kafa jer ide kod jedne žene. Pitala ga je da ne ide
slučajno kod Dž., na šta joj je on odgovorio da ide. Dž.je inače jedna starica
koja gleda u šolju i gata. Misli da joj je okrivljeni rekao da je student, da
je iz P., i ona mu je  rekla da je i ona išla kod Dž.. Ovaj razgovor je trajao
nekih 2-3 minuta. Kada je okrivljeni izašao iz prodavnice tada je malo bolje
pogledala novčanicu i vidjela je da nešto sa njom nije u redu. Inače sve
vrijeme dok je razgovarala sa okrivljenim držala je ovu novčanicu u rukama.
Kada je shvatila da nešto nije uredu sa novčanicom istrčala je  iz prodavnice
i uspjela da zapiše tablice od vozila. Ovo vozilo je bilo parkirano možda
nekih 5m od kioska. Ona nije  ništa sumnjivo kod ovog dečka primjetila, ali je
prethodno imala jednu neprijatnost sa drugim licem i iz tog razloga je bila
oprezna i sve ovo prijavila policiji, ali kod ovdje okrivljenog ništa sumnjivo
nije primjetila. Dalje je navela da je sa njom u prodavnici sjedjela A. L. Na
pitanje zastupnika optužbe zašto u svojoj izjavi koju je dala pred istražnim
sudijom nije navela sve ove detalje, svjedok je navela da je u istrazi niko
nije pitao za detalje razgovora koji je vodila sa okrivljenim. Na sledeće
pitanje ODT-a da li je razgovor izmedju nje i okrivljenog tekao prije nego što
je okrivljeni platio ovom novčanicom ili je prvo okrivljeni platio pa su onda
razgovarali , svjedok je navela da  kada mu je dala kafu pitala ga je da li mu
treba još nešto, on je rekao da neće vište ništa samo kafu, i tada joj daje 20
€, ona mu vraća kusur i ovih 20 €˘drži u rukama, oni dvoje i dalje
nastavljaju razgovor, koji je trajao možda nekih još 2-3 minuta. Kada je on
izašao, krenula je da ovu novčanicu stavi u kasu i onda je primjetila da boja
nešto nije u redu a i sam papir novčanice joj je bio sumnjiv. Dodala je da joj
okrivljeni nije djelovao nimalo sumnjivo  i da uopšte nije izgledao kao neko
ko hoće da je prevari.  
U nalazu i mišljenju vještaka grafološke struke K. M. je navedeno da su
proučavanjem sporne novčanice pomoću univerzalnog komparativnog mikroskopa
VSC-1 i optičkih filtera, te njenim upoređenjem sa odgovarajućem nespornom
novčanicom istog apoena, konstatovane su izražene razlike koje se ogledaju u
kvalitetu hartije, kvalitetu štampe i u elementu zaštite. Konačno dato je
mišljenje da je sporna novčanica u apoenu od 20,00 eura, serijskog broja P ...
, nije autentična banknota, odnosno ista je falsifikovana.  
Iz izvoda iz kaznene evidencije za okrivljenog P.F.a pribavljen od Uprave
policije PJ P. br. ... od 13.04.2007, utvrdjuje se da okrivljeni nije
osudjivan.  
Iz  potvrde o privremeno oduzetim predmetima od CB B. od  25.03.2006 godine,
utvrdjuje se da je od M.D. privremeno oduzeta novčanica u apoenu od 20,00
eura, serijskog broja ... .  
Uvidom u  novčanicu od  20,00 Eura utvrdjeno je da je u pitanju novčanica
ser.br. ... .  
Ocjenom izvedenih dokaza nije utvrđeno da je okrivljeni izvršio krivično djelo
koje  mu je stavljeno na teret. Optuženi je u svojoj odbrani negirao izvršenje
djela navodeći da apsolutno nije bio svjestan niti je znao da je predmetna
novčanica falsifikovana. Pojasnio je da je navedenog dana došao u B. sa svojim
drugom, u namjeri da pođu kod izvjesne Dž. da im „gleda u šolju“. U jednoj
piljari u S.kupio je 100g kafe koju je platio novčanicom od 20 eura. Nesporno
je utvrđeno da je predmetna novčanica falsifikovana, a što proizilazi iz
nalaza i mišljenja vještaka graofološke struke koji nalaz sud u cjelosti
prihvata kao jasan, stručan i objektivan.  
Krivično djelo falsifikovanje novca iz čl. 258 st.2 KZ može da se izvrši samo
sa umišljajem, odnosno učinilac mora biti svjestan svog djela i htjeti njegovo
izvršenje. U konkretnom slučaju, učinilac ovog djela mora znati da je
predmetna novčanica lažna i  takav novac, za koji zna da je lažan, staviti u
opticaj. Optuženi je sve vrijeme bio decidan da nije znao da je sporna
novčanica lažna, pojašnjavajući da je tu novčanicu, kao i ostali novac koji je
imao kod sebe, dobio od svojih roditelja. U novčaniku je pored ove novčanice
imao, kako navodi, još novčanica od po 20 eura. Iz iskaza svjedoka M.D,
prodavačice u predmetnoj piljari, kao i iz iskaza L.A., proizilazi da iz
ponašanja optuženog nisu mogli ništa neobično niti sumnjivo da primjete, niti
da je izgledao kao neko ko hoće da ih prevari. Sud u cjelosti prihvata iskaze
ova dva svjedoka jer su međusobno saglasni , logični i po mišljenju suda
istiniti i objektivni. Naime, svjedok M. je navela da joj je optuženi kafu
platio spornom novčanicom, da je sa njim vodila razgovor koji je trajao nekih
2-3 minuta i to nakon što joj je on dao predmetnu novčanicu, da mu je ona
vratila kusur, da su razgovarali i da joj je optuženi rekao da je student,  da
je iz P., i rekla mu je da je i ona išla kod Dž. . Ovaj iskaz svjedoka M. D. u
cjelosti potvrđuje odbranu okrivljenog koji je dao već i u stanici policije u
prisustvu advokata kada je naveo da je razgovarao sa prodavačicom vezano za
njegovu namjeru da ode kod Dž. . Takođe, svjedok Marković je navela u
prethodnom postupku „ ...kada je htio da plati pružio je novčanicu od dvadeset
eura, vidjela sam novčanicu i uzela sam je, kada sam novčanicu stavljala u
kasu vidjela sam da je svjetlija od ostalih, na malo bolje pipanje nešto nije
uredu.“  Na glavnom pretresu je takođe navela „kada je okrivljeni izašao iz
prodavnice tada sam malo bolje pogledala novčanicu i vidjela sam da nešto sa
njom nije uredu. Inače sve vrijeme dok sam razgovarala sa okrivljenim držala
sam ovu novčanicu u rukama.“  Pojasnila je da je prethodno imala jednu
neprijatnost sa drugim licem i da je iz tog razloga bila oprezna. Iz ovakvog
iskaza svjedoka M. D., prodavačice u piljari, koja je svakodnevno u kontaktu
sa novcem i koja je, s obzirom na tu činjenicu, osoba koja brže i lakše može
da uoči eventualne nepravilnosti kod novačnica, proizilazi da je kod sporne
novačanice primjetila da nešto nije u redu tek „na malo bolje pipanje“. Sve
vrijeme dok je trajao razgovor držala je novčanicu u rukama, ne primjećujući
kod te novčanice ništa neobično, i tek kada je malo bolje pogledala i malo
bolje pipnula novčanicu shvatila je da nešto nije uredu. Pri tome, bila je na
oprezu jer je prethodno imala neprijatnosti sa jednim drugim lice. Prema tome,
po mišljenju suda, odbrana optuženog da nije znao da je sporna novčanica
falsifikovana je istinita i potvrđena je svjedočkim iskazima. Naime, optuženi
je student, novac dobija od svojih roditelja, u konkretnom slučaju nije imao
razloga da sumnja da je novčanica koju je dobio od majke falsifikovana,
prilikom plaćanja spornom novčanicom ponašao se sasvim uobičajeno, čak se i
zadržao u razgovoru sa prodavačicom, što sasvim sigurno ne radi lice koje je
svjesno stavlja u opticaj lažni novac. Takodje i svjedok A. L. koja je bila
prisutna kada je optuženi kupovao kafu, je navela „sjećam se da se okrivljeni
tada šalio sa D. i da je pričao kako hoće da ide kod neke žene u Š., da gleda
u kafu ili u karte, ne znam tačno. Nije uopšte izgledao, niti je bio uzrujan
niti neprijatan, nego se potpuno normalno ponašao. Znam da je platio tu kafu i
nakon toga izašao potupuno normalno.“ Ovim iskazom, koji je u saglasnosti sa
iskazom M.D., je potvrđena odbrana optuženog. Shodno svemu gore navedenom, sud
smatra da nije dokazano da je optuženi izvršio krivično djelo koje mu je
stavljeno na teret , pa je i donijeta presuda kojom se oslobađa od optužbe.  
Ukidnim rješenjem Višeg Suda Kž br. 1404/07 od 04.03.2008.godine, na strani 2
navedeno je „iz ovakvog pravnog rezonovanja proizilazi zaključak da kod
okrivljenog nije postojao umišljaj kao subjektivan element bića krivičnog
djela koje mu je stavljeno na teret, pa bi se u njegovom nedostatku eventualno
moglo raditi o tome za djelo za koje je optužen nije krivično djelo, što bi
bio osnov za oslobodjenje od optužbe pod drugim zakonskim osnovima, a ne onim
koje je naveo prvostepeni sud“.  
Članom 363 st. 1 tač. 1 ZKP-a, propisuje se da se okrivljeni može osloboditi
od optužbe jer djelo za koje optužen po zakonu nije krivično djelo.  
U konkretnom slučaju ne može se, po mišljenju ovog suda, optuženi osloboditi
od optužbe po drugim zakonskim osnovama, odnosno da  djelo za koje je optužen
nije krivično djelo. Naime,  činjenični opis djela iz izreke ove presude koje
je optuženom stavljeno na teret sadrži sve potrebne elemente bića krivičnog
djela – falsifikovanje novca iz čl. 258 st. 2 KZ CG. Prema Zakonu o krivičnom
postupku - nije krivično djelo ono djelo koje kao takvo nije predvidjeno u
krivičnom zakoniku, zatim djelo koje predstavlja neznatnu društvenu opasnost
zbog malog značaja, kao i djelo koje učinjeno u nužnoj odbrani ili koje je
učinjeno u krajnjoj nuždi. Samo iz ovih razloga se može donijeti oslobadjajuća
presuda na osnovu čl. 363 st. 1 tač. 1 ZKP-a. (djelo za koje je optužen po
zakonu nije krivično djelo).  
Krivično djelo falsifikovanje novca može da se izvrši samo sa umišljajem. U
pogledu vinosti, dakle, potreban je umišljaj. U konkretnom slučaju sud smatra
da nije dokazano da je optuženi postupao sa umišljajem. Iz tog razloga se
optuženi i oslobađa od optužbe primjenom čl. 363 st.1 tč.3 ZKP-a, jer nije
dokazano da je optuženi učinio krivično djelo za koje je optužen. Naime, nije
dokazano da je optuženi izvršio krivično djelo za koje je optužen ako sud, na
osnovu glavnog pretresa dodje do zaključka da je dokazana nevinost optuženog,
ali je po ZKP-u dovoljno da sud nadje da njegova vinost nije dokazana.  
Na osnovu čl. 75 KZ izrečena je mjera bezbjednosti oduzimanja predmetne
novčanice, jer je nesporno da je sporna novčanica falsifikovana. Čl. 258 st. 5
KZ je propisano da će se lažan novac oduzeti.  
Troškovi postupka padaju na teret budžetskih sredstava suda, s obzirom da je
okrivljeni oslobodjen od optužbe.  
Sa svega izloženog odlučeno je kao u izreci presude.  
OSNOVNI SUD U BARU
Dana 15.05.2008.godine  
ZAPISNIČAR,                                           PREDSJEDNIK VIJEĆA – SUDIJA  
Ana Ćirović                                                                 Aleksandra Leković

PRAVNA POUKA: Protiv ove presude može se izjaviti žalba Višem sudu u P. u roku
od 15 dana od dana  prijema pismenog otpravka, a putem ovog suda.  
DNA:
1 x spisi
1 x ODT
1 x branilac
1 x okrivljenom  