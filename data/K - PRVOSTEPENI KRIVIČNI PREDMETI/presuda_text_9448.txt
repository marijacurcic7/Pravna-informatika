          K. broj 348/11

U IME CRNE GORE  
OSNOVNI SUD U BARU, sudija Ljiljana Joković, kao sudija pojedinac, sa
zapisničarom Amirom Nikičić, u krivičnom predmetu okrivljenog B.D.,  zbog
krivičnog djela – falsifikovanje isprave iz čl. 412. st.2. u vezi st. 1.
Krivičnog zakonika, po optužnom predlogu Osnovnog državnog tužilaštva iz Bara
Kt. br. 523/11-2 od 17.11.2011 godine, nakon održanog glavnog javnog pretresa
u prisustvu zastupnika optužbe ODT u Baru Milenka Magdelinića, okrivljenog i
branioca okrivljenog po službenoj dužnosti R.F., advokata iz Bara,  dana
13.12.2011 godine donio je i istog dana  javno objavio  
PRESUDU  
Okrivljeni B.D., lični br…., od oca S. i majke Š., rodjena G., rodjen …godine
u P., sa stanom u P., …, Albanac, oženjen, otac jednog maloljetnog djeteta,
pismen, završio srednju školu, lošeg imovnog stanja,  
K r i  v   j  e:  
Što je:  
Dana 13.11.2011. godine, u 20,35 časova, na Graničnom prelazu Gat V Luke Bar,
u Baru, preinačenu javnu ispravu - Madjarsku Šengen vizu br. H03493133,
upotrijebio kao pravu, na način što je prilikom kontrole putnih isprava i
ukrcaja putnika na putnički brod »Sveti Stefan« koji saobraća na liniji Bar -
Bari, ovlašćenim službenim licima Uprave policije - Ekspoziture Granične
policije u Baru, pokazao putnu ispravu - pasoš Kosova ser. br. …koja glasi na
njegovo ime, u kojoj se na stranici broj 6 (šest) nalazila utisnuta Madjarska
Šengen viza koja je glasila na njegovo ime u kojoj je izvršeno prepravljanje
prvobitno upisanih podataka za broj ulazaka i period važanja vize, pa je
umjesto prvobitno unijetog datuma »17-05-11« godine, kao period važenja vize,
upisan datum »16-02-12« godina;  
-čime je učinio krivično djelo - falsifikovanje isprave  iz čl. 412 st. 2 u vezi st. 1. Krivičnog zakonika.  
Pa ga sud primjenom čl. 4, 32, 36, 42, 45, 46 i 51 Krivičnog zakonika i čl.
369, 370 i 374 ZKP-a  
O S U Đ U J  E  
Na kaznu zatvora u trajanju od 30  (trideset) dana u koju kaznu mu se
uračunava vrijeme provedeno u pritvoru  od 13.11.2011. godine do  13.12.2011.
godine.  
Okrivljeni  je dužan da plati troškove krivičnog postupka u iznosu od 140,00
eura  u roku od 15 dana od pravosnažnosti presude, pod prijetnjom izvršenja.  
O b r a z l o ž e n j e  
Optužnim predlogom Osnovnog državnog tužilaštva u Baru Kt. br. 523/11-2 od
17.11.2011 godine okrivljenom je stavljeno na teret izvršenje krivičnog djela
bliže opisanog u izreci presude.  
Okrivljeni B.D. je u prethodnom  postupku u bitnom naveo da je dana 13.11.
2011. godine, doputovao na granični prelaz Luke Bar sa namjerom da se ukraca
na putnički brod "Sveti Stefan" koji saobraća na redovnoj liniji Bar - Bari.
Prilikom ukrcaja je policiji pokazao putnu ispravu koja je izdata na njegovo
ime - pasoš Kosova br….. Policija mu je kazala da ne može da udje na brod jer
mu je viza koja je utisnuta na 6 strani putne isprave falsifikovana. Nije
mogao da lično reguliše vizu u Madjarskoj ambasadi u Prištini, pa je u jednoj
kafani sreo jednog čovjeka koji mu je obećao da će mu legalno izvaditi vizu u
Madjarskoj ambasadi, dao  mu  je pasoš i jednu fotografiju. Poslije 7 dana
sreli su se u istoj kafani, dao mu je pasoš u kome je bila utisnuta Madjarska
viza. Za tu uslugu je platio 2.500,00 eura. Taj čovjek mu je tvrdio da je
pasoš odnosno viza legalno pribavljena, da je znao je da je viza nelegalna ne
bi sa istom putovao. Htio  je  da ide u Švajcarsku preko Italije da tamo nešto
radi koristeći Šengej vizu Madjarske. Sad je ubijedjen da je viza
falsifikovana i da ga je ovaj čovjek koji mu je navodno regulisao vizu istu
falsifikovao. Kaje se što je ovo uradio. Na glavnom pretresu dana
13.12.2011.godine je  naveo da  je tačno da  je dana 13.11.2011.godine u 20,35
časova, na graničnom prelazu Gat V Luke Bar upotrebio Madjarsku Šengen vizu
koja je bila utisnuta u njegov pasoš, na strani 6 putne isprave. Naime, imao
je namjeru da otputuje za Švajcarsku, preko Italije. Predmetnu  Madjarsku
Šengen vizu je nabavio od jednog  nepoznatog čovjeka u Prištini, kome je za tu
uslugu platio  2.500,00 eura. U prvom trenutku nije znao da je u pitanju
nelegalna odnosno neispravna viza, jer ga je taj čovjek prevario, medjutim,
kasnije je saznao da se radi o falsifikovanoj vizi, i to je shvatio prije nego
što je tu vizu upotrebio na graničnom prelazu Gat V Luke Bar. Dakle, znao je
da je viza nelegalna i sa takvom vizom je imao namjeru da otputuje u
Švajcarsku preko Italije. U cjelosti  priznaje izvršenje krivičnog djela  i
žao mu je i iskreno se kaje. Obećava sudu da se ovako nešto neće ponoviti,
njegov jedini motiv za odlazak u Švajcarsku je bio iz ekonomskih razloga  kako
bi obezbjedio sredstva da izdržava porodicu.  
U dokaznom postupku provedeni su sledeći dokazi: pročitani su službena
zabilješka sačinjena  u formi zapisnika UP PJ Bar - Ekspoziture granične
policije Bar, br. 325/11 od 13.11.2011.godine, potvrda o privremeno oduzetim
predmetima Uprave policije od 13.11.2011. godine,  na ime B.D.,  službena
zabilješka sačinjena u formi zapisnika UP PJ Bar - Ekspoziture granične
policije br. 324/11 od 13.11.2011.godine, izvještaj o grafološkom vještačenju
Forezničkog centra Danilovgrad br. 07-244/11-2-4976 od 17.11.2011. godine, sa
nalazom i mišljenjem vještaka grafološke struke, izvršen je uvid u  putnu
ispravu - pasoš Kosova ser. br. …i Madjarsku Šengen vizu ser. br. H03493133,
na ime B.D..  
Iz  službene zabilješke sačinjene  u formi zapisnika UP PJ Bar - Ekspoziture
granične policije Bar, br. 325/11 od 13.11.2011.godine proizilazi da je ista
sastavljena dana 10.07.2011. godine u prostorijama EGP Bar, od strane
službenika policije Božović Tamare, a u vezi lišenja slobode B.D., zbog
osnovane sumnje da je počinio krivično djelo falsifikovanje isprave iz člana
412 stav 2 KZ. Dana 13.11.2011. godine u 20,00 časova na graničnom prelazu
luka Bar je počeo ukrcaj putnika i vozila na putnički brod “Sveti Stefan” koji
saobraća na liniji Bar -Bari. U 20,35 časova na punktu za pasošku kontrolu
putnika pješaka se pojavilo lice B.D., JMBG …od oca S. i majke S. rođene G.
rođen …godine u P. gdje je i stalno nastanjen u ulici….Prilikom granične
kontrole B.D.je prezentovao putnu ispravu -obični pasoš R. Kosovo broj …u
kojoj je na stranici 6 nalijepljena Šengen viza Mađarske broj H03493133.
Kontrolom navedene vize primijetila je da je datum važenja vize obrisan i
upisan novi datum ( 16-02-12 ). Tačnije prepravljeni su brojevi 6, 212. Putna
isprava privremeno oduzeta, a licu izdata potvrda o privremeno oduzetim
stvarima.  
Iz potvrde o privremeno oduzetim predmetima Uprave policije od 13.11.2011.
godine,  na ime B.D.proizilazi da je od  B.D. oduzeta putana isprava –pasoš R.
Kosova broj….  
Iz  službene zabilješke sačinjene u formi zapisnika UP PJ Bar - Ekspoziture
granične policije br. 324/11 od 13.11.2011.godine proizilazi da je ista
sastavljena  dana 13.11.2011. godine od strane OPS Uprave policije EGP Bar
Slobodana Mirkovića,.službenika policije  povodom lišenje slobode B.D., JMBG …
od oca S. i majke S., rođene G, rođen …godine u P.gdje je i stalno nastanjen u
ulici….Imenovani je lišen slobode 13.11.2011. godine u 20,35 časova na
graničnom prelazu Luka, zbog osnovane sumnje da je počinio krivično djelo
falsifikovanje isprave iz člana 412 stav 2 KZ .O lišenju slobode obaviješten
je osnovni državni tužilac u Baru u 20,40 časova, koji je zatražio da mu se
imenovani sprovede dana 13.11.2011. godine u 22,00 čas.  
Iz izvještaja o grafološkom vještačenju Forezničkog centra Danilovgrad br.
4976/11 od 17.11.2011. godine sa nalazom i mišljenjem vještaka grafološke
struke utvrdjeno je da sporna viza serijskog broja H03493133, koja je
postavljena na stranici br.6 putne isprave (R. Kosovo) serijskog broja…, koja
glasi na ime B.D., falsifikovana i to na način što je umjesto prvobitno
upisanog datuma važenja vize 17.05.2011.godine, sada upisan datum
16.02.2012.godine.  
Uvidom u  putnu ispravu - pasoš Kosova ser. br. …i Madjarsku Šengen vizu ser.
br. H03493133, na ime B.D., koja je utisnuta na stranci 6 putne isprave, u
koju boravišnu dozvolu je postavljena i fotografija okrivljenog, utvrđeno je
da je kao datum važenja naveden  16.02.2011. godine.  
Kako je zastupnik optužbe odustao od dokaza saslušanja svjedoka Tamare
Božović i Slobodana Mirkovića,a sobzirom na činjenicu da je činjenično stanje
u dovoljnoj mjeri razvetljeno, to je sud donio rješenje da se neće provoditi
dokaz saslušanjem svjedoka Tamare Božović I Slobodana Mirkovića,kao ni
pribavljanjem izvod iz kaznene evidencije za okrivljenog,  sobzirom na
činjenicu da je okrivljeni državljanin druge države, pa bi pribavljanje ovog
dokaza vodilo odugovlačenju krivičnog postupka.  
Ocjenom izvedenih dokaza utvrđeno je da je okrivljeni učinio krivično djelo
koje mu je stavljeno na teret. Okrivljeni je na graničnom prelazu Gat V Luke
Bar u B., prilikom ukrcaja na brod "Sveti Stefan" koji saobraća na liniji Bar-
Bari, pokazao svoju putnu ispravu br. …izdatu od nadležnih organa Kosova u
koju putnu ispravu je na stranici br. 6,utisnuta Madjarska Šengen viza br.
H03493133, sa datumom važenja do 16.02.2012. godine.Prilikom kontrole putnih
isprava okrivljeni  je kao pravu pokazao preinačenu Madjarsku Šengen vizu,
koja je glasila na ime okrivljenog i u kojoj je bila postavljena njegova
fotografija.Na navedenoj vizi prepravljen je datum važenja tako što je umjesto
postojećeg datuma  17.05.2011 godine upisan datum važenja 16.02.2012. godine.  
Iz izvještaja o grafološkom vještačenju Forezničkog centra Danilovgrad br.
4976/11 od 17.11.2011. godine sa nalazom i mišljenjem vještaka grafološke
struke utvrdjeno je da sporna viza serijskog broja H03493133, koja je
postavljena na stranici br.6 putne isprave (R. Kosovo) serijskog broja…, koja
glasi na ime B.D., falsifikovana i to na način što je umjesto prvobitno
upisanog datuma važenja vize 17.05.2011.godine, sada upisan  datum
16.02.2012.godine.U Madjarskoj Šengen viza je dakle  preinačen datum važenja,
tako što je navedeno da viza važi do 16.02.2012. godine.Prepravljanjem datuma
važenja predmetne vize, ista je preinačena. Postupajući na način predstavljen
u izreci okrivljeni je ostvario sva objektivna obilježja krivičnog djela
falsifikovanje isprave iz čl. 412 st.2 u vezi st. 1 Krivičnog zakonika. Sud je
prihvatio pravnu kvalifikaciju iz optužnog predloga.  
Utvrđeno je da je okrivljeni krivično djelo učinio sa direktnim umišljajem,
jer je bio svjestan da posjeduje preinačenu Madjarsku Šengen vizu , a utvrđena
je i njegova namjera da tu vizu upotrijebi kao pravu. Okrivljeni je u svojoj
odbrani izjavio da je znao da je predmetna viza preinačena . Radnje oko
produženja roka važenja Mađarske šengen vize okrivljenom je izvršilo nepoznato
lice.Okrivljenom je moralo biti poznato da se predmetna  viza može jedino
pribaviti u Mađarskoj Ambasadi ,odnosno da se  ne može na zakonit način
pribaviti od nepoznatog čovjeka, dakle, na mjestu koje za to nije predviđeno,
od nepoznatog lica koje nije ovlašćeno da se bavi izdavanjem viza.  
Sud je precizirao optužni predlog u pogledu vremena izvršenja krivičnog djela
na način što umjesto “oko 20,00 časova” treba da stoji “u 20,35 časova”, što
je utvrdjeno iz odbrane okrivljenog, kao i iz službenih zabilješki sačinjenih
u formi zapisnika UP PJ Bar od 13.11.2011.godine.Ocjenjeno je da se navedenim
preciziranjem ne narušava identitet optuženog predloga  i presude.  
Sud je okrivljenog osudio na kaznu zatvora u trajanju od30 (trideset) dana. Za
krivično djelo falsifikovanje isprave iz čl. 412 st.2 u vezi st. 1 Krivičnog
zakonika propisana je kazna zatvora u trajanju od 3 mjeseca do 5 godina. Na
strani okrivljenog cijenjene su sve olakšavajuće i otežavajuće okolnosti iz
čl. 42 Krivičnog zakonika. Od olakšava­jućih okolnosti sud je cijenio lične
prilike  okrivljenog jer je mlad čovjek,njegove porodične prilike jer je
oženjen , otac jednog maloljetnog djeteta,kao i da je pokušaj da okrivljeni
otputuje u Republiku Italiju bio motivisan željom da radom u inostranstvu
obezbijedi uslove za svoju  egzistenciju. Otežavajućih okolnosti na strani
okrivljenog nije bilo. Imajući u vidu kvalitet olakšavajućih okolnosti, koje
su po ocjeni suda naročito olakšavajuće u svom zbiru, a u nedostatku
otežavajućih okolnosti, ocijenjeno je da će se i sa kaznom zatvora ispod
zakonskog minimuma postići svrha kažnjavanja, zbog čega je okrivljenom
primjenom čl. 45 i 46 Krivičnog zakonika ublažena kazna. Izrečena kazna
zatvora po ocjeni suda odgovara težini izvršenog krivičnog djela i krivici
okrivljenog i predstavlja mjeru koja je neophodna da bi se postigla svrha
kažnjavanja.  
Na osnovu čl. 51 Krivičnog zakonika u kaznu zatvora okrivljenom je uračunato
vrijeme provedeno u pritvoru od  13.11.2011. godine do 13.12.2011. godine.  
Sud nije izrekao mjeru bezbjednosti oduzimanja putne isprave-pasoša ser. br.
…izdate od nadležnih organa Kosova, jer je putna isprava okrivljenog B.D.
,izuzev Madjarske Šengen vize,koja se nalazi na strani 6 pasoša ,je
ispravna,pa mu se po mišljenju ovog suda, javna isprava pasoš ne može oduzeti,
imajući u vidu stav zauzet u sjednici Krivičnog odjeljenja Vrhovnog suda iz
1976.godine, kao i sudsku praksu (presuda Višeg suda u Podgorici KŽ br.
1550/10 od 13.09.2010. godine), da licu koje je osudjeno zbog krivičnog djela
falsifikovanje isprave zbog činjenice da je putna isprava ispravna i po
postojećim propisima izdata te služi okrivljenom kao jedini dokaz za
utvrđivanje pojedinih prava, pa  mu se javna isprava pasoš ne može oduzeti kao
predmet krivičnog djela odnosno kao predmet koji je upotrebljen za izvršenje
krivičnog djela, već se jedino može u odgovarajućem postupku tražiti poništaj
samo tog i tako falsifikovanog upisa.  
Odluka o troškovima krivičnog postupka zasniva se na odredbi čl. 229 ZKP-a.
Dosudjeni iznos se odnosi na troškove branioca po službenoj dužnosti u iznosu
od 62,50 eura, troškove tumača  u iznosu od 22,00 eura,  kao i troškove za
rad suda koji su određeni prema trajanju, složenosti krivičnog postupka i
imovinskim prilikama okrivljenog.  
Na osnovu izloženog odlučeno je kao u izreci presude.  
OSNOVNI SUD U BARU
Dana 13.12.2011. godine  
ZAPISNIČAR,
S U D I J A
Amira Nikičić
Ljiljana Joković  
PRAVNA POUKA: Protiv ove presude može se izjaviti žalba
Višem sudu u Podgorici u roku od 8 dana od dana prijema
pismenog otpravka, preko ovog suda u dva primjerka.  
DNA:- 1 x ODT
          - 1 x okrivljenom
          - 1 x braniocu okrivljenog
          - u spise  