          K broj 317/12

U IME CRNE GORE  
OSNOVNI SUD U BARU, sudija Ljiljana Joković, kao sudija pojedinac, sa
zapisničarom Amirom Nikičić, u krivičnom predmetu okrivljenog B.B.,  zbog
krivičnog djela – falsifikovanje isprave iz čl. 412. st.2. u vezi st. 1.
Krivičnog zakonika, po optužnom predlogu Osnovnog državnog tužilaštva iz Bara
Kt. br. 465/12 od 20.07.2012.godine, nakon održanog glavnog javnog pretresa u
prisustvu zastupnika optužbe savjetnika kod ODT u Baru Sanje Vujović,
okrivljenog i branioca okrivljenog G.S., advokata iz U., dana 17.08.2012.
godine donio je i istog dana  javno objavio  
PRESUDU  
Okrivljeni  
B.B., od oca H. i majke L., rodjen …godine u…, K., sa stanom u mjestu
rodjenja, Albanac, neoženjen, bez djece, lošeg imovnog stanja,  
K r i v    j e:  
Što je:  
Dana 15.07.2012 godine u 22,20 časova, na graničnom prelazu Gat V Luke Bar u
Baru, prilikom kontrole od strane policije na putničkom brodu „Sveti Stefan"
koji saobraća na liniji Bar - Bari upotrijebio za identifikaciju lažne javne
isprave - ličnu kartu B. br. … i vozačku dozvolu br…., koji dokumenti glase na
njegovo ime.  
-čime je izvršio krivično djelo - falsifikovanje isprave iz čl. 412 st. 2 u vezi st. 1 Krivičnog zakonika.  
Pa ga sud primjenom čl. 4, 32, 36, 42, 45, 46 i 51 Krivičnog zakonika i čl.
369, 370 i 374 ZKP-a  
O S U Đ U J  E  
Na kaznu zatvora u trajanju od 30  (trideset) dana u koju kaznu mu se
uračunava vrijeme provedeno u pritvoru  od 15.07.2012. godine do 17.08.2012.
godine.  
Prema optuženom se  na osnovu čl. 75 st.1 KZ  izriče  
MJERA BEZBJEDNOSTI  
Oduzimanje lične karte Belgije br.… i vozačke dozvole br…., koje glase na  ime
B.B..  
Okrivljeni  je dužan da plati troškove krivičnog postupka u iznosu od  50,00
eura  u roku od 15 dana od pravosnažnosti presude, pod prijetnjom izvršenja.  
O b r a z l o ž e n j e  
Optužnim predlogom Osnovnog državnog tužilaštva u Baru Kt. br. 465/12 od
20.07.2012. godine okrivljenom je stavljeno na teret izvršenje krivičnog djela
bliže opisanog u izreci presude.  
Okrivljeni B.B. je u prethodnom postupku u bitnom naveo da je lišen slobode
dana 15.07.2012. godine oko 22,00 časova u Luci Bar, na graničnom prelazu, te
da su tačni navodi u krivičnoj prijavi UP PJ br. KU 386/12 da je 15.07.2012.
godine oko 22,00 časova na graničnom prelazu Luke Bar u Baru, upotrijebio
lažnu javnu ispravu, ličnu kartu ispisanu na njegovo ime navodno izdatu od
nadležnih organa Belgije br. …i vozačku dozvolu navodno izdatu od državnih
organa Belgije br….. Ova dokumenta je  nabavio od njemu nepoznatog lica u
Prištini za iznos od 1.000,00 eura, zatim je sa istima došao u Baru i
15.07.2012. godine, oko 22,00 časa je  htio da se ukrca na brod za Italiju i
da tako sa ovim dokumentima otputuje u zemlji zapadne Evrope radi traženja
posla. Na glavnom pretresu dana 17.08.2012. godine je izjavio  da je  tačno da
je dana 15.07.2012. godine oko 22,00  časa na graničnom prelazu Gat V Luke Bar
u Baru, prilikom kontrole od strane policije na putničkom brodu  “Sveti
Stefan“ koji saobraća na liniji Bar – Bari pokazao ovlašćenim licima  ličnu
kartu Belgije i vozačku  dozvolu koji glasi na njegovo ime. Tačno je da je
predmetna dokumenta upotrebio na način što je  policijskim službenicima dao na
uvid iste. Ličnu kartu Beglije i vozačku dozvolu pribavio od nepoznatog lica u
Prištini za iznos od 1.500 eura,a to lice poznaje samo iz vidjenja. Znao je da
su predmetna dokumenta lažna, medjutim, to nepoznato lice je njemu obećalo da
može nesmetano da  putuje sa istima i da neće imati problema. Njegova namjera
je bila da ide  da radi u Italiju, jer je  jako loših materijalnih uslova.
Kaje se zbog učinjenog krivičnog djela i obećao je  da se ovo više neće
ponoviti. Pojasnio je da je i ranije  u prethodnom postupku rekao da je
navedena dokumenta pribavio za 1.500 eura i da je imao namjeru da otputuje za
Italiju, tako da ne zna zbog čega je u zapisniku  navedeno 1000,00 eura, a
kada je rekao u zapadne zemlje Evrope, tada je mislio na Italiju.  
U dokaznom postupku provedeni su sledeći dokazi: pročitani su potvrda o
privremeno oduzetim predmetima Uprave policije -PJ Bar br.SL od 15.07.2011
godine, na ime B.B., službena zabilješka sačinjena u formi zapisnika Uprave
policije Bar br. 205/12 od 15.07.2012 godine, izvještaj Forenzičkog centra
Danilovgrad, izvršen je uvid u ličnu kartu Belgije br. …i vozačku dozvolu
br…., navodno izdate od nadležnih državnih organa  Belgije na ime B.B..  
Iz potvrde o privremeno oduzetim predmetima Uprave policije -PJ Bar br.SL od
15.07.2011 godine, na ime B.B. proizilazi da je od B.B. oduzeta lična karta
Belgije…, vozačka dozvola Belgije … i putna isprava Kosova br…..  
Iz službene zabilješke sačinjena u formi zapisnika Uprave policije Bar br.
205/12 od 15.07.2012 godine proizilazi da je sačinjena dana 15.07.2012. godine
od strane policijskog  službenika  Ekspoziture Granične policije Bar Knežević
Sanje, u kojoj je konstatovano da je dana  15.07.2012 godine, u 20.00 časova
na graničnom prelazu Luka Bar -Gat V počeo ukrcaj putnika i vozila na putnički
brod „Sveti Stefan“ koji saobraća na redovnoj liniji Bar- Bari -Bar. U 22.20
časova, punktu za kontrolu putnika pješaka pristupilo je lice koje je na uvid
prezentovalo PI Kosova broj …na ime B.B.. B.B. je kod sebe imao ličnu kartu
Belgije broj … i vozačku dozvolu Belgije broj…. Kontrolom navedenih dokumenata
posumnjalo se u ispravnost lične karte i vozačke dozvole te  su iste
podvrgnute detaljnoj kontroli upotrebom UV svjetla i izračunavanjem mehaničkog
koda, što je i pokazalo da se radi o falsifikovanim dokumentima, a i lice im
je saopštilo da je navedena dokumenta nabavio na Kosovu od njemu nepoznate
osobe za sumu od 1.500 eura. O lišenju slobode obaviješten je ODT u Baru. PI
Kosova, vozačka dozvola i lična karta su privremeno oduzete, a licu izdata
potvrda o privremeno oduzetim stvarima. Lice sa dokumentima predato je OPS PJ
Bar.  
Iz izvještaja Forenzičkog centra Danilovgrad utvrdjeno je da su dostavljeni
obrazci belgijske lične karte br. …i vozačke dozvole br…., koje glase na ime
B.B., nijesu autentični obrasci za isto.  
Uvidom u ličnu kartu Belgije br. …i vozačku dozvolu br…., u koje je
konstatovano da su izdate od nadležnih državnih organa  Belgije utvrdjeno je
da su u istima  upisani podaci okrivljenog i postavljena njegova fotografija.  
Sud je donio rješenje da se neće pribavljati izvod iz kaznene evidencije za
okrivljenog, jer je isti rodjen na teritoriji druge države, pa bi pribavljanje
ovog dokaza  vodilo odugovlačenju  krivičnog postupka.  
Ocjenom izvedenih dokaza utvrđeno je da je okrivljeni učinio krivično djelo
koje mu je stavljeno na teret. Okrivljeni je na graničnom prelazu Gat V Luke
Bar u Baru, prilikom ukrcaja na brod "Sveti Stefan" koji saobraća na liniji
Bar-Bari, prilikom indetifikacije pokazao kao  svoje ličnu kartu Belgije br.
…i vozačku dozvolu br….. Dakle, prilikom kontrole putnih isprava okrivljeni
je kao prave pokazao lažne javne isprave - ličnu kartu Belgije br. …i vozačku
dozvolu br…., koji dokumenti glase na njegovo ime i u koje je bila postavljena
njegova fotografija. Činjenično stanje utvrđeno je iz jasnog i potpunog
priznanja okrivljenog koji nije sporio da je prilikom kontrole od strane
policije na putničkom brodu „Sveti Stefan" koji saobraća na liniji Bar - Bari
upotrijebio za identifikaciju lažne javne isprave - ličnu kartu Belgije br. …i
vozačku dozvolu br….,koji su glasili na njegovo ime, te provedenih
materijalnih dokaza  i to: službene zabilješke sačinjena u formi zapisnika
Uprave policije Bar br. 206/12 od 15.07.2012 godine, potvrde o privremeno
oduzetim predmetima Uprave policije -PJ Bar br.SL od 15.07.2011 godine, kao i
iz izvještaja Forenzičkog centra Danilovgrad iz kog je utvrdjeno da
dostavljeni obrazci belgijske lične karte br…i vozačke dozvole br…., koje
glase na ime B.B., nijesu autentični obrasci za iste. Sud je naprijed navedene
pismene dokaze cjenio  kao jasne i objektivne, pa im je poklonio punu vjeru.
Dakle, dovodjenjem u vezu odbranu optuženog sa provedenim pismenim dokazima,
izvodi se jasan i nesumnjiv zaključak da je optuženi postupajući na način
predstavljen u izreci presude ostvario sva objektivna obilježja  krivičnog
djela falsifikovanje isprave iz čl. 412. st.2. u vezi st.1. Krivičnog
zakonika.  
Utvrđeno je da je optuženi krivično djelo učinio sa direktnim umišljajem, jer
je bio svjestan da posjeduje  lažne javne isprave- ličnu kartu Belgije br. …i
vozačku dozvolu br…., a utvrđena je i njegova namjera da ličnu kartu i vozačku
dozvolu,upotrijebi kao prave. Okrivljeni je u svojoj odbrani izjavio da je
znao da su predmetne isprave lažne, ističući da je radnje oko pribavljanja
istih njemu  izvršilo nepoznato lice. Navedene isprave nijesu  izdate  od
strane državnih organa Belgije, a kako nijesu izdate od subjekta koji je
označen kao njihov izdavalac, iste su lažne javne isprave.  
Sud je precizirao optužni predlog u pogledu vremena izvršenja krivičnog djela
na način što umjesto “oko 22,00 časova” treba da stoji “u 22,20 časova”, što
je utvrdjeno iz  službene zabilješke sačinjene u formi zapisnika Uprave
policije Bar br. 205/12 od 15.07.2012 godine. Ocjenjeno je da se navedenim
preciziranjem ne narušava identitet optuženog predloga  i presude.  
Sud je okrivljenog osudio na kaznu zatvora u trajanju od 30 (trideset) dana.
Za krivično djelo falsifikovanje isprave iz čl. 412 st.2 u vezi st. 1
Krivičnog zakonika propisana je kazna zatvora u trajanju od 3 mjeseca do 5
godina. Na strani okrivljenog cijenjene su sve olakšavajuće i otežavajuće
okolnosti iz čl. 42 Krivičnog zakonika. Od olakšava­jućih okolnosti sud je
cijenio lične prilike  okrivljenog jer je mlad čovjek, kao i činjenicu da je
pokušaj da okrivljeni otputuje u Republiku Italiju bio motivisan željom da
radom u inostranstvu obezbijedi uslove za svoju  egzistenciju. Otežavajućih
okolnosti na strani okrivljenog nije bilo. Imajući u vidu kvalitet
olakšavajućih okolnosti, koje su po ocjeni suda naročito olakšavajuće u svom
zbiru, a u nedostatku otežavajućih okolnosti, ocijenjeno je da će se i sa
kaznom zatvora ispod zakonskog minimuma postići svrha kažnjavanja, zbog čega
je okrivljenom primjenom čl. 45 i 46 Krivičnog zakonika ublažena kazna.
Izrečena kazna zatvora po ocjeni suda odgovara težini izvršenog krivičnog
djela i krivici okrivljenog i predstavlja mjeru koja je neophodna da bi se
postigla svrha kažnjavanja.  
Na osnovu čl. 51 Krivičnog zakonika u kaznu zatvora okrivljenom je uračunato
vrijeme provedeno u pritvoru od  15.07.2012. godine do 17.08.2012. godine.  
Na osnovu čl. 75 st.1 Krivičnog zakonika okrivljenom je izrečena mjera
bezbjednosti oduzimanja lične karte Belgije br. …i vozačke dozvole br. …koje
glase na  ime B.B., kao predmeta koji su upotrijebljeni  za izvršenje
krivičnog djela.  
Odluka o troškovima krivičnog postupka zasniva se na odredbi čl. 229 ZKP-a.
Dosudjeni iznos se odnosi na troškove za  rad suda koji su određeni prema
trajanju, složenosti krivičnog postupka i imovinskim prilikama okrivljenog.  
Na osnovu izloženog odlučeno je kao u izreci presude.  
OSNOVNI SUD U BARU
Dana 17.08.2012. godine  
ZAPISNIČAR,
S U D I J A
Amira Nikičić
Ljiljana Joković  
PRAVNA POUKA: Protiv ove presude može se izjaviti žalba
Višem sudu u Podgorici u roku od 8 dana od dana prijema
pismenog otpravka, preko ovog suda u dva primjerka.  
DNA:- 1 x ODT
          - 1 x okrivljenom
          - 1 x braniocu okrivljenog
          - u spise  