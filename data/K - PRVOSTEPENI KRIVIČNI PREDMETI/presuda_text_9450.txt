K br. 213/11  
U IME CRNE GORE  
OSNOVNI SUD U BARU, sudija Ljiljana Joković, sa zapisničarom Amirom Nikičić, u
krivičnom predmetu okrivljenih D.M. i P.D., zbog krivičnog djela –kradja iz
čl. 239. st.1 u vezi čl. 23. Krivičnog zakonika, po optužnom predlogu Osnovnog
državnog tužilaštva iz Bara Kt.br. 182/10 od 28.06.2011. godine, nakon
održanog glavnog javnog pretresa u prisustvu zastupnika optužbe savjetnika kod
Osnovnog državnog tužioca u Baru Azre Cama I okrivljenog D.M.,a u odsustvu
okrivljenog P.D.,  dana 16.09.2011. godine donio je, a dana  19.09.2011.godine
javno objavio  
PRESUDU  
I  
Okrivljeni  
P.D., od oca T.i majke S. rodjene J., rodjen …godine u V., stalno nastanjen u
B., naselje…, državljanin  Makedonije, zaposlen u "Z. " u B., oženjen,
završio osnovnu školu, srednjeg  imovnog stanja,  
K r i v  je  :  
Što je:  
U periodu od 03-05 11. 2008. godine iz dvorišta porodične kuće vlasništvo D.H.
koja se nalazi u ul. …u Sutomoru, Opština Bar, u namjeri da njenim
prisvajanjem sebi pribave protivpravnu imovinsku korist, oduzeo prikolicu za
auto dužine 1,5 m, širine 1 m i dubine 40 cm, vrijednosti 450 eura, vlasništvo
oštećenog P.M.,na način što je do kuće D. došao putničkim motornim vozilom
marke "Passat" vlasništvo okrivljenog D.M., otvorio kapiju, oduzeo prikolicu,
zakačio za vozilo kojim je došao i odvezao do kuće vlasništvo D.M., koju je
isti sjutradan odvezao u Mojkovac i za iznos od 150 eura prodao R. R.,  
-čime je učinio krivično djelo - kradja iz čl. 239 st.l. Krivičnog zakonika.  
pa mu sud primjenom čl. 4, 32, 36, 42, 52, 53 i 54 Krivičnog zakonika i čl.
369, 370 i 374  ZKP-a,  i z r i č e  
USLOVNU OSUDU  
Kojom mu utvrđuje kaznu zatvora u trajanju  od 3 (tri)  mjeseca i istovremeno
određuje da se kazna neće izvršiti ukoliko okrivljeni u roku od 2 (dvije)
godine, po pravosnažnosti presude,  ne izvrši novo krivično djelo.  
Oštećeni P.M. se radi ostvarivanja imovinsko pravnog zahtjeva upućuje na
parnični postupak.  
Okrivljeni je dužan da plati troškove krivičnog postupka u iznosu od 130,00
eura, u roku od 15 dana od dana pravosnažnosti, pod prijetnjom izvršenja.  
                                                                    II

Okrivljeni  
D.M., JMB…, od oca V. i majke M.,  rodjene S., rodjen …godine u M., stalno
nastanjen u B., …, Crnogorac, penzioner, oženjen, otac četvoro djece,  završio
SSS metalurg, lošeg imovnog stanja, osudjivan I to presudom Opštinskog suda
Bijelo Polje, K. br. 675/67 od 18. 7. 1968. godine, za KD iz čl. 169.   i 170
KZ , kažnjen novčanom kaznom od 15o. dinara, presudom Opštinskog suda u
Bijelom Polju  K. br. 273/76 od ol.o3. 1977. godine,za KD iz čl. 246.-a st.l.
KZ-a , kažnjen novačnom kaznom od 600. dinara I presudom Osnovnog suda Bijelo
Polje, K. br. 473/92 od 14.12.  1992.godine, za KD zloupotreba službenog
položaja iz čl. 231 st. 5/1, kažnjen 2/dva/ mjeseca zatvora uslovno za jednu
godinu.  
Na osnovu čl.373 tč.2 ZKP-a  
OSLOBAĐA SE OD OPTUŽBE  
Da je:  
U periodu od 03-05 11. 2008. godine iz dvorišta porodične kuće vlasništvo D.H.
koja se nalazi u ul…., Opština Bar, u namjeri da njenim prisvajanjem sebi
pribave protivpravnu imovinsku korist, zajedno sa okrivljenim P.D. oduzeli
prikolicu za auto dužine 1,5 m, širine 1 m i dubine 40 cm, vrijednosti 450
eura, vlasništvo oštećenog P.M., na način što su do kuće D. došli putničkim
motornim vozilom marke "Passat" vlasništvo okrivljenog D.M., otvorili kapiju,
oduzeli prikolicu, zakačili za vozilo kojim su došli i odvezli do kuće
vlasništvo D.M., koju je isti sjutradan odvezao u Mojkovac i za iznos od 150
eura prodao R.R.,
-čime bi kao saizvršilac učinio krivično djelo - kradja iz čl. 239 st.l. u vezi čl.23.Krivičnog zakonika.  
- jer nije dokazano da je učinio djelo za koje je optužen.  
Oštećeni P.M. se radi ostvarivanja imovinsko pravnog zahtjeva upućuje na
parnični postupak.  
Troškovi postupka padaju na teret budžetskih sredstava suda.  
O b r a z l o ž e n j e  
Optužnim predlogom Osnovnog državnog tužilaštva u Baru, Kt.br. 182/10 od
28.06.2011. godine, stavljeno je na teret okrivljenima izvršenje krivičnog
djela bliže opisanog u izreci presude.  
Glavni pretres je održan u odsustvu drugookrivljenog P.D.,  na osnovu čl. 457.
st.3. ZKP-a, jer je sud obavješten da okrivljeni nije  pronađen na datoj
adresi, odnosno da  se odselio. Kako se okrivljenom poziv nije mogao uručiti
zbog neprijavljivanja sudu promjene adrese ili boravišta, ocijenjeno je da
prisustvo okrivljenog na glavnom pretresu nije nužno s obzirom da je
saslušan.  
Okrivljeni D.M. je u predkrivičnom postupku u bitnom naveo da negdje pred kraj
2008.godine, kod njega stanovao makedonski državljanin po imenu D. koji je
radio kao fizički radnik u Baru. Jedno jutro kada  se probudio ispred njegove
kuće u naselju B.,na njegovom vozilu marke “Pasat” zatekao je zakačenu auto
prikolicu zelene boje za kuku od njegovog vozila. Prethodne večeri svoje PMV
marke “Pasat” pozajmio je  D.. Često je davao svoje vozilu D. jer mu ga je
popravljao i to je staro vozilo i on se razumije oko mehanike.Toga dana negdje
oko 10,00 časova D. je došao kod njega  u stan, i rekao da je dobio auto –
prikolicu  od čovjeka kod koga je radio, i ponudio mu da mu je proda. Obzirom
da je on njemu  dugovao novac dogovorili su se da mu odbijem 100 eura na ime
prikolice. D. je ostavio prikolicu i pošao a on je nakon par dana prikolicu sa
svojim PMV marke “Pasat” odvezao za Mojkovac i prodao je R.R. za iznos od 140
eura.  Nije  znao da je prikolica ukradena inače je ne bi kupio od D., a
takođe odgovorno tvrdi da nema nikakve veze sa kradjom pomenute prikolice. U
prethodnom postupku je  naveo da je P.D. iz Makedonije, da je stanovao u
njegovoj  kući sa suprugom i dvoje djece nekih dvije - tri godine. Ostao mu je
dužan oko 600,00 eura, a kada je došao ne vrativši mu dug ponio mu je i neki
alat. To je bilo negdje 2008 godine ili početkom 2009 godine, zbog ovog
dogadjaja je odlučio da podje u policiju da prijavi D.. Bio je  i ljut na
telefonu kada je razgovarao sa D., vjerovatno je sve to uticalo na njega da ga
prijavi bez ikakvog osnova da je on sa njim ukrao neka kolica. Oštećenog ne
poznaje i ne zna gdje mu je kuća a ovo je D. uradio samo da bi ga povrijedio i
skrenuo pažnju sa njegove kradje i duga prema njemu. Taj P.D. je po zanimanju
bio vozač i popravljao je auta pa je njegovo PMV “Pasat”  ponekad bilo kod
njega. Ta prikolica je bila u njegovom dvorištu i istu je dovezao D.  I to
nije znao odakle mu ta prikolica osim što mu je D. rekao da je istu zaradio i
da je prodaje za iznos od 130,00 eura. Ta prikolica nije bila vrijedna jer je
bila stara , izlupana više mu je ličila za otpad nego neku konkretnu korist
upotrebe. Nju je prodavao i B.J. iz B., kondukteru u vozu, kao i njegovom
kolegi S. čije prezime sada ne zna.Tada je D.i njemu odlučio da jeftinije
ponudi ovu prikolicu jer mu je dužan pa je  odlučio da mu prebije dug od
100,00 eura. Na tu prikolicu je natovario neki kauč i poćerao u kuću u
Mojkovac. Medjutim, budući da je ista bila već u lošem stanju nije mogao da je
vrati jer više nije bila za upotrebu, pa je dao komšiji R.R. u zamjeni za
radove koje je izvodio na njegovom autu. Kasnije mu je kazao da je tu
prikolicu prodao ciganima na otpadu. Lice po imenu T.Z. je stanovalo kod njega
neke dvije ipo godine kao samac. Zna da je isti iz Makedonije ali o njemu ne
posjeduje nikakave bliže podatke, jer nije ni uzimao  njegove lične podatke
niti pasoš. Ne zna njegov broj telefona i ne može sa njim da stupi u kontakt.
Na glavnom pretresu dana 10.08.2011. godine je izjavio da  nema nikakve veze
sa kradjom prikolice iz dvorišta porodične kuće vlasništvo D.H., niti je bilo
kada bio sa P.D. u S.,  a posebno ne u periodu  03-05.11.2008.godine, niti je
sa njim oduzeo predmetnu prikolicu. Tačno je da je D. ne jednom nego više puta
davao svoje PMV marke „Pasat 1“ koje je ponekad bio kod njega jer je ponešto
popravljao na tom autu, jer se predstavljao kao neki automehaničar, inače,
P.D. je sa svojom porodicom u njegovoj kući stanovao nekih dvije – tri godine
i ostao mu je dužan 600 eura i pokrao mu je neko posudje i alat zbog čega je
odlučio da ga prijavi u policiju, pa pretpostavlja da je on zbog toga izjavio
da je  saučesnik u ovom krivičnom djelu. Predmetnu prikolicu koju je P.D.
dovezao u njegovo  dvorište uzeo, tačnije kupio je od njega, tako što sam mu
odbio od kirije i prebio je dug od 100,00 eura.Na tu prikolicu je  natovario
kauč i povezao taj kauč u kuću u Mojkovcu. Sjeća se da je tu istu prikolicu
P.D. pokušao da proda S. M. a tada je bio prisutan J., medjutim, tu prikolicu
nije  dao da proda njima, već zbog duga koji je imao prema njemu tu prikolicu
je kupio od P.D. za iznos  čini mu se oko 100 eura, jer mu je dugovao puno
para. Kad je kupio tu prikolicu od P.D. pitao ga odakle mu ta prikolica, a on
je njemu rekao da je nešto popravljao i da je za odredjeni posao uzeo tu
prikolicu. Predmetnu prikolicu je prodao R.R. jer je prikolica bila u lošem
stanju i nije mogao da se služi sa njom, odnosno nije  mogao da se sa njom
vrati iz Mojkovca, pa je tu prikolicu prodao u Mojkovcu R.R.. Dalje je naveo
da je  P.D., ne samo ovu prikolicu dovezao u njegovo dvorište, već je u više
navrata u njegovo dvorište dovozio razne prikolice. Poznaje T.Z. I on je
takodje stanovao kod njega kao postanar zajedno sa P. D. i njegovom porodicom
i oni su zet i šura.  
Okrivljeni P.D. je izjavio da je negdje sredinom novembra 2008 godine, negdje
oko 22,00 časova pošao za Sutomore, sa gazdom kod koga stanuje D.M. i njegovim
poznanikom T.Z. iz Makedonije, u namjeri da svrate do M. prijateljice koja
živi u Sutomore. Pošli su sa njegovim PMV marke “Pasat”. Kada su došli u
Sutomore skrenuli su u ulicu ispod restorana “Sirena Marta”, u jednoj od kuća
u toj ulici stanuje M. prijateljica, tu su se zadržali nekih sat vremena.Nakon
čega su izašli iz kuće i došli  do vozila, ušao je  u vozilo dok su M. i Z.
otvarali jednu kapiju kuće koja se nalazila preko puta njihovog vozila gdje
njih dvojica ulaze u dvorište,i iz dvorišta izguravaju auto prikolicu zelene
boje, kače je na kuku od M. vozila, u tom trenutku izlazi iz vozila i pita M.
»Šta radite to«, našta mu M.odgovara »Šta te boli kurac uđi u vozilo«, nakon
toga je ušao u vozilo kao i njih dvojica.Kada su došli u stan u naselju
Bjeliši, odmah je pošao u svoju sobu dok su M. i Z. ostali ispred
kuće.Sjutradan je čuo da je M. rano ujutru sa prikolicom pošao za Mojkovac
najvjerovatnije da je proda, nakon par dana M. se vratio bez prikolice.
Napominje da nije ulazio u dvorište niti da ima kakvog kontakta sa tom
prikolicom čak  se i usprotivio kao što je naprijed naveo.  
U dokaznom postupku provedeni su sledeći dokazi: saslušani su svjedoci P.M.,
R. R., O.O., D.H.,M.S. I J.B.,  pročitani su nalaz i mišljenje sudskog
vještaka D.N. dipl.ecc od   08. 06. 2011. godine I izvještaj   sa podacima
iz  kaznene  evidencije  za okrivljenog  D.M., dostavljen od UP PJ B. Polje
br. 02-245/11-1535/2 od 04.04. 2011. godine.  
Oštećeni P.M. je izjavio da je u periodu novembra mjeseca 2008 godine
prikolicu za auto  dužine od prilike 1,50 m, širine odprilike 1m, dubine
odprilike 40 cm, zelene boje posudio O.O. i D.H.  i ta prikolica se nalazila u
navedenom periodu u dvorištu porodične kuće vlasništvo D.H..  Tačnog datuma se
ne može sjetiti ali se sjeća da je to bilo novembra 2008 godine kada ga je
pozvao O.O.  i pitao ga je da li je uzeo tu prikolicu, saopštio mu je da nije
i koliko je upoznat on je kasnije prijavio ovaj slučaj u policiji. Do dana
današnjeg ta prikolica mu nije vraćena. Nije se pridružio  krivičnom gonjenju,
ali je postavio  imovinsko pravni zahtjev.  
Svjedok R.R.  je  u prethodnom postupku izjavio da je vlasnik auto limarske
radnje S. Z.R. R. iz Mojkovca. Prije nekoliko godina ali se ne sjeća  tačnog
kada mu je D.M. iz B. ponudio na prodaju jednu prikolicu za koju je rekao da
je njegovo vlasništvo, a koju je za potrebe svoje firme kupio po cijeni od
150,00 eura.Ovu prikolicu koristio je dva dana nakon čega je ista pukla a I
nije mogla da se dovede u prvobitno stanje pa je prodao romima za 40,00 eura.
Na glavnom pretresu dana 10.08.2011. godine je izjavio da D. M. poznaje dugi
niz godina možda 30-ak godina,  da se radi o jednom ozbiljnom i humanom
čovjeku i siguran je  da on nikada ne bi kupio ukradenu stvar, a ne nešto
ukrao, to je jedan pošten čovjek i odgovara za to.  Dalje je naveo da je nakon
dva tri dana nakon što se polomila prikolica pozvao D.M. i rekao mu da  ta
prikolica ništa ne vrijedi i da treba da je uzme ili da je on baci u smeće,
nakon toga je njemu D.M. vratio pare koje je njemu dao za prikolicu, tačnije
150 eura, stim  što je tu prikolicu  napunio i prodao Romima za 40 eura.  
Svjedok O.O. je izjavio da je predmetna prikolica ručno pravljena nosivosti
oko 800 kg , bila je jaka, masivna i po mišljenju kvalitetna. Stara je oko
dvije do tri godine, ali je bila u dobrom stanju, medjutim povezano sa strujom
moguće da nije bila dobra te da možda neki kabal nije bio dobro povezan. Ova
prikolica nije bila njegova, već prijatelja P. M., iz Sutomora naselje …. Ta
prikolica je bila u njegovom  dvorištu u Sutomoru … jer je vlasnik tu ostavio
po njegovoj  dozvoli a on je  povremeno koristio. Dvorište njegove kuće je
ogradjeno, medjutim,  katanac na kapiji nije bio stavljen. Pojasnio je da se
kritične večeri predmetna prikolica nalazila u dvorištu njegovog rodjaka D.H.
budući da je njegova kuća malo zapuštena jer ne živi tu,  pa je  tu prikolicu
držao u njegovom dvorištu da mu manje smeta. To dvorište nije bilo zaključano
iako je ogradjeno. Od 03 do 05 novembra 2008 godine, zbog smrtnog slučaja nije
bio kući,  a kada se vratio prikolice nije bilo u dvorištu. U tom periodu niko
nije bio u kući tako da ne zna tačan datum kada je tačno nestala. Takva nova
prikolica iste nosivosti vrijedi 800,00 eura, a budući da je predmetna
prikolica bila stara oko dvije godine ona je vrijedjela u trenutku kada je
ukradena najmanje 500,00 eura . Na glavnom pretresu dana 10.08.2011. godine je
izjavio da je predmetne večeri kada je oduzeta prikolica koja je bila zelene
boje, koja je bila dužine 1,50 m, širine od prilike 1 m, i dubine od prilike
40 cm, se nalazila u dvorištu porodične kuće vlasništvo D.H., koja se nalazi u
ul. …u Sutomoru,jer  je on zbog smrtnog slučaja bio odsutan. Naime, predmetnu
prikolicu je njemu posudio na korišćenje vlasnik iste P.M., koji je takodje iz
Sutomora. Dvorište kuće vl. D.H. je ogradjeno ogradom, stim što dvorište iako
je bilo ogradjeno nije bilo zaključano.  
Svjedok D.H.  je izjavio da živi u U., medjutim, ima plac u Sutomoru, i
započetu kuću koja je u izgradnji još uvijek. Nedaleko od njegovog placa
nalazi se i plac O.O., tačnije njegov plac se graniči sa njegovim placem.
O.O. s obzirom da su komšije ga je zamolio da prikolicu koju je posudio od
P.M. ostavi u njegovo dvorište u Sutomoru,  zato što je njegovo dvorište
ogradjeno. Kako ne živi u Sutomoru dozvolio je O. da ostavi prikolicu,
medjutim, on je njemu javio da mu je prikolica iz njegovog dvorišta ukradena,
ko je to učinio i kako se to dogodilo i nije mu poznato, jer  u Sutomoru nije
ni boravio.  D.M. ne poznaje i prvi put ga u životu vidi.  Njegovo dvorište
je ogradjeno, ali  nema kapiju, već  postoji  jedna  žica koja predstavlja
samo jedan okvir, a takodje  ne posjeduje nikakav ključ za tu kapiju, jer u
stvari to nije kapija, već samo proizvoljan okvir koji je napravljen od čitave
žice. Dakle, kako je došlo do kradje predmetne prikolice nije mu poznato, niti
kako je to učinjeno, samo ga je o kradji obavjestio O.O.. Koliko mu je poznato
dvorište nije zaključavano, jer ga  nikada nije zaključavao.  
Svjedok M.S. je izjavio da se  sjeća  da su on i J.B. došli iz Bijelog Polja
kod D.M. kako bi mu dostavili jednu pošiljku koju mu je dostavio brat od tetke
iz Bijelog Polja. Došavši kod D.M. zatekli su  D.M. kući, i nakon  nekog
vremena sjeća se da je naišao neki čovjek  koji je ponudio njima trojici
prikolicu na prodaju. Tačnije prikolicu je ponudio njemu i  J.B., a sa njima
je bio prisutan i D.M.. Medjutim, kada je taj čovjek ponudio njemu prikolicu
na prodaju odreagovao je D.M. rekavši da on njemu duguje neke pare  i da će on
tu prikolicu otkupiti od njega na ime duga koji ima. Nakon toga  više nije bio
zainteresovan za kupovinu te prikolice. Ne može se  sjetiti tačnog datuma kad
je to bilo, ali se sjeća da je to bilo tokom 2008 godine u periodu od 12 do 13
časova prekodana.  
Svjedok J.B. je izjavio da se sjeća  da su on I M.S. jedne prilike došli kod
D.M. kući kako bi mu predali pošiljku koja je stigla iz Bijelog Polja, obzirom
da on i kolega M.S. rade kao kondukteri na vozu. Nakon što su došli kod D.M.
kući  sjedjeli su na terasi kada se pojavio jedan čovjek koji im je nudio na
prodaju prikolicu. Sjeća se da je tada D.M. rekao da to lice stanuje kod
njega,  odgovorio je  da on nije zainteresovan za kupovinu prikolice i jedino
čega se sjeća je da je tom licu prišao D.M. i da  je nešto pričao sa tim
lice,i čuo je da  je D. tom licu rekao da ima neki dug, a šta su dalje pričali
nije  mu poznato.  
Iz nalaza i mišljenja sudskog vještaka D.N. dipl.ecc od   08. 06. 2011.
godine utvrdjeno je da prikolica za auto dužine 1,5 m, dubina 40 cm,  širina 1
m prema podacima sa auto pijaca , prodaja na tezgama -pored puta i u auto
servisima vrijedi od 500,00 e do 1 000,00 e (zavisno od debljine lima od kojeg
je prikolica izradjena -koja nije data), zatim nema podatak da li je fabrička
ili ručna izrada, šta ima još od opreme (prenos –štop svjetla i drugo, kočioni
sistem, da li je nova ili stara). Dakle, jasno je da opis oduzete stvari ne
ispunjava potpune uslove za procjenu, ali je vještak na osnovu uporedjenja sa
sličnim proizvodima došao do približnih podataka uz napomenu da su date
vrijednosti roba po cijenama ispod prosječnog kvaliteta, dakle, znatno
umanjene ili 450,00 eura. Ukupna procijenjena vrijednost oduzete robe iznosi
450.00 eura.  
Iz izvještaja   sa podacima  iz  kaznene  evidencije  za okrivljenog  D.M.,
dostavljen od UP PJ B. Polje br. 02-245/11-1535/2 od 04.04. 2011. godine
utvrdjeno je da je isti osudjivan I to presudom Opštinskog suda Bijelo Polje,
K. br. 675/67 od 18. 7. 1968. godine, za KD iz čl. 169.   i 170 KZ , kažnjen
novčanom kaznom od 15o. dinara, presudom Opštinskog suda u Bijelom Polju  K.
br. 273/76 od ol.o3. 1977. godine,za KD iz čl. 246.-a st.l. KZ-a , kažnjen
novačnom kaznom od 600. dinara I presudom Osnovnog suda Bijelo Polje, K. br.
473/92 od 14.12.  1992.godine, za KD zloupotreba službenog položaja iz čl. 231
st. 5/1, kažnjen 2/dva/ mjeseca zatvora uslovno za jednu godinu.  
Ocjenom izvedenih dokaza utvrđeno je da je okrivljeni P.D. učinio krivično
djelo koje mu se stavlja na teret na način opisan u stavu  I  izreke presude.  
Okrivljeni P.D. je iznoseći svoju odbranu negirao izvršenje krivičnog djela u
bitnom navodeći da je novembra mjeseca 2008.godine oko 22,00 časova pošao za
Sutomore, vozilom  marke “Pasat” ,pravdajući se da su sa njim tom prilikom
bili i D.M. i T.Z iz Makedonije, te da su njih dvojica iz dvorišta jedne kuće
izguravali auto prikolicu zelene boje, zakačili je na kuku od M. vozila marke
“Pasat”, i odvezli do kuće D.M., koju prikolicu je isti sjutradan odvezao do
Mojkovca da je proda,i da on  nije ulazio u dvorište niti da je imao kakvog
kontakta sa tom prikolicom čak  se i usprotivio što su to oni uradili.Sud je
odbranu okrivljenog cjenio kao neosnovanu i sračunatu na izbjegavanje krivice
jer je ista u suprotnosti kako sa odbranom okrivljenog D.M.,tako i sa ostalim
provedenim dokazima.
Naime, tokom postpuka okrivljeni D.M. je tri puta saslušavan i sva tri puta je
negirao da je učinio krivično djelo u bitnom navodeći da on nema nikakve veze
sa kradjom prikolice iz dvorišta porodične kuće vlasništvo D.H., niti je bilo
kada bio sa P.D. u Sutomoru,  a posebno ne u periodu
03-05.11.2008.godine.Dalje je naveo da je P.D. živio kod njega kao postanar
dvije,tri godine ,te da mu je  pozajmljivao njegovo vozilo marke "Pasat" , ne
jednom nego više puta, koje je  bilo kod njega jer bi ponešto popravljao na
tom autu, jer se predstavljao kao neki automehaničar.Pojasnio je da je
predmetnu prikolicu P.D. pokušao da proda S.M., a tada je bio prisutan J.B.,
medjutim, tu prikolicu nije  dao da proda njima, već zbog duga koji je imao
prema njemu tu prikolicu je kupio od P.D.za iznos oko 100 eura, jer mu je on
dugovao 600,00 eura. Kad je kupio tu prikolicu od P.D. pitao ga odakle mu ta
prikolica, a on je njemu rekao da je nešto popravljao i da je za odradjeni
posao uzeo tu prikolicu. Dalje je naveo da je predmetnu prikolicu prodao R.R.
u Mojkovcu jer je prikolica bila u lošem stanju i nije mogao da se služi sa
njom, odnosno nije  mogao da se sa njom vrati iz Mojkovca, pa je istu
prodao.Odbranu okrivljenog D.M. sud je prihvatio kao logičnu i uvjerljivu, a
ista je potvrđena i iskazima saslušanih svjedoka R.R.,M.S.i J. B.,koje iskaze
je sud cjenio kao jasne i objektivne pa im je poklonio punu vjeru.Naime,
svjedok R.R. je u svom iskazu potvrdio da je okrivljeni D.M. njemu prodao
predmetnu prikolicu za 150,00 eura ,dok su svjedoci M.S. i J.B. saglasno
potvrdili da kada su bili u kući kod okrivljenog D.M., da je tom prilikom
jedan čovjek njima ponudio na prodaju prikolicu ,dok je svjedok  M.S. bio
decidan da je čuo da kada je taj čovjek ponudio njemu prikolicu na prodaju ,da
je tada odreagovao D.M. rekavši da on njemu duguje neke pare  i da će on tu
prikolicu otkupiti od njega na ime duga koji ima. Dakle, očigledno je da
navedene radnje oko krađe prikolice okrivljeni D.M.  nije mogao izvršiti,već
da je iste izvršio okrivljeni P.D. koji nije sporio da je tokom novembra
mjeseca bio u Sutomoru , pravdajući se da su radnje opisane u izreci presude
počinili kao saizvršioci krivičnog djela okrivljeni D.M. i T. Z.. Međutim, iz
iskaza svjedoka M.S. i J.B. nesporno je utvrđeno da je predmetnu prikolicu
okrivljeni D. kupio, zbog čega  po ocjeni suda imenovanje okrivljenog D.M. od
strane okrivljenog P.D. kao izvršioca krivičnog djela, nije logično jer zašto
bi neko kupovao prikolicu koju je predhodno ukrao, ovo posebno pri činjenici
da je  okrivljeni P.D.  od saslušanja u policiji stalno mijenjao adresu
stanovanja u Crnoj Gori  tako da sud nije bio  u mogućnosti da ga  ponovo
sasluša, a što je po ocjeni suda i razlog da okrivljeni P.D. u policiji
prilikom davanja odbrane i prilikom  suočavanja sa krivičnim gonjenjem, kao
izvršioca krivičnog djela imenuje okrivljenog D.M., koji živi u Crnoj Gori.
Sud je i iskaze svjedoka P.M., O.O. i  D.H., takođe cjenio kao jasne i
objektivne, pa im je poklonio punu vjeru.Vrijednost oduzete prikolice za auto
iznosi 450,00 eura, a utvrdjena je iz nalaza i mišljenja vještaka finansijske
struke D.N., koji nalaz je jasan, stručan i sveobuhvatan, a na koji nalaz nije
bilo primjedbi, pa mu je sud poklonio punu vjeru. Iz napred navedenih razloga
nesporno se utvrđuje da je okrivljeni P.D. postupajući na način kako je to
prestavljeno u stavu I izreke presude, počinio krivično djela krađa iz
čl.239.st.1 KZ.  
Okrivljeni P.D.  je krivično djelo učinio postupajući sa direktnim umišljajem
jer je bio svjestan da oduzima tuđe pokretne stvari, a utvrđena je i njegova
namjera da oduzimanjem tuđih pokretnih stvari pribavi sebi protivpravnu
imovinsku korist.
Nasuprot tome, u toku  postupka apsolutno niti iz jednog dokaza nije utvrđeno
da je upravo i okrivljeni D.M. kao saizvršilac zajedno sa okrivljenim P.D.
učinio krivično djelo krađa iz čl.239.st.1 KZ. Naime, okrivljeni  D.M. je
tokom postupka u svojoj odbrani negirao izvršenje krivičnog djela, koja
odbrana je u bitnim djelovima potvrđena i iskazima svjedoka R.R., M.S. i J.B.,
te osim kazivanja okrivljenog P.D. da je okrivljeni D.M.počinio krivično
djelo, a ne on, koju odbranu je iz napred navedenih razloga sud cjenio kao
sračunatu na izbjegavanje krivice, niti jednim dokazom nije utvrđeno da je
okrivljeni D.M. počinio krivično djelo koje mu se stavlja na teret, bez obzira
što je isti predmetnu prikolicu kupio od P.D. ne znajući da je ukradena i istu
odvezao u Mojkovac i prodao za iznos od 150,00 eura R.R.. Kako nije dokazano
da je okrivljeni  D.M. izvršio krivično djelo koje mu je stavljeno na teret,
donijeta je presuda kojom se okrivljeni D.M.oslobađa od optužbe, na osnovu
čl.373 tč.2 ZKP-a.  
Sud je u izreci presude precizirao optužni predlog navodeći tačno ime
oštećenog “P.M.”, a ne “P.M.” kako je u optužnom predlogu navedeno, a takodje
je  činjenični opis iz stava I izreke presude upodobio shodno utvrdjenom
činjeničnom stanju. Ocijenjeno je da se navedenim preciziranjem ne narušava
identitet optužnog predloga i presude.  
Za predmetno krivično djelo propisana je novčana kazna ili kazna zatvora do 3
godine. Na strani okrivljenog  P.D. cijenjene su sve olakšavajuće i
otežavajuće okolnosti iz čl. 42. Krivičnog zakonika. Od olakšavajućih
okolnosti sud je cijenio lične prilike jer je okrivljeni mlada osoba, te
činjenicu da se oštećeni nije pridružio krivičnom gonjenju. Otežavajućih
okolnosti na strani okrivljenog nije bilo. Imajući u vidu navedene
olakšavajuće okolnosti a u nedostatku otežavajućih, ocijenjeno je da prema
okrivljenom  nije potrebno izricanje efektivne kazne zatvora, da će se
izricanjem uslovne osude u potpunosti postići svrha izricanja uslovne osude i
na taj način dovoljno uticati na okrivljenog da u buduće ne čini krivična
djela.  
Kako je okrivljeni P.D. oglašen krivim, to je na osnovu čl. 239 st.2 ZKP-a
oštećeni P.M. radi ostvarivanja imovinsko pravnog zahtjeva upućen na parnicu,
jer je oštećeni  postavio imovinsko pravni zahtjev za koji sudu nije dostavio
dokaze, a ocijenjeno je da bi upuštanje u raspravljanje o imovinsko pravnom
zahtjevu vodilo odugovlačenju krivičnog postupka, a kako je okrivljeni D.M.,
oslobodjen od optužbe, to je shodno čl.239.st.3 ZKP-a, oštećeni P.M. radi
ostvarivanja imovinsko pravnog zahtjeva upućen na parnicu, jer je sud donio
presudu kojom je okrivljeni D.M. oslobođen od optužbe.  
Odluka o troškovima krivičnog postupka u odnosu na okrivljenog P.D.  zasniva
se na odredbi čl. 229 ZKP-a. Dosudjeni iznos se odnosi na troškove vještaka
finansijske struke u iznosu od  44,00  eura, troškove branioca po službenoj
dužnosti u  Upravi policije u iznosu od 56 eura, kao i  troškovi rada suda
koji su određeni prema trajanju, složenosti krivičnog postupka i imovinskim
prilikama okrivljenog.  
Odluka o  troškovima krivičnog postupka u odnosu na okrivljenog  D.M. zasniva
se na odredbi čl. 230 st.1. ZKP-a, zbog čega troškovi krivičnog postupka
padaju na teret budžetskih sredstava suda.  
Na osnovu izloženog odlučeno je kao u izreci presude.  
OSNOVNI SUD U BARU
Dana 19.09.2011.godine  
ZAPISNIČAR,
S U D I J A
Amira Nikičić
Ljiljana Joković  
PRAVNA POUKA: Protiv ove presude može se izjaviti žalba
Višem sudu u Podgorici u roku od 8 dana od dana prijema
pismenog otpravka, preko ovog suda u dva primjerka.
DNA:
1 x ODT
1 x okrivljenom D.M.
1 x okrivljenom P.D.na oglasnoj tabli suda
1 x oštećenom nakon pravosnažnosti
 u spise  