K br. 347/11  
U IME CRNE GORE  
OSNOVNI SUD U BARU, kao prvostepeni krivični, sudija Ljiljana Joković, kao
sudija pojedinac, sa zapisničarom Amirom Nikičić, u krivičnom predmetu
optuženog G.V., zbog  krivičnog djela - falsifikovanje novca iz čl. 258. st.2.
Krivičnog zakonika, po optužnici Višeg tužioca u Podgorici Kt.br. 310/01 od
31.08.2001.godine, nakon održanog glavnog javnog pretresa u prisustvu
zastupnika optužbe ZODT Irene Rajković, optuženog i branioca optuženog V.M.,
advokata iz B., dana 20.12.2011.godine donio je i istog dana javno objavio  
P R E S U D U  
Presuda Osnovnog suda u Baru K br. 232/04 od 26.05.2008.godine djelimično se
stavlja van snage, i to u djelu u odnosu na optuženog G.V. u kojem je optuženi
G.V. osudjen na kaznu zatvora u trajanju od 8 (osam) mjeseci, pa se optuženi
primjenom čl. 4, 32, 36, 42, 45, 46 i 51 Krivičnog zakonika, osudjuje na kaznu
zatvora u trajanju od 6 (šest) mjeseci u koju kaznu mu se uračunava vrijeme
provedeno u pritvoru  od 19.06.2011.godine do 20.12.2011.godine.  
Optuženi je dužan da plati troškove krivičnog postupka u iznosu od 250,00
eura,  u roku od 15 dana od dana pravosnažnosti pod prijetnjom izvršenja.  
O b r a z l o ž e nj e  
Optužnicom Višeg tužioca u Podgorici Kt. br. 310/01 od 31.08.2001.godine,
optuženom je stavljeno na teret izvršenje krivičnog djela falsifikovanje novca
iz čl. 168 . st.2. u vezi st.1KZ SRJ.  
Presudom Osnovnog suda u Baru K br. 232/04 od 26.05.2008.godine optuženi  G.V.
oglašen je krivim  
Zato što su:
Dana 21.08.2001.godine u Baru – Sutomore, po prethodnom dogovoru okrivljena N.
stavila u opticaj kao pravi lažan novac – novčanicu od 500 DEM serijski broj
AA1623748T2, na način što je kupljenu robu u vrijednosti od 140 DEM platila
ovom novčanicom, a koju je pribavio okrivljeni G. u namjeri da je stavi u
opticaj kao pravu i predao je okrivljenoj N., obećavši joj nagradu od 150 DEM,
prilikom kupovine u butiku „E.“.  
Presudom je krivično djelo pravno kvalifikovano kao krivično djelo
falisifikovanje novca iz čl. 258. st.2. Krivičnog zakonika.  Optuženi je
osudjen na kaznu zatvora u trajanju od 8 (osam) mjeseci.  Optuženi je dužan da
plati troškove krivičnog postupka u iznosu od 135,00 eura.  
Optuženi G.V. je u svojoj odbrani datoj u prethodnom postupku u bitnom naveo
da je ovu novčanicu od 500 DEM dobio radeći kao konobar u Novoj Varoši i to od
četiri momka koja su bili gosti u lokalu u kom je radio. Imao je namjeru da
ide na ljetovanje i htio je da primijeni novac, da ga kupi po povoljnijem
kursu, da ga proda po skupljem i tako da nešto zaradi za odmor. Kada je došao
kući vidio je da je novčanica falš. Nije znao što će, pa je novčanicu zadržao
kod sebe. Razmišljao je o tome kad podje na more da pokuša da je nekom
proturi. Došao je u Sutomore, bio je četiri dana na moru, ostao mu još jedan
dan prije ovoga. Kada se vraćao sa plaže sreo je  T.O. koju poznaje iz Užica.
Ispričao je ovo O. i rekao joj da pošto ovdje ne prolaze dinari, da bi dobro
bilo da neka ženska udje u butik i da zamijeni ovih 500 DM, s tim što može
kupiti garderobu do 200 DEM, a njemu da izvuče makar 300 DEM. Predlažio je T.
da to uradi, medjutim ona to nije prihvatila. T. je pozvala N., koju je V.
tada upoznao. Sve što je rekao T., rekao je i njoj. Odmah joj je rekao da je
novčanica falsifikat, tako da je ona znala. Rekao joj je da on ne smije da
udje u butik. Novčanicu joj je pokazao i to raširenu. Dao joj je i ona je ušla
u butik. Koliko je on vidio prvo je ušla u jedan butik, pa je izašla, pa je
ušla u drugi koji je bio malo dalje, oni su je čekali, čekali, medjutim nje
nije bilo. Tražili su je, a onda su je čekali ispred ulaza, gdje su bile
smještene,  jer je u 8 sati naveče trebalo da idu s mora. Posle ga je policija
uhapsila, jer je pošao put T., i tada je vidio da je ona sa policijom. Na
glavnom pretresu dana 20.12.2011.godine je naveo da je predmetnu novčanicu
pribavio 2001 godine još dok je radio kao konobar u Novoj Varoši i to u lokalu
gdje je radio kao konobar. Znao je da je predmetna novčanica falsifikovana i
kao takvu je kada je došao u Crnu Goru u Sutomoru na moru imao namjeru da je
stavi u opticaj kao pravu. Najprije je predložio jednoj svojoj prijateljici
koja se preziva T. da predmetnu novčanicu za koju je znao da je falsifikovana
zamjeni, a takodje je predložio da kupi nešto kao nadokanadu za uslugu,
medjutim, T.je to odbila, nakon čega ga je upoznala sa N.,  koju je odmah
upoznao da se radi o falsifikovanoj novčanici, i N. je znajući da je u pitanju
falsifikovana novčanica prihvatila da kupi nešto u butiku,  i tada je N. dao
nagradu u iznosu od 150 DM prilikom kupovine robe u tom nekom butiku, moguće
je da se taj butik zvao „E.“. Dakle, u cjelosti priznaje krivično djelo koje
mu se stavlja na teret. Moguće je da se predmetni dogadjaj najvjerovatnije
desio dana 21.08.2001.godine, kada je po prethodnom dogovoru sa N., predmetnu
novčanicu od 500 DM predao N., obećavši joj nagradu u iznosu od 150 DM, kako
bi za tu novčanicu kupila neku robu u butiku „E.“. Kaje se zbog učinjenog
krivičnog djela. Dalje je naveo da se nalazio u ekstradicionom pritvoru od
19.06.2011.godine, zbog ovog krivičnog djela, nakon čega je prebačen u ZIKS-u
u Podgorici. Obećava sudu da se ovako nešto neće ponoviti, od 2001 godine nije
počinio nikakvo krivično djelo i u medjuvremenu se oženio i dobio porodicu.  
U dokaznom postupku sud je proveo sledeće dokaze: saslušan je svjedok B.M.,
pročitani su izvještaj o ekspertizi lažnog novca sačinjen od strane Narodne
banke Crne Gore, potvrda o oduzimanju predmetne novčanice izdata od CB Bar –OP
Sutomore  od 21.08.2001.godine, izvršen je uvid u spornu novčanicu od 500 DM,
pročitani su izvod iz KE za optuženog            G.V., od MUP-a Beograd br.
235-531/08 od 05.05.2008.godine, izvod iz matične knjige rodjenih za mal.
djete optuženog  pod br. 339 za 2010.godinu izdatu od Opštine grada Prijedor,
izvod iz matične knjige vjenčanih izdat od Opštine Nova Varoš, pod tek br. 23
za godinu 2008, izvršen je uvid u spise ovog suda Kv br. 318/11.  
Svjedok B.M.je izjavila da je radnica u butiku „E.“, koji se nalazi u
Sutomoru. To je bilo negdje oko 17 časova. U butik je ušla jedna plava cura.
Sjeća se da je razgledala nekih 20 minuta i probala je garderobu. Sjeća se i
da joj je kazala da su jeftinije cijene nego kod njih. Odvojila je jedne
papuče, jednu torbu, jednu majicu i jednu košulju. Cijena za to je bila 140
DEM. Ova djevojka je držala novčanicu od 500 DEM prepolovljenu i novčanica joj
se odmah učinila sumnjiva. Novčanica je bila  ruci ove djevojke, tada ju je
svjedok uzela da bi je provjerila, i odmah je pomislila da je u pitanju bio
običan papir. Medjutim, čim je ova djevojka vidjela da svjedok razgleda
novčanicu jednostavno joj je uzela iz ruke. Nije ni uspjela da je otvori, samo
joj je rekla da nema sitno, jer joj je jasno o čemu se radi, na što joj ova
odgovara „a gdje su Vam dileri“.  Okrivljena tada izlazi iz butika, govoreći
da joj spakuje stvari i da će se vratiti po njih. U medjuvremenu ova djevojka
se vraća, jer je bila zaboravila naočare na pultu. Tada je naišao policajac
koji je dežurao na rivi i  ovo mu ispričala. Kasnije ne zna šta se dešavalo.  
U izvještaju o ekspertizi lažnog novca sačinjen od strane Narodne banke Crne
Gore je navedeno da je predmetni novac u apoenu od 500 DEM ser br. AA1623748T2
lažan, loše izrade. Opis lažnog novca je dvoslojni papir, štampa - fotokopija
i ne postoji zaštitna nit, loše izrade. Opšti utisak loša izrada.  
Iz potvrde o privremenom oduzimanju predmeta  MUP RCG OP Sutomore bez broja od
21.08.2001.godine proizilazi da je navedenog dana od N.O. oduzeta novčanica u
iznosu od 500  DEM ser. broja AA1623748T2, koja je potpisana od strane N.O.  
Iz izvoda iz kaznene evidencije za optuženog G.V.od MUP-a Beograd br.
235-531/08 od 05.05.2008.godine, utvrdjeno je da je imenovani do sada osuđivan
i to presudom Opštinskog suda u Novoj Varoši K br. 197/03 od
29.03.2004.godine, zbog krivičnog djela iz čl. 54 st. 2 RS (laka tjelesna
povreda), na kaznu zatvora u trajanju od 2 mjeseca, uslovno na 1 godinu.  
Uvidom u spornu  novčanicu od 500 DM utvrdjuje se da je u pitanju novčanica
ser. broj AA1623748T2.  
Iz izvoda iz matične knjige rodjenih za mal. djete optuženog  pod br. 339 za
2010.godinu izdatu od Opštine grada Prijedor proizilazi da G.V.ima maloljetnu
djevojčicu G.L.rodjena 18.05.2010.godine.  
Iz  izvoda iz matične knjige vjenčanih izdat od Opštine Nova Varoš, pod tek
br. 23 za godinu 2008 proizilazi da su G.V. i N. F. zaključili brak dana
31.05.2008.godine.  
Uvidom u  spise ovog suda Kv br. 318/11 utvrdjeno je da je optuženom određen
ekstradicioni pritvor počev od 19.06.2011. godine, a na osnovu  rješenja
Županijskog suda u Sisku Kir br. 545/11, nakon čega je istom odredjen pritvor
rješenjem Osnovnog suda u Baru Kv br. 318/11 od 02.11.2011.godine.  
Ocjenom izvedenih dokaza nesporno je utvrđeno da je optuženi  učinio krivično
djelo koje mu je stavljeno na teret. Naime, tokom postupka je nesporno
utvrđeno da je dana 21.08.2001.godine osuđena  N.O. stavila u opticaj
predmetnu novčanicu i to tako što je kupljenu robu u vrijednosti od 140 DM
platila novčanicom od 500 DM, ser. broj AA1623748T2. Takođe je nesporno
utvrđeno da je prethodno optuženi G.V. pribavio spornu novčanicu, da ju je
zatim predao N.O., obećavši joj pri tome nagradu. Utvrđeno činjenično stanje
proizilazi iz odbrane optuženog G.V.. Naime, u prethodnom postupku optuženi
G.V. je detaljno opisao  vrijeme, način i mjesto izvršenja krivičnog djela,
stim što se pravdao da najprije nije znao da je predmetna novčanica od 500 DM
lažna. Na glavnom pretresu optuženi G.V. je u svojoj odbrani u cjelosti
priznao izvršenje krivičnog djela, ističući da  kada je došao u Crnu Goru u
Sutomoru na moru, znao da je predmetna novčanica lažna  i da je imao namjeru
da je stavi u opticaj kao pravu. Sud je priznanje optuženog na glavnom
pretresu cijenio kao jasno i potpuno. Nadalje, iz iskaza svjedoka B.M., koji
sud u cjelosti prihvata kao jasan, istinit i objektivan, nesporno se utvrđuje
da joj je osuđena N.O.  predala spornu novčanicu, te da je svjedok tada,
shvativši da sa novčanicom nešto nije uredu, rekla istoj da nema sitno, nakon
čega je N. uzela  novčanicu i izašla iz radnje.  Prema tome, djelo je svršeno
stavljanjem u opticaj falsifikovanog novca bez obzira da li je i ostvaren cilj
zbog koga je novac stavljen u opticaj, djelo je svršeno samom predajom
falsifikovane novčanice, bez obzira što je takva novčanica otkrivena prije
nego što joj je roba predata. Nebitna je činjenica što je roba ostala u
butiku, jer je djelo  svršeno u trenutku predaje novčanice. Takođe je nesporno
utvrđeno da je predmetna novčanica falsifikovana, a što proizilazi iz
Izvještaja o ekspertizi lažnog novca sačinjen od strane Narodne banke Crne
Gore  koji sud  u cjelosti prihvata kao jasan, stručan i objektivan.
Optuženom G.V.je stavljeno na teret da je pribavio spornu novčanicu u namjeri
da je stavi u opticaj kao pravu, te da je takvu novčanicu predao osuđenoj
N.O.. Optuženi G.V. je u svojoj odbrani naveo da su mu predmetnu novčanicu
dali neki momci dok je on radio kao konobar u Novoj Varoši, te da je kada je
došao kući shvatio da je novčanica falš, dok je na glavnom pretresu dana
20.12.2011.godine nedvosmisleno potvrdio da  kada je došao u Crnu Goru u
Sutomoru na moru znao da je predmetna novčanica falsifikovana i da je imao
namjeru da je stavi u opticaj kao pravu. Dakle, optuženi je  krivično djelo
učinio  postupajući sa direktnim umišljajem, jer je predhodno pribavljen lažni
novac, svjestan njegovog lažnog porijekla, imao namjeru da stavi u opticaj kao
pravi. Nesporno je da je kasnije ovu novčanicu predao osuđenoj N. O., obećavši
joj nagradu u vrijednosti od 150 DM, prilikom kupovine u butiku „E.“, a što je
optuženi potvrdio u svojoj odbrani.  Prema tome, u radnjama optuženog  su se
stekli svi bitni elementi bića krivičnog djela falsifikovanje novca iz čl.
258. st.2. Krivičnog zakonika.  
Sud je promijenio pravnu kvalifikaciju krivičnog djela koje je optuženom
stavljeno na teret. Optužnicom Višeg Tužioca iz Podgorice optuženima N.O. i
G.V.  stavljeno na teret izvršenje krivičnog djela falsifikovanje novca iz čl.
168 st.2 u vezi sa st.1 KZSRJ, za koje djelo je bila zaprijećena kazna zatvora
od najmanje 1 godine. Krivičnim zakonikom, koji je u primjeni za krivično
djelo falsifikovanje novca iz čl. 258 st. 2 KZ može se izreći kazna zatvora u
trajanju od 2 do 10 godina zatvora.  Iz činjeničnog  opisa djela proizilazi da
je optuženi  svojim radnjama izvršio krivično djelo iz čl. 258 st. 2 KZ.
Vodeći računa o obavezujućoj normi iz čl. 133 st. 1 Krivičnog zakonika kojim
je propisano  da se na učinioca krivičnog djela primjenjuje zakon koji je
važio u vrijeme izvršenja krivičnog djela, dok je u st. 3 propisano da ako je
poslije izvršenja krivičnog djela izmijenjen zakon, jednom ili više puta,
primijeniće se zakon koji je blaži za učinioca, očigledno je da je Krivični
zakonik koji je u primjeni  u konkretnom slučaju blaži za učinioca, pa je tako
i djelo koje mu je stavljeno na teret sud pravno kvalifikovano kao krivično
djelo – falsifikovanje novca iz čl. 258 st. 2 KZ.  
Odlučujući se za krivičnu sankciju prema optuženom  sud je cijenio sve
olakšavajuće i otežavajuće okolnosti iz čl.42 Krivičnog zakonika. Od
olakšavajućih okolnosti  na strani optuženog G.V. sud je cijenio njegove
porodične  prilike jer je oženjen ,otac jednog djeteta, imovinske prilike jer
je lošeg imovnog stanja, kao i protek vremena od izvršenja krivičnog djela.
Sud je cjenio i raniji život optuženog i činjenicu  da je optuženi G.V. do
sada osuđivan i to za krivično djelo laka tjelesna povreda, te da je u pitanju
osuda ranijeg datuma ,ovu okolnost nije uzeo u obzir kao otežavajuću. Imajući
u vidu kvalitet olakšavajućih okolnosti, koje su po ocjeni suda naročito
olakšavajuće u svom zbiru, a u nedostatku otežavajućih okolnosti, ocijenjeno
je da će se i sa kaznom zatvora ispod zakonskog minimuma postići svrha
kažnjavanja, zbog čega je optuženom čl. 45 i 46 Krivičnog zakonika ublažena
kazna. Izrečena kazna zatvora u trajanju od  6 /šest/ mjeseci, po ocjeni suda
odgovara težini izvršenog krivičnog djela i krivici optuženog i predstavlja
mjeru koja je neophodna da bi se postigla svrha kažnjavanja.  
Optuženom se na osnovu čl. 51 Krivičnog zakonika u kaznu zatvora uračunava
vrijeme provedeno u pritvoru u trajanju od 19.06.2011.godine do
20.12.2011.godine.  
Odluka o troškovima krivičnog postupka zasniva se na odredbi čl.229 ZKP-a.
Dosudjeni troškovi se odnose na troškove  branioca po službenoj dužnosti adv.
S.P. u  iznosu od 200,00 eura i na troškove rada suda koji su određeni prema
trajanju, složenosti krivičnog postupka i imovinskim prilikama optuženog.  
Na osnovu izloženog odlučeno je kao u izreci presude.  
OSNOVNI SUD U BARU
Dana 20.12.2011. godine  
ZAPISNIČAR,
S U D I J A
Amira Nikičić
Ljiljana Joković  
PRAVNA POUKA: Protiv ove presude može se
izjaviti žalba Višem sudu u Podgorici u roku
od 15 dana od dana prijema pismenog otpravka,
preko ovog suda u dva primjerka.  
DNA:  
- 1 x ODT
- 1 x optuženom
- 1 x braniocu adv. V. M.
- u spise  