K broj 88/12  
U IME CRNE GORE  
OSNOVNI SUD U BARU, sudija Ljiljana Joković, kao sudija pojedinac, sa
zapisničarom Amirom Nikičić, u krivičnom predmetu okrivljenog P.R., zbog
krivičnog djela – gradjenje objekta bez gradjevinske dozvole iz čl. 326 a
Krivičnog zakonika, po optužnom predlogu Osnovnog državnog tužilaštva iz Bara
Kt. br. 47/12 od 20.02.2012. godine, nakon održanog glavnog javnog pretresa u
prisustvu zastupnika optužbe savjetnika kod Osnovnog državnog tužilaštva u
Baru Predraga Djikanovića i branioca okrivljenog po službenoj dužnosti M.D.,
advokata iz B., a u odsustvu okrivljenog P.R., dana 23.08.2012. godine donio
je i istog dana  javno objavio  
PRESUDU  
Okrivljeni  
P.R., JMBG…, oca O., rodjen …godine u B., sa prebivalištem u Americi na
adresi…, a sa boravištem u B., …, neosudjivan,  
K r i v  j e
Što je:  
U toku novembra mjeseca 2011 godine, u naselju Petovića Zabio, Opština Bar,
kao investitor protivno odredbi čl. 69 Zakona o uredjenju prostora i izgradnji
objekata (SL List CG 51/08) započeo gradnju objekta na kat. par. br. 4167/17 i
4167/2 KO Petovića Zabio, u Baru, bez prethodno pribavljene gradjevinske
dozvole, na način, što je započeo izgradnju objekta dimenzija 15x13m
izlivanjem temeljne ploče i zidanje spoljašnjih zidova, bez prethodno
pribavljene gradjevinske dozvole,  
-čime je učinio krivično djelo - gradjenje objekta bez gradjevinske dozvole iz čl.326 a Krivičnog zakonika.  
Pa mu sud primjenom čl. 4, 32, 36, 42, 52, 53 i 54 KZ i čl. 369, 370 i 374
ZKP-a,izriče  
USLOVNU OSUDU  
Kojom mu utvrdjuje kaznu zatvora u trajanju od 6 (šest) mjeseci  i istovremeno
odredjuje da se kazna neće izvršiti ukoliko okrivljeni u roku od 2 (dvije)
godine od pravosnažnosti presude,  ne učini novo krivično djelo.  
Okrivljeni je dužan da plati troškove krivičnog postupka u iznosu od 230,00
eura u roku od 15 dana od dana pravosnažnosti presude, pod prijetnjom
izvršenja.  
O b r a z l o ž e nj e  
Optužnim predlogom Osnovnog državnog tužilaštva u Baru Kt br. 47/12 od
20.02.2012. godine, koju je zastupnik optužbe precizirao na glavnom pretresu
dana 23.08.2012. godine, stavljeno je na teret okrivljenom izvršenje krivičnog
djela bliže opisanog u izreci presude.  
Sud i nakon više pokužaja nije mogao obezbjediti prisustvo okrivljenog ,pa je
okrivljenom P.R.  sudjeno u odsustvu na osnovu rješenja ovog suda Kv br.
172/12 od 04.06.2012. godine.  
U dokaznom postupku provedeni su sledeći dokazi: saslušani su svjedoci V.F. i
B.N., pročitani su zapisnik Ministarstva održivog razvoja i turizma inspekcije
zaštite prostora br. 1003-181/11 od 16.11.2011.godine, rješenje Ministarstva
održivog razvoja i turizma – Odsjek inspekcije zaštite  prostora br.
1303/2-13/12 od 23.01.2012.godine,  list nepokretnosti Uprave za nekretnine PJ
Bar br. 2532 na ime P.R., list nepokretnosti Uprave za nekretnine PJ Bar br.
2876 na ime P.R.,  izvod iz  kaznene evidencije za okrivljenog P.R. br.
27-03/1-245/12-1714/2 od 13.3.2012.godine.  
Svjedok  V.F. je u prethodnom postupku izjavio da je njemu P.R. ujak i on je
vlasnik kat. par. koja je upisana u LN 4167/2 Petovića Zabio u Baru, na kojoj
parceli je započeo izgradnju stambenog objekta negdje septembra - oktobra 2008
godine i tada je uradio temelje, coklo i temeljnu ploču. Inače, njegov ujak
živi u Americi, na adresi …i jednom godišnje dođe u Crnu Goru, obično juna ili
jula mjeseca. Dana 16.11.2011. godine dok se nalazio na gradilištu jer je
izgradnja objekta nastavljena, došao je inspektor N.B.i zatekla njega i
radnike na gradilištu. Ista je o zatečenom stanju sačinila zapisnik, koji je
potpisao, jer nije imao primjedbi na sadržinu zapisnika. Od dana kada je od
strane gradjevinskog inspektora vršena kontrola, radovi na objektu nisu
nastavljeni. Na glavnom pretresu dana 23.08.2012. godine je izjavio da je
njemu P.R. ujak koji je vlasnik parcele br. 4167/17 i 4167/2 KO Petovića Zabio
u B.. Poznato mu je da je njegov ujak P.R. započeo izgradnju stambenog objekta
u naselju Petovića Zabio septembra ili oktobra mjeseca 2008 godine, tada je
uradio temelje, coklo i temeljnu ploču. Inače, njegov ujak živi u Americi.
Medjutim, on je odredjenu grupu radnika angažovao kao investitor za izgradnju
tog objekta, radovi temeljne ploče i temelja bili su završeni još oktobra 2008
godine. Što se tiče zidanja spoljašnih zidova  ti radovi su izvodjeni tokom
2011 godine, medjutim, ne može se tačno izjasniti kojeg mjeseca je bilo,  ali
misli da su ti radovi zidanje spoljašnih zidova izvodjeni u jesen 2011 godine.
Kada su se izvodili ti radovi došla je inspekcija na gradilište, došla je
tačnije inspektor B.N., i zatekla je radnike na gradilištu, tako da su se ti
radovi izvodili upravo kada je inspektor dolazio u kontrolu. Nakon što su
dobili rješenje od nadležne inspekcije ti radovi su obustavljeni.P.R. je
upoznat sa krivičnom prijavom, o svemu ga je obavjestio.  
Svjedok  B.N. je u prethodnom postupku izjavila da radi kao inspektor Zaštite
prostora pri Ministatrstvu održivog razvoja i turizma. Postupajući po
službenoj dužnosti, a shodno ovlašćenjima koje ima prema Zakonu o izgradnji
objekata i Zakonu i inspekcijskoj izgradnji dana 16.11.2011. godine vršeći
kontrolu terena Petovića Zabio u B., zatekla je na kat. par. 4167/2 vlasništvo
P.R., izvodjenje gradjevinskih radova na izgradnji objekta. Naime, na licu
mjesta je zatekla izvodjenje radova na objektu dimenzija cca 15xl3m, a u fazi
zidanja spoljašnjih zidova sa temeljnom pločom. Temeljna ploča je takodje bila
tek izlivena i njenim vizuelnim zaključivanjem, radi se vjerovatno o ploči
koja je izlivena u nekom bližem periodu. Na licu mjesta nije zatekla vlasnika
objekta već lice po imenu V.F., koji joj je tom prilikom saopštio da on samo
nadzire radove, a da je vlasnik objekta i investitor njegov ujak P.R., koji
živi u Americi, kako je nakon toga utvrdila uvidom u LN da je vlasnik parcele
na kojim je započeta izgradnja objekta P.R.. Iz LN br. 2876 se utvrdjuje da je
parcela 4167/17 vlasništvo P.R. po kulturi šuma V klase bez evidentiranog i
upisanog objekta. Nakon kontrole od 16.11.2011 godine, vršećni vanredni
inspekcijski nadzor utvrdila je da je investitor nastavio sa gradnjom objekta,
nakon čega je donijela rješenje br. 1303/3-13/12 od 23.01.2012 godine, kojim
je naredjeno investitoru P.R., a preko F.V. da poruši objekat u izgradnji. Na
glavnom pretresu dana 23.08.2012. godine je izjavila da vršeći redovnu
inspekcijsku kontrolu u naselje Petrovića zabio, dakle, u 11-om mjesecu 2011
godine su  konstatovali da se na predmetnoj parceli izvode radovi u smislu
stambenog objekta navedenih dimenzija na objektu 15 x 13 m2 i to u fazi
zidanja spoljašnih zidova sa spoljašnom pločom. Dakle, izvodili su se samo
radovi izvodjenja spoljašnih zidova. Takodje, temeljna ploča je bila tek
izlivena. To je zaključila na osnovu izgleda materijala da je temeljna ploča
bila takodje izlivena u tom nekom periodu. Na licu mjesta je zatekla radnike,
koji su se razbježali u trenutku njenog dolaska, medjutim, ostavila je poziv
na objektu da se odgovorno lice javi u službene prostorije. Nakon izvjesnog
vremena u službene prostorije se pojavio F.V.,  koji je dao izjavu da te
radove izvodi za  ujaka P.R., koji živi i radi u Americi, a što je i
zapisnički konstatovala. U cjelosti potvrdjuje sadržinu zapisnika.  
Iz zapisnika Ministarstva održivog razvoja i turizma inspekcije zaštite
prostora br. 1003-181/11 od 16.11.2011.godine proizilazi da je dana
16.11.2011. godine inspektor zaštite prostora N.B. izvršila inspekcijski
nadzor u mjestu Kunje, Petovića zabio, te da je utvrdjeno da postupajući po
službenoj dužnosti, a čiji je osnov Zakon o izgradnji objekata i Zakon o
inspekcijskom nadzoru i zaštite prostora izvršila inspekcijski nadzor u
naselju Petovića zabio u Baru. Tom prilikom je utvrdjeno da se u trenutku
kontrole  vrši izgradnja stambenog objekta dimenzija cca 15x13 m, a u fazi
zidanja  spoljašnih zidova  sa temeljne ploče.  Na gradilištu je zatečen F.V.,
koji je izjavio da je objekat njegovog ujaka, a radnici su iz Bosne, te da
nema ovlašćenja da  da drugu izjavu, te da može da dostavi posjedovni list i
pribavi potrebno ovlašćenje, te se obavezuje zatečeni F.V.da u roku od 8 dana
dostavi potrebno ovlašćenje i list nepokretnosti  predmetne parcele.  
Iz rješenja Ministarstva održivog razvoja i turizma – Odsjek inspekcije
zaštite  prostora br. 1303/2-13/12 od 23.01.2012.godine utvrdjeno je  da se
naredjuje P.R. iz Bara, na privremenom radu u Čikagu, a preko F.V., da poruši
objekat u izgradnji, spratnosti P+1, dimenzija u osnovi cca 15 x13 m, sve u
grubim gradjevinskim radovima, na kat. parceli u KO Kunje u B.. Rok za
izvršenje  naloženih radnji je 5 dana.  
Iz  lista nepokretnosti Uprave za nekretnine PJ Bar br. 2532 na ime P.R. se
utvrdjuje da je parcela br. 4167/2 vlasništvo P.R., po kulturi šuma V klase.  
Iz lista nepokretnosti Uprave za nekretnine PJ Bar br. 2876 na ime P.R. se
utvrdjuje da je parcela br. 4167/17 vlasništvo P.R., po kulturi šuma V klase.  
Iz izvoda  iz  kaznene evidencije za okrivljenog P.R. br.
27-03/1-245/12-1714/2 od 13.3.2012.godine se utvrdjuje da okrivljeni P.R. nije
osudjivan.  
Ocjenom izvedenih dokaza utvrđeno je da je okrivljeni učinio krivično djelo za
koje je optužen, na način predstavljen u izreci presude. U postupku je na
nesumnjiv način utvrđeno da okrivljeni kao investitor toku novembra mjeseca
2011 godine, u naselju Petovića Zabio, Opština B., započeo gradnju objekta na
kat. par. br. 4167/17 i 4167/2 KO Petovića Zabio, u B., na način, što je
započeo izgradnju objekta dimenzija 15x13m izlivanjem temeljne ploče i zidanje
spoljašnjih zidova,bez odobrenja za građenje.  
Navedeno činjenično stanje utvrđeno je iz iskaza svjedok B.N., čiji iskaz je
sud prihvatio kao jasan i objektivan, a koji  iskaz je potvrđen sadržinom
zapisnika i rješenja Ministarstva održivog razvoja i turizma – Odsjek
inspekcije zaštite prostora. Iz  listova  nepokretnosti Uprave za nekretnine
PJ Bar br. 2532  i  br. 2876 oba na ime P.R., se nesporno  utvrdjuje da su
parcela br. 4167/2  i parcela br. 4167/17 obe vlasništvo  okrivljenog P.R..
Nadalje, i svjedok V.F.  je u svom iskazu izjavio da je okrivljeni P.R. njegov
ujak koji se nalazi u Americi, te da je on investitor predmetnih radova. Isti
svjedok je izjavio i da je okrivljeni kao investitor započeo izgradnju
stambenog objekta negdje septembra - oktobra 2008 godine i tada je uradio
temelje, coklo i temeljnu ploču, a da su radovi zidanja spoljašnih zidova
izvodjeni tokom 2011 godine,i to upravo u periodu kada je došla inspektor
B.N., i zatekla radnike na gradilištu.Međutim, kako je  svjedok B.N.  u svom
iskazu bila decidna da je dolaskom na lice mjesta utvrdila da su se izvodili
radovi izvodjenja spoljašnih zidova,te da je  takodje, temeljna ploča  bila
tek izlivena,pojašnjavajući  da je temeljna ploča bila takodje izlivena u tom
nekom periodu,a  da je  to zaključila na osnovu izgleda materijala,sud je
iskaz svjedoka V.F.u djelu da su radovi oko izgradnje  temeljne ploče
izvodjeni tokom  septembra - oktobra 2008 godine cijenio kao neistinit, pa
kako iskaz svjedoka predstavlja cjelinu i ne može se u jednom djelu prihvatiti
,a u drugom ne, te kako se ne  može  cjeniti selektivno ,to sud iskaz
navedenog svjedoka nije prihvatio kao istinit.  
Okrivljeni je kao investitor započeo gradnju objekta bez prethodno pribavljene
građevinske dozvole, pa je na taj način postupao protivno propisima iz čl. 69
Zakona o uređenju prostora i izgradnji objekata („Sl- List CG“ 51/08) kojim je
propisano da se objekat može graditi na osnovu građevinske dozvole i tehničke
dokumentacije. Dovođenjem u vezu iskaz saslušane  svjedokinje sa pismenim
dokazima, sud je izveo nesumnjiv zaključak da je okrivljeni postupajući na
navedeni način ostvario sva objektivna obilježja bića krivičnog djela građenje
objekta bez građevinske dozvole iz čl. 326 a Krivičnog zakonika.  
Okrivljeni je krivično djelo učinio sa direktnim umišljajem, jer je bio
svjestan da je započeo građenje objekta bez prethodno pribavljene građevinske
dozvole. Uslov za izgradnju objekata u Crnoj Gori, kao i u Americi u kojoj
okrivljeni ima prebivalište je pribavljanje građevinske dozvole, a uvođenje
predmetnog krivičnog djela u Krivični zakonik bilo je praćeno višemjesečnom
medijskom kampanjom, koja medijska kampanja  je bila dugotrajna i obuhvatala
je sve vrste medija, tako da je okrivljeni bio upoznat da postupanjem na
predstavljeni način čini krivično djelo.  
Odlučujući se za krivičnu sankciju prema okrivljenom sud je cijenio sve
olakšavajuće i otežavajuće okolnosti iz čl. 42 Krivičnog zakonika. Od
olakšavajućih okolnosti na strani okrivljenog cijenjene su njegove lične
prilike jer je lice u ozbiljnim godinama,kao i raniji život okrivljenog jer
nije osuđivan.Otežavajućih okolnosti na strani okrivljenog nije bilo. Imajući
u vidu kvalitet olakšavajućih okolnosti, a u nedostatku otežavajućih
okolnosti, sud je okrivljenom izrekao uslovnu osudu kojom mu je utvrdio kaznu
zatvora u trajanju od šest mjeseci i istovremeno odredio da se kazna neće
izvršiti ukoliko okrivljeni u roku od dvije godine po pravosnažnosti presude
,ne izvrši novo krivično djelo. Ocijenjeno je da će se izricanjem uslovne
osude u potpunosti postići svrha izricanja uslovne osude i dovoljno uticati na
okrivljenog da ubuduće ne vrši krivična djela.  
Odluka o troškovima zasniva se na odredbi čl. 229 ZKP-a.Dosuđeni iznos se
odnosi na troškove  branioca po službenoj dužnosti adv.M.D. u iznosu od 187,50
eura, kao i troškove za rad suda koji su određeni prema trajanju, složenosti
krivičnog postupka i imovinskim prilikama okrivljenog.  
Na osnovu izloženog odlučeno je kao u izreci presude.  
OSNOVNI SUD U BARU
Dana 23.08.2012. godine  
ZAPISNIČAR,
S U D I J A
Amira Nikičić
Ljiljana Joković
PRAVNA POUKA:Protiv ove presude može se
izajviti žalba Višem sudu u Podgorici u roku od
8 dana od dana prijema pismenog otpravka.
Žalba se predaje ovom sudu u dva primjerka.  
DNA:
-1 x ODT
-1 x okrivljenom na oglasnoj tabli
-1 x braniocu po službenoj dužnosti
- u spise  