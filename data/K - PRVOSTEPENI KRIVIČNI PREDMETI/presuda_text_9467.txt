K broj 415/10  
U IME CRNE GORE  
OSNOVNI SUD U BARU, sudija Ljiljana Joković, kao sudija pojedinac, sa
zapisničarom Amirom Nikičić, u krivičnom predmetu okrivljenog P.P.,zbog
krivičnog djela – teška tjelesna povreda iz čl. 151. st.1. Krivičnog zakonika,
po optužnici Osnovnog državnog tužilaštva u Baru Kt br. 278/10 od 16.09.2010.
godine, nakon održanog glavnog javnog pretresa u prisustvu zastupnika optužbe
zamjenika Osnovnog državnog tužilaštva u Baru Irene Rajković, okrivljenog i
branioca okrivljenog R.L.K., advokata iz P., dana 28.02.2012. godine donio je,
a dana 01.03.2012.  javno objavio  
P R E S U D U  
Okrivljeni  
P.P., od oca M. i majke R., rodjene V., rodjen … godine u P., gdje je i stalno
nastanjen naselje…, Crnogorac, ekonomski tehničar, neoženjen, pismen, završio
srednju školu, srednjeg imovnog stanja, neosudjivan;  
K r i v   j e:
Što je:  
Dana 07.06.2010 godine oko 18,00 časa, na bulevaru 24 Novembar u Baru, teško
tjelesno povrijedio oštećenog N.A. iz B., na način, što je istog udario
stisnutom pesnicom u predjelu glave, od kojeg udarca je oštećeni pao na tle,
kojom prilikom je zadobio teške tjelesne povrede u vidu linearnog (crtastog)
preloma potiljačne kosti u predjelu desne polovine potiljačne kosti,
nagnječine (krvni podliv sa oguljotinom) kože u lijevom jagodičnom predjelu
promjera 3x2 cm, nagnječinu (krvni podliv sa oguljotinom) kože u desnoj
polovini potiljačnog predjela promjera 3x3 cm, nagnječinu mozga, prisustvo
krvi u prostoru ispod tvrde moždanice u lijevom čeono-sljepoočnom predjelu,  
-čime je učinio krivično djelo - teška tjelesna povreda iz čl. 151 st. 1. Krivičnog zakonika,
pa mu sud primjenom člana 4, 32, 36, 42, 51, 52, 53 i 54 Krivičnog Zakonika i
člana 369 , 370 i 374 ZKP-a  izriče  
USLOVNU OSUDU  
Kojom mu utvrdjuje kaznu zatvora u trajanju od 6 (šest) mjeseci  i istovremeno
odredjuje da se kazna neće učiniti ukoliko okrivljeni u roku od 2 (dvije)
godine po pravosnažnosti presude ne izvrši novo krivično djelo. U izrečenu
uslovnu osudu okrivljenom se uračunava vrijeme provedeno u pritvoru od
07.06.2010. godine do  21.06.2010. godine, ukoliko dodje do opozivanja uslovne
osude.  
Oštećeni N.A. se radi ostvarivanja imovinsko pravnog zahtjeva upućuju na
parnični postupak.  
Okrivljeni je dužan da plati troškove krivičnog postupka u iznosu od 892,50
eura eura, u roku od 15 dana od pravosnažnosti presude, pod prijetnjom
izvršenja.  
O b r a z l o ž e n j e  
Optužnicom Osnovnog državnog tužilaštva u Baru Kt br. 278/10 od 16.09.2010.
godine, stavljeno je na teret okrivljenom izvršenje krivičnog  djela bliže
opisanog u izreci presude.  
Okrivljeni P.P. je u predkrivičnom postupku u bitnom naveo da je zaposlen u
firmi „G." iz P.. Njegov posao u firmi podrazumijeva obilazak terena službenim
vozilom. Dana 07.06.2010. godine u 18,00 časova vraćao se sa službenog puta iz
Starog Bara prema Podgorici, službenim vozilom “Reno kangu”, bijele boje. Kada
je prešao nadvožnjak u Baru sustigao je jedno vozilo marke “Pasat”, sive boje.
Isto se sporo kretalo ispred njega i prelazilo čas na lijevu, čas na desnu
stranu kolovoza. U momentu kada je prolazio pored stovarišta „Keka", dao je
zvučni signal sirenom i pokušao da pretekne ovo vozilo, ali je ono tog momenta
opet prešlo na lijevu stranu. Kada je  krenuo na lijevu stranu on se vratio u
desnu stranu i tako nastavio da se kreće cik-cak, da bi se, nakon prolaska
stovarišta „Keka", navedeno vozilo popriječilo ispred njega. Uspio je da
obidje to vozilo i u momentu kada je prolazio pored njega primjetio je da
vozač maše rukama prema njemu i da kreće da izadje. Shvatio je da mu je nešto
prijetio rukama, ali se nije zaustavio, već je nastavio kretanje prema kružnom
toku, a zatim prošao isti i nastavio kretanje Bulevarom Dinastije Petrovića
prema semaforu. Na nekih 100 metara od kružnog toka, dok se kretao Bulevarom,
ovo vozilo ga je sustiglo, a zatim preteklo sa njegove lijeve strane,
popriječio mu put i onemogućio mu dalje kretanje. Zaustavio se na srednjoj
traci, tada je vozač iz ovog vozila izašao i došao do njegovih vrata. Izašao
je iz vozila i u tom momentu ovaj čovjek ga uhvatio rukom za košulju na
grudima, obrativši mu se povišenim tonom riječima: „Jesi li normalan vozim
dijete, jebem ti mater?!" Tada je krenuo stisnutom šakom lijeve ruke prema
njegovoj glavi, dok ga je desnom držao za košulju. Uspio je da se izmakne i da
mu zada jedan udarac pesnicom u predjelu lica, od čega je isti odmah pao na
asfalt. Kada je ovaj čovjek pao vidio je da se ne pomjera. U tom momentu nije
bilo nikoga tu i odmah je prišao, izvadio mu jezik i okrenuo ga na bok.
Pokušao je da zaustavi prvo auto, ali isto nije stalo, već nakon desetak
vozila jedno se zaustavilo, a za to vrijeme prišao je još jedan momak. Vozilo
koje se zaustavilo bio je “Mercedes” sive boje i zajedno sa ovim momkom što je
prišao i vozačem ponio ovog čovjeka do “Mercedesa” da bi ga povezli do hitne.
Za to vrijeme žena koja je bila u vozilu sa ovim čovjekom što ga je udario
stajala je pored auta i nije prilazila. Nakon što su ga stavili u “Mercedes”
sjeo je u svoje vozilo i pošao za “Mercedesom” do Hitne. Kada su stigli u
prostorije Hitne pomoći, osoblje im je reklo da trenutno nemaju slobodno
vozilo, već da ovog čovjeka odmah prevezu u Opštu bolnicu u Bar. Tada je ovaj
momak sa “Mercedesom” povezao ovog čovjeka u bolnicu u Stari Bar, a i on je
pošao za njima do bolnice. Kada su stigli u bolnicu, ovaj čovjek je bio
svjestan i on je prvo ispričao doktoru šta se desilo, a zatim je vidio da su
došli policajci i on je odmah prišao jednom od njih i ispričao mu šta se
dogodilo. Nakon toga su ga uputili u stanicu policije gdje se odmah javio i
kasnije je zbog svega navedenog i zadržan. Žao mu je zbog svega što se desilo,
a istakao je da je pokušao da izbjegne navedenu situaciju na način što nije
stajao prvi put, a drugi put, kad  nije mogao da prodje, takodje je htio da
izbjegne bilo kakav sukob, ali pošto je čovjek krenuo da ga udari, instiktivno
je reagovao isključivo da bi se zaštitio, a ne sa namjerom da povredi tog
čovjeka. Iz tog razloga je udario samo jednom. Prije tri mjeseca imao je
povredu i to istegnuće ligamenata na desnom skočnom zglobu noge i iz tih
razloga je izbjegavao bilo kakav sukob. U momentu kada se ovaj čovjek
zaustavio i nasrnuo na njega nije primjetio da je on u alkoholisanom stanju. U
prethodnom postupku je naveo da vozilo iz koga je kasnije izašao oštećeni je
na bulevaru Dinastije Petrovića preteklo sa lijeve strane, nakon toga je
počelo da prelazi na srednju traku kojom se do tada kretao, a nakon što je to
vozilo počelo da prelazi na srednju traku vozač je naglo kočio, što je i on
uradio da bi izbjegao kontakt sa njim i nakon toga, kad se ovo vozilo
zaustavilo, zaustavio se i on. Na ovom dijelu postoje tri trake, krajnja desna
je bila zauzeta zbog vozila koja su bila na njoj parkirana. Čim je izašao iz
vozila, vozač ovog vozila je prišao njegovim vratima i on je izašao u trenutku
kada je on već bio pored njegovih vrata. Odmah ga uhvatio rukom u predjelu
košulje i to desnom rukom, a lijevom je započeo da mu zadaje udarac na način
što je zamahnuo prema njegovoj glavi. Dok ga držao prije pokušaja udarca rekao
mu je: "Jesi li ti normalan, vozim dijete, jebem ti mater!". Uspio je da se
izmakne kada je on zamahnuo prema njegovoj glavi i zadao mu jedan udarac
desnom pesnicom u predjelu glave, nakon čega je on pao na asfalt. Nakon pada
ostao je nepomično da leži na asfaltu i iz tog razloga mu je prišao, otvorio
mu usta, izvadio jezik i okrenuo na bok da se ne bi ugušio. Sve ovo je trajalo
nekih 10-tak sekundi, tek kasnije je u bolnici saznao da je ovaj čovjek teško
povređen i da je bio pod uticajem alkohola, jer od trenutka kada mu je on
prišao do momenta kada je on pao, nije primjetio da se nalazi u alkoholisanom
stanju. U Baru se nalazio zbog sastanka sa investitorom, u vrijeme kada se sve
ovo desilo vraćao se sa sastanka. Prije 3 mjeseca imao je povredu skočnog
zgloba prilikom rekreativne fudbalske utakmice, gotovo je pokidao ligamente na
desnoj nozi i još uvek se nalazi na oporavku, tako da ni iz tog razloga nije
imao bilo kakvu namjeru da se fizički obračunava. Prilikom ovog događaja
nikoga nije vidio na licu mjesta osim supruge oštećenog, koja je u početku
bila u vozilu, a u jednom trenutku ona je izašla iz vozila. Vozilo marke
“Mercedes” koje je ostećenog odvezlo u Hitnu pomoć je sasvim slučajno naišlo
na lice mjesta. Na glavnom pretresu dana 28.02.2012. godine je naveo da je
kritičnom prilikom oštećeni njega prvo uhvatio rukom za košulju i krenuo je da
ga udari, medjutim, u tom ga je sprečio na način što se otrgao od njegove ruke
i pesnicom ga udario u predjelu glave, nakon čega je oštećeni napravio korak
nazad i pao na asfalt, nakon toga oštećeni je ostao da leži nepomično, prišao
mu je, izvadio jezik iz usta, zaustavio jedno vozilo, a nakon par sekundi su
zajedno sa tim licem oštećenog odvezli do bolnice.  Neposredno prije nego što
je udario oštećenog nakon što je izašao iz svog vozila, prišao je za vrijeme
dok je sjedio u svom vozilu, sa zadnje strane vozila, došao do njegovih vrata,
nakon čega je on  izašao iz vozila, nakon čega mu je oštećeni rekao “jesi li
ti normalan, kako to voziš, vidiš da vozim dijete” i opsovao mu je majku i
nakon toga je krenuo da ga udari. Oštećeni ga nije ni u jednom trenutku
udario, već je krenuo da ga udari, ali se otrgao i nakon toga je oštećenog
pesnicom udario u predjelu glave. Bulevar 24. Novembra ima tri trake, od kojih
je jedna traka uvijek zauzeta parkiranim vozilima, a prethodna ulica od
nadvožnjaka ka kružnom toku ima dvije trake u istom pravcu. Kretao se ispred
vozila oštećenog nakon što je prešao u ulicu 24 Novembra I kretao se u pravcu
Podgorice, jer je imao namjeru da poslije završenog radnog vremena ode kući, a
svoje vozilo je zaustavio nakon što je oštećeni svojim vozilom marke „Pasat“
sustigao sa lijeve strane i priprečio mu put svojim vozilom. Oštećeni mu je
presekao put, tako da nije mogao da ga mimoiđe, već je morao da ga zaustavi.
Na djelu puta gdje se zaustavio nalaze se tri trake, stim što se cijelom
trakom nalaze parkirana vozila, tako da se vozila mogu kretati samo sa
srednjom i krajnjom lijevom trakom, a on se kretao srednjom kolovoznom trakom
i u trenutku kada ga oštećeni pretekao on je njemu naišao sa lijeve strane
preprečio mu put, tako da nije bilo mogućnosti da nastavi kretanje, zbog čega
je morao da zaustavi svoje vozilo. Oštećeni ga je uhvatio rukom za košulju,
unio mu se u lice i pokušao da ga udari, ali ga je u tome zaustavio na način
što se vratio unazad i udario ga preko njegove ruke pesnicom u predjelu glave.
Čini mu se da u vozilu oštećenog na zadnjem sjedištu se nalazilo još jedno
lice u pitanju je bila jedna gospodja srednjih godina. Vozilo oštećenog se
nalazilo od njegovog vozila na udaljenosti od metar ipo. Nije se mogao
izjasniti da li je svjedok koji je sjedio na zadnjem sjedištu u vozilu
oštećenog  mogao šta da vidi, ali mišljenja je da nije mogao.  
U dokaznom postupku provedeni su sledeći dokazi: saslušan je svjedok oštećeni
N.A., svjedok N.D., vještak dr K.N., pročitani su izvještaj JZU OB B., broj
protokola 2037 od 07. 06. 2010. godine, otpusna lista sa epikrizom Kliničkog
Centra Podgorica, broj protokola 11458/356 od 18. 06. 2010. godine, zapisnik
UP PJ Bar o ispitivanju vozača da li ima alkohola u organizmu od 07.06. 2010.
godine na ime N.A., zapisnik UP PJ Bar o ispitivanju vozača da li ima alkohola
u organizmu od 07. 06. 2010. godine na ime P.P.,  nalaz i mišljenje sudskog
vještaka medicinske struke dr. K.N., specijaliste za sudsku medicinu od
06.08.2010. godine, izvod iz kaznene evidencije Uprave policije PJ u Podgorici
br. 11-245/10-20219/2-2976 od 05. 08. 2010. godine za okrivljenog P.P.,
dopunski nalaz i mišljenje vještaka  K.N. od 28.03.2011.godine, dopunski
nalaz i mišljenje vještaka K.N. od 24.09.2011.godine.  
Svjedok oštećeni N.A. je u prethodnom postupku izjavio da se, vezano za
predmetni dogadjaj istog ne sjeća, jer je svjesti došao tek u KC u Podgorici,
kritičnog dana u večernjim časovima. Na liječenju se nalazio 12 dana, nakon
čega je otpušten na kućno liječenje. Na glavnom pretresu dana 28.02.2011.
godine je izjavio da su se on i njegova supruga kretali iz pravca nadvožnjaka
prema gradu. U njegovom vozilu se pored njegove supruge nalazilo i dijete od
godinu i po dana, a sjedjeli su na zadnjem sjedištu vozila, na mjestu iza
suvozača. U trenutku dok se kretao prema kružnom toku ispred njegovog vozila
je izašao kamion iz stovarišta i on je smanjio brzinu. Iza svog vozila je čuo
škripu točkova. Pogledao je u retrovizor i vidio mali kombi - pik ap, koji se
kretao iza  njega i umalo nije udario u njega. Onda je i nastavio u pravcu
Bulevara 24. Novembra. Sa  porodicom je imao namjeru da trguje dječiju
garderobu u butiku „Vizion“, koji se nalazi odmah do samog Bulevara, jer su
trebali on i njegova surpuga da idu na čestitku rodjena bratanične. Zasutavio
je vozilo na krajnjoj desnoj traci, koja je predvidjena za parkiranje vozila.
Prije nego što je parkirao vozilo, vozač koji se kretao iza njega pokušavao je
da ga pretekne i to vozilo ga je preteklo, a on je primjetio da mu vozač
gestikulacijom nešto pokazuje. Zaustavio je svoje vozilo na krajnjoj desnoj
traci, a vozač vozila pik ap, koji se kretao iza njega, je zaustavio svoje
vozilo na srednjoj traci. Nakon toga je njegova supruga izašla iz vozila.
Ostao je u svom vozilu, a nakon toga je izašao vozač „pik apa“ i tek tada je
izašao  iz svog vozila i  prišao mu i nakon toga je njemu rekao „hoćeš da mi
ubiješ dijete“, pršao mu i okrenuo se prema ženi da joj kaže da uzme torbicu
sa novcem, od tog trenutka šta se dalje dešavalo više se ne sjeća, jer je imao
frakturu lobanje, jedino čega se sjeća kao kroz maglu je da ga je neko vozilom
Hitne pomoći vozio do Podgorice. Ne sjeća se trenutka kada ga je okrivljeni
udario. Okrivljeni mu je rukom pokazivao i sama činjenica što je vozač pik apa
stao na srednjoj traci shvatio je da je imao namjeru da ga udari. Nikog ne bi
udario pred ženom i djetetom od godinu dana, kao što je to učinio okrivljeni,
jer da je imao namjeru da udari istog svakako to ne bi učinio pred ženom i
djecom. Nema informaciju da li je još neko video predmetni dogadjaj. U
trenutku kada se okrenuo ka supruzi da joj saopšti da uzme novac,podigao je
ruku i u tom trenutku okrivljeni se nalazio ispred njega, jer mu je prethodno
prišao. U trenutku dok je okrivljeni prilazio njemu, on se njemu obratio
riječima: „jesi li normalan, kako voziš, hoćeš li dijete da mi ubiješ“. Do
kraja novembra prošle godine pio je lekove „fermobiton“. Imao je i reakcije od
tog lijeka, ima posledice u smislu da mu je čulo mirisa i čulo ukusa u
potpunosti nestao. Takodje ne smije fizički da se opterećuje još neko vrijeme.
Vozilom se kretao desnom trakom i ne sjeća se da je okrivljeni pokušao da ga
pretekne I to na djelu puta od nadvožnjaka do kružnog toka, koliko se sjeća
misli da je okrivljeni  pretekao neposredno prije nego što je parkirao vozilo
na Bulevaru 24 Novembra, nedaleko od trgovinske radnje „Vizion“. U trenutku
preticanja primjetio je da mu okrivljeni rukom gestikulira. Prije
zaustavljanja vozilo okrivljenog se nalazilo ispred njegovog vozila,
zaustavilo se na središnjoj traci, a ne zna koliko je bio udaljen od njegovog
vozila. Iza njega se kretalo više vozila. Ne sjeća se da je osim okrivljenog
bilo ko negodovao zbog njegovog načina vožnje i koliko se sjeća na kritičnom
djelu puta nikom nije svirao. Kritičnom prilikom je komzumirao alkohol, ali u
kojim količinama ne može se izjasniti, ali misli da je popio tri, četri
viskija. U trenutku kada se obratio supruzi bio je tijelom okrenut ka
okrivljenom, a samo je okrenuo glavu da saopšti ženi da uzme novac. Medjutim,
nije krenuo da udari okrivljenog, niti je rukama zamahivao, niti mu je ruka
bila podignuta. Kao svjedok oštećeni pridružio se krivičnom gonjenju i
postavio imovinsko pravni zahtjev.  
Svjedok N.D. je u prethodnom postupku izjavila da se dana kada se  odigrao
predmetni događaj nalazila se u vozilu “Pasat”, kojim je upravljao njen suprug
N.A.. Nalazila se na zadnjem sjedištu sa bebom starom jednu i po godinu.
Prethodno su se dogovorili da odu na babine kod rođaka njenog supruga i da odu
do Bara, kako bi u prodavnici “Vizion” ili “Džemo” kupili nešto za tu priliku.
Kada su se kretali iz pravca nadvožnjaka prema centru grada iz stovarišta
“Keka” izašao je jedan kamion koji se takođe kretao u pravcu Bara i njen
suprug je malo prikočio da ne bi naišao na kamion i tada je vidjela da jedan
vozač pretiče njihovo vozilo sa lijeve strane, njen suprug je tom vozaču
svirnuo i pokazao prstom na čelo u smislu da li si normalan. Suprug je takođe
izgovorio riječi "vidi majmuna", a ona mu je rekla da ga pusti da ide svojim
putem da ga đavo nosi. Dok su se kretali prema centru grada kretali su se
lijevom trakom i kada su došli u blizinu prodavnice “Vizion” koja se nalazi
pored bulevara, njen suprug je skrenuo u desno i u neposrednoj blizini ove
prodavnice bila je kolona vozila koja se nalazila na srednjoj traci. Misli da
su na krajnjoj desnoj traci bila parkirana vozila. U tom trenutku je vidjela
da se ispred njihovog vozila u toj koloni zaustavilo jedno vozilo, a vozač iz
tog vozila gestikulirao je prema njenom suprugu tako što mu je rukom mahao
levo – desno, kao da ga je pitao što hoće. Suprug joj je prije nego što su
primjetili ovog momka rekao da sama izađe iz vozila i da kupi to što treba i
tada su vidjeli ovog momka. Na gestikulaciju ovog momka suprug je izašao iz
vozila, molila ga je da ga ostavi, međutim, on je izašao, prišao ovom vozilu,
tada je i ovaj momak izašao iz vozila i tada je njen suprug njega pitao "vidiš
li bebu u kola" i tada mu je rukom pokazivao prema nadvožnjaku u smislu da ga
podsjeti na to ranije preticanje. Za vrijeme izgovaranja ovih riječi oni su
bili jedan ispred drugog, nakon toga ga je molila da ga pusti, uputila  mu je
riječi "nemoj A., tako ti Boga " pretpostavlja da se tada suprug okrenuo, jer
sledeće što je vidjela jeste da je njen suprug pao i  pretpostavlja da je pao
od udarca od strane ovog momka. Prije ovog nije vidjela da je njen suprug ovog
momka držao rukom za garderobu, da je mahao rukom prema njemu, jer jedini
pokret rukom koji je on napravio bio je pokazivanje prema nadvožnjaku
ispravljenom rukom pod uglom od 45 stepeni. Nakon što je vidjela da je suprug
pao, prišla mu je, vidjela je da leži i u šoku je tada ponavljala, "policija,
hitna" i zna da je prišla jedna djevojka koja je tada zagrlila, momak koji je
udario njenog supruga tada se nalazio na trotoaru, a suprug je ležao na
Bulevaru. Vrištala je, ubrzo je stalo jedno vozilo iz koga su izašla tri
mladića od kojih je jedan suprugu stavio prst usta, on je nakratko otvorio oči
i ponovo ih zatvorio nakon toga vidjela je da mu je tekla krv iz nosa. Isti ti
mladići su ga unijeli u vozilo i odvezli ga. U tom trenutku ponavljala je
"policija, hitna" a obratila se i ovom momku koji je udario supruga, riječima,
"đubre jedno", da je zapamtila registraciju, da ne može pobjeći i tada je
došao jedan momak, koga ne poznaje, a koji je ponudio da je odveze do Hitne
pomoći. Došli su u Hitnu, ali suprug je već bio upućen u bolnicu u Stari Bar i
taj isti momak je odvezao i u bolnicu. Kada su došli u bolnicu zatekla je dva
policajca koji su joj saopštili da joj se suprug nalazi na snimanju, da je
zadobio frakturu glave - lobanje i nakon određenog vremena supruga su dovezli
kolicima i neko joj je saopštio da oni u bolnici nemaju skener za snimanje i
da će suprug morati da se uputi u KC Podgorica. Od tada suprug se nalazi na
liječenju u KC Podgorica na odjeljenju Ijekara Lompara. Zakazano je snimanje
za par dana, nakon čega bi vjerovatno trebalo da bude otpušten na kućno
liječenje. Ovaj događaj se odigrao u vremenu između 17,45 i 18 časova. Iskaz
koji se odnosi na položaj vozila koje je prije opisala i da navede kada su
prošli kružni tok saobraćaja kretali su se lijevom trakom, u blizini
prodavnice “Vizion” njen suprug je uključio desni pokazivač pravca i skrenuo u
srednju traku, a nakon toga je skrenuo i u krajnju desnu traku i u trenutku
kada je on zaustavio u krajnju desnu traku ispred njihovog vozila su bila
parkirana 3 vozila, ili bar misli da su bila 3 vozila. U tom trenutku na
srednjoj traci nalazilo se jedno vozilo, a ispred tog vozila nalazilo se još
jedno vozilo iz koga je taj momak počeo da maše rukom u pravcu njenog supruga
u smislu što je shvatila kao upućivanje riječi "šta hoćeš".  Njen suprug je
ovom vozilu prilazio sa zadnje strane prema vratima vozača i kada je prišao
tim vratima ovaj momak je već bio izašao iz vozila. Na glavnom pretresu dana
28.02.2011. godine je izjavila  da se kritičnom prilikom suprugom kretala iz
pravca nadvožnjaka ka Baru, na djelu puta nadvožnjaka ka Baru njen suprug se
kretao desnom kolovoznom trakom i jednom prilikom se kamion preprečio ispred
njega, tačnije izašao iz stovarišta “Keka”. Njen suprug je prikočio, a u tom
trenutku vozilo koje se nalazilo iza njenog vozila je naglo prikočilo i ona se
okrenula i vidjela da okrivljeni priča telefonom. U tom trenutku njen suprug
je okrivljenom pokazao prstom na čelu u smislu da nije noramalan, jer ih je
zamalo udario. Nakon toga njen suprug je nastavio kretanje i na djelu puta -
Bulevara 24. Novembra, dva ili tri vozila su pretekla vozilo njenog supruga.
Sjeća se da je okrivljeni svojim vozilom pretakao vozlio njenog supruga i
pošto su ona i njen suprug imali namjeru da svrate u “Vizion”, njen suprug je
parkirao vozilo na krajnoj desnoj kolovoznoj traci. Medjutim, primjetila je da
je okrivljeni vozilo parkirao na središnju traku. Vozilo okrivljenog i vozilo
njenog supruga su paralelno bili parkirani jedan prema drugom, stim što se
okrivljeni svoje vozilo zaustavio u srednjoj kolovoznoj traci, a njen suprug u
krajnju desnu kolovoznu traku, koja je predviđena za parkiranje. Nakon toga
njen suprug je izašao iz vozila, u tom trenutku je okrivljeni izašao iz svog
vozila i njih dvojica su krenuli jedan prema drugom. Nakon toga je izašla iz
vozila i bila je na udaljenosti od njih dvojice četri metra. Nije mogla da
čuje njihov razgovor, ali je vidjela da njen suprug nešto pokazuje rukom, drži
ruku u vis. U tom trenutku je vidjela kako okrivljeni pesnicom udara njenog
supruga u predjelu glave, suprug se vraća dva - tri koraka unazad, nakon čega
je okrivljeni potrčao prema njemu i udario ga još jednom u predjelu glave. Od
tog udarca njen suprug pada na asfalt i leži nepomično. Vidjela je da mu krv
curi iz nosa, prišla je, okrivljeni je svo vrijeme stajao na trotoaru i nije
prilazio njenom suprugu. U tom trenutku su prišla još neka tri čovjeka
iščupali jezik iz usta suprugu, stavili ga u kola i odvezli ga do bolnice. Za
svo to vrijeme dok je njen suprug ležao na asfalt vrištala iz glasa i
saopštila okrivljenom ne može da joj pobjegne, jer mu je zapamtila reg.
tablice. Okrivljeni nije prišao njenom suprugu, već je stajao na trotoaru i
dok su ljudi pomagali on je mirno posmatrao. Njen suprug se kretao središnjom
trakom i nije se kretao krajnjom lijevom trakom. Njen suprug se kretao
srednjom trakom, a ne lijevom kako je to navedeno pred istražnim sudijom, a
slabije se snalazi i ne zna šta je lijeva, a šta desna traka, a zašto je to
tako izjavila pred istražnim sudijom ne može da objasni. Okrivljeni je išao u
pravcu njenog supruga, a istovremeno i njen suprug ide u pravcu okrivljenog.
Oštećeni je pokazao rukom kada su bili u pravcu nadvožnjaka, dakle, u
suprotnom pravcu u odnosu na okrivljenog se nalazio ispred njenog supruga.
Kada ga je prvi put okrivljeni udario njen suprug je bio ošamućen i vratio se
dva tri koraka unazad, nakon čega ga je okrivljeni ponovo udario u predjelu
lica. Ispred vozila njenog supruga dok su se kretali Bulevarom 24 Novembra,
nalazilo se jedno vozilo pink roze boje, a ispred tog vozila se nalazilo
vozilo optuženog. Vozilo pink roze boje je nastavilo kretanje, zaobišlo vozilo
okrivljenog, a okrivljeni se svojim vozilom zaustavio na srednjoj kolovoznoj
traci, paralelno sa vozilom njenog supruga. Kada je okrivljeni zaustavio svoje
vozilo, rukom je pokazao oštećenom, mašući kao da nije normalan i u tom
trenutku oštećeni ništa nije rekao okrivljenom. Nije vidjela ko je prvi izašao
iz vozila, ali je vidjela da su obojica izašli i krenuli jedan prema drugom.
Od trenutka kada se zaustavilo prvo vozilo da pritekne u pomoć njenom suprugu,
prošlo je 5 – 6 sekundi, ali je sigurna da okrivljeni ni u jednom trenutku
nije prilazio oštećenom, i nije mu pomagao. Nakon što je izašla iz vozila,
suprug joj se  okrenuo,  rekao da uzme pare.  
Iz izvještaja JZU OB Bar, broj protokola 2037 od 07. 06. 2010. godine
proizilazi da je oštećeni N.A. konfuzan na prijemu, ne sjeća se dogadjaja. U
izvještaju su opisane povrede koje su bile predmet vještačenja vještaka
medicinske struke.  
Iz otpusne liste sa epikrizom Kliničkog Centra Podgorica, broj protokola
11458/356 od 18. 06. 2010. godine, proizilazi da je pacijent N.A. primljen
dana 07.06.2010. godine od 18.06.2010.godine, preko UC zbog povrede glave
zadobijene navodno u nasilju od strane nepznate osobe I CT pregledom
verifikovane facture potioljačnio sa desne strane i laminarnog subduralnog
hemotoma čeono sljepočno sa lijeve strane. U otpusnoj listi su opisane povrede
koje su bile predmet vještačenja vještaka medicinske struke.  
Iz zapisnika UP PJ Bar o ispitivanju vozača da li ima alkohola u organizmu od
07.06.2010. godine na ime N.A., proizilazi da je oštećeni N.A. kritičnom
prilikom imao 1,48 %  promila alkohola u organizmu.  
Iz zapisnika UP PJ Bar o ispitivanju vozača da li ima alkohola u organizmu od
07. 06.2010. godine, na ime P.P., proizilazi da je okrivljeni P.P. kritičnom
prilikom bio u trijeznom stanju.  
Iz nalaza i mišljenja sudskog vještaka medicinske struke dr K.N., specijaliste
za sudsku medicinu od 06.08.2010. godine, utvrdjeno je da je N.A. dana
7.06.2010. godine u Baru zadobio sljedeće tjelesne povrede: nagnječina (krvni
podliv sa oguljotinom) kože u lijevom jagodičnom predjelu promjera 3x2 cm,
nagnječina (krvni podliv sa oguljotinom) kože u desnoj polovini potiljačnog
predjela promjera 3x3 cm, nagnječina mozga prisustvo krvi u prostoru ispod
tvrde moždanice u lijevom čeono sljepooćnom predjelu linearni (crtasti)
prelomi potiljačne kosti u predjelu desne polovine potiljače kosti. Navedene
povrede predstavljaju u vrijeme nanošenja, skupno procijenjeno, tešku tjelesnu
povredu i iste ni u jednoj fazi nakon povrijeđivanja nijesu dovele do
konkretne opasnosti po život N.A.. Nagnječina kože u lijevom jagodičnom
predjelu, nagnječina mozga i krvarenje u prostor ispod tvrde moždanice u
lijevom čeono-sljepoočnom predjelu naneseni su jednokratnim dejstvom tupine
aktivno zamahnutog mehaničkog oruđa, tj. nanešene su jednim udarcem stisnute
pesnice, dok su nagnječina kože u desnoj polovini potiljačnog predjela i
linearni prelom potiljačne kosti u predjelu desne polovine potiljačne kosti
nastale su uslijed pada N.A. i udara glavom o podlogu.
Iz izvoda iz kaznene evidencije Uprave policije PJ u Podgorici br.
11-245/10-20219/2-2976 od 05. 08. 2010. godine za okrivljenog P.P.  utvrdjeno
je da okrivljeni P.P.nije osudjivan.  
Iz dopunskog nalaza i mišljenja vještaka medicinske struke dr K.N. od
28.03.2011. godine, utvrdjeno je da je N.A. zadobio sljedeće tjelesne povrede:
nagnječina (krvni podliv sa oguljotinom) kože u lijevom jagodičnom predjelu
promjera 3 x 2 cm, nagnječina (krvni podliv sa oguljotinom) kože u desnoj
polovini potiljačnog predjela promjera 3x3cm, nagnječina mozga, prisustvo krvi
u prostoru ispod tvrde moždanice u lijevom čeono-sljepoočnom predjelu,
linearni (crtasti) prelom potiljačne kosti u predjelu desne polovine
potiljačne kosti. Navedene povrede predstavljaju u vrijeme nanošenja, skupno
procijenjeno, tešku tjelesnu povredu. Nagnječina mozga, prisustvo krvi u
prostoru ispod tvrde moždanice u lijevom čeono-sljepoočnom predjelu i linearni
(crtasti) prelom potiljačne kosti u predjelu desne polovine potiljačne kosti
predstavljaju u vrijeme nanošenja, sami za sebe, pojedinačno procijenjeni,
tešku tjelesnu povredu, dok nagnječina kože u lijevom jagodičnom predjelu i
nagnječina kože u desnoj polovini potiljačnog predjela predstavljaju u vrijeme
nanošenja, sami za sebe, pojedinačno procijenjeni, laku tjelesnu povredu.
Nevedene povrede ni u jednoj fazi nakon povrijeđivanja nijesu dovele do
konkretne opasnosti po život N.A.. Povrede koje je zadobio N.A. nijesu dovele
do uništenja ili trajnog i u znatnoj mjeri oslabljenja nekog važnog dijela
njegovog tijela ili nekog važnog njegovog organa. Navedene povrede nijesu
prouzrokovale trajnu nesposobnost za rad N.A.. Navedene povrede nijesu
prouzrokovale trajno i teško narušenje zdravlja N.A.. Navedene povrede kod
N.A. nijesu prouzrokovale unakaženost.  
Iz dopunskog  nalaza i mišljenja vještaka dr K.N. od 24.09.2011. godine,
utvrdjeno je da povrede koje je N.A. zadobio dana 7.06.2010. godine na
Bulevaru Dinastije Petrovića u Baru, nijesu dovele do toga da je N.A. trajno
ili u znatnoj mjeri oštećen važan organ ili oslabljen neki važni dio tijela
ili važan organ, niti su prouzrokovale trajnu nesposobnost za rad N.A., niti
su trajno i teško narušile njegovo zdravlje.  
Vještak medicinske struke dr K.N. je na glavnom pretresu dana 29.02.2012.
godine naveo da nagnječinu kože u lijevom jagodičnom predjelu i krvarenje u
prostoru ispod tvrde moždanice u lijevom čeonom sljepoočnom predjelu N. A. je
zadobio usled dejstva tupine aktivnog zamahnutog mehaničkog orudja, u šta bi
spadalo stisnuta pesnica i slično u predio lijeve jagodice u situaciji kad su
N. A. i napadač bili u uspravnim položajima svojih tijela okrenuti licem u
lice jedan prema drugom. Crtasti prelom potiljačne koste u predjelu desne
polovine potiljačne kosti, nagnječina kože u desnoj polovini potiljačnog
predjelu i nagnječina mozga nastali su najvjerovatnije usled pada N.A., a
poslije udara u lijevi jagodični predio i njegov kontakt sa podlogom. Navedene
povrede, koje su nastale od udarca u lijevi jagodični predio i navedene
povrede koje su nastale usled pada i udara potiljkom u podlogu su teške u svom
zbiru i jedne i druge. Od udarca u lijevi jagodični predio nastale su dvije
povrede i to nagnječina kože u lijevom jagodičnom predjelu koja predstavlja
sama za sebe pojednačno porcenjena laku tjelesnu povredu, i krvarenje –
prisustvo krvi u prostoru ispod tvrde moždanice u lijevom čeonom slepočnom
predjelu koje predstavlja samo za sebe pojedinačno procenjeno tešku tjelsnu
povredu. Od pada i kontakta potiljkom sa podlogom nastale su sledeće tjelesne
povrede: linearni prelom potiljačne kosti u predjelu desne polovine potiljačne
kosti koji predstavlja sam za sebe pojedinačno procenjen tešku tjelesnu
povredu, nagnječina kože u desnoj polovini potiljačnog predjela, koja
predstavlja sama za sebe pojedinačno procenjena laku tjelesnu povredu. Kako je
već ranije rekao nagnječina mozga je najvjerovatnije nastala usled pada i
kontakta potiljka sa podlogom i ona predstavlja sama za sebe pojedinačno
procenjena tešku tjelesnu povredu. Prisustvo krvi u prostoru ispod tvrde
moždanice u ljevom čeonom – slepoočnom predjelu, kao što je već naveo, je
nastala usled udara stisnutom pesnicom u lijevi jagodični predio, a ovo s
obzirom na njenu lokalizaciju, a to je lijevi čeono slepoočni predio. Dakle,
energija udarca se direktno prenila preko koštanih struktura na lijevi čeoni
sljeopoočni predio. Teoretski postoji mogućnost da do povrede odjedjene unutar
lobanske strukutre dodje i na suprotonom mjestu ili na potpuno suprotnom
mjestu od mjesta dejstva sile, to je tzv. kontra ku mehanizam kada do povrede
dolazi na suprotnom mjestu zbog udara mozga o koštani oklop, na mjestu koje je
potpuno drugo o mjesta dejstva sile. Medjutim, taj mehanizam se odnosni
uglavnom na moždano tkivo, vrlo rijetko na krvne sudove i tkivo moždanica,
zbog čega je i konstatovao da je u navedenom slučaju mehanizam naonošenja
povrede direktno dejstvo sile u predjelu lijeve polovine glave, odnosno u
lijevi jagodični predio. Intezitet i ekstezitet povreda je i uopšte, a i u
konkretnom slučaju direktno srazmjeran intezitetu sile. Činjenica da je
povredjeni bio u alkoholisanom stanju ne doprinosi u bitnome intezitetu i
ekstizitetu povreda. Navedene povrede konstatovane kao nagnječina kože u
lijevom jagodičnom djelu i prisustvo krvi u prosturu ispod tvrde moždanice u
lijevom slepočnom predjelu su povrede nastala  najvjerovatnije od jednog
udarca.  
Ocjenom izvedenih dokaza utvrđeno je da je okrivljeni učinio krivično djelo
koje mu je stavljeno na teret na način predstavljen u izreci presude.  
Okrivljeni u svojoj odbrani ne priznaje izvršenje krivičnog djela u bitnom
navodeći da se svojim vozilom kretao središnjom trakom Bulevara 24 novembra,
te da je zaustavio svoje vozilo nakon što ga  je oštećeni svojim vozilom marke
„Pasat“ sustigao sa lijeve strane i priprečio mu put, zbog čega je on morao da
se zaustavi na srednjoj traci, nakon čega je oštećeni izašao iz vozila i
prišao njegovom vozilu, došavši do njegovih vrata, u kom trenutku je i on
izašao  iz vozila, a oštećeni ga je uhvatio rukom za košulju na grudima,
obrativši mu se povišenim tonom riječima: „Jesi li normalan vozim dijete,
jebem ti mater" i tada  je krenuo stisnutom šakom lijeve ruke prema njegovoj
glavi, dok ga je desnom držao za košulju,a on je uspio da se izmakne i da mu
zada jedan udarac pesnicom u predjelu lica, od čega je oštećeni  odmah pao na
asfalt. Dakle, okrivljeni nije sporio da je oštećenom stisnutom pesnicom zadao
udarac u predjelu glave od kog udaraca je oštećeni pao na tle,pravdajući se da
je ta njegova reakcija bila isprovocirana ponašanjem oštećenog, te da je
postupao na navedeni način isključivo kako bi se zaštitio od napada
oštećenog.Sud je ovakvu odbranu okrivljenog cijenio kao neosnovanu i sračunatu
na izbjegavanje krivice.  
Oštećeni N.A.  je djelove događaja kojih se sjeća  opisao drugačije navodeći
da je krećući se Bulevarom 24. Novembra ,sa  porodicom  imao namjeru da trguje
dječiju garderobu u butiku „Vizion“, koji se nalazi odmah do samog Bulevara,
zbog čega je zaustavio svoje  vozilo na krajnjoj desnoj traci, koja je
predvidjena za parkiranje vozila,stom što je pojasnio da je  prije nego što je
parkirao vozilo,okrivljeni koji se  vozilom kretao iza njega pokušavao  da ga
pretekne i nakon što ga je pretekao,  on je primjetio da mu okrivljeni
gestikulacijom nešto pokazuje, nakon čega je zaustavio svoje vozilo na
srednjoj traci.Dalje je naveo da je on izašao  iz svog vozila nakon što je
okrivljeni izašao iz vozila i  prišao okrivljenom i  nakon toga mu se obratio
riječima „hoćeš da mi ubiješ dijete“,u tom trenutku se okrenuo  prema ženi da
joj kaže da uzme torbicu sa novcem, i šta se dalje dešavalo nije se mogao
izjasniti o  detaljima,jer se ne sjeća  obzirom da je  imao frakturu lobanje.
Negirao je da je  krenuo da udari okrivljenog, niti da  je rukama zamahivao,
prema njemu u trenutku kada mu je prišao.  
Sud je u toku postupka saslušao i svjedoka N.D. koja je predmetni događaj u
bitnom različito opisala u odnosu kako su predmetni događaj opisali i
okrivljeni i oštećeni. Naime, svjedok N.D. je u prethodnom postupku navela da
su se vozilom kretali prema centru grada lijevom kolovoznom trakom i kada su
došli u blizinu prodavnice “Vizion” koja se nalazi pored bulevara, njen suprug
je uključio desni pokazivač pravca i skrenuo u srednju traku, a nakon toga je
skrenuo i u krajnju desnu traku i zaustavio vozilo i u tom trenutku je vidjela
da se ispred njihovog vozila u toj koloni zaustavilo jedno vozilo, a vozač iz
tog vozila gestikulirao je prema njenom suprugu tako što mu je rukom mahao
levo – desno, kao da ga je pitao što hoće,nakon čega je njen  suprug  izašao
iz vozila. Ona je  supruga molila  da ga ostavi, međutim, njen suprug je
izašao iz vozila prišao vozilu kojim je upravljao okrivljeni sa zadnje strane
prema vratima vozača i kada je prišao vratima  okrivljeni je već bio izašao iz
vozila i  njen suprug ga je pitao "vidiš li bebu u kola" i rukom pokazivao
prema nadvožnjaku u smislu da ga podsjeti na to ranije preticanje. Ona je za
to vrijeme molila  supruga da ga pusti, uputivši  mu je riječi "nemoj A., tako
ti Boga", pretpostavlja da se tada njen suprug okrenuo, i sledeće što je
vidjela jeste da je njen suprug pao.Negirala je da je  vidjela da je njen
suprug okrivljenog držao rukom za garderobu, da je mahao rukom prema njemu,
jer jedini pokret rukom koji je njen suprug napravio bio je pokazivanje prema
nadvožnjaku ispravljenom rukom pod uglom od 45 stepeni.  Na glavnom pretresu
dana 28.02.2011. godine je izjavila  da su na djelu puta - Bulevara 24.
Novembra, dva ili tri vozila pretekla vozilo njenog supruga ,te da se  sjeća
da je okrivljeni svojim vozilom pretakao vozlio njenog supruga i pošto su ona
i njen suprug imali namjeru da svrate u “Vizion”, njen suprug je parkirao
vozilo na krajnoj desnoj kolovoznoj traci,a primjetila je da je okrivljeni
vozilo parkirao na središnju traku, paralelno sa vozilom njenog supruga .Dalje
je navela da je nakon toga njen suprug  izašao iz vozila,i  u tom trenutku je
i okrivljeni izašao iz svog vozila i njih dvojica su krenuli jedan prema
drugom. Nakon toga je izašla i ona  iz vozila i bila je na udaljenosti od njih
dvojice četri metra i nije mogla da čuje njihov razgovor, ali je vidjela da
njen suprug nešto pokazuje rukom i  drži ruku u vis.Takođe je navela da je
vidjela kako okrivljeni pesnicom udara njenog supruga u predjelu glave, od kog
udarca se suprug vratio  dva - tri koraka unazad, nakon čega je okrivljeni
potrčao prema njemu i udario ga još jednom u predjelu glave , od kog udarca je
njen suprug pao na asfalt i ležao nepomično. Pojasnila je da se njen suprug
kretao srednjom  kolovoznom trakom, a ne lijevom kako je to navela pred
istražnim sudijom,pravdajući se da se  slabije orjentiše i ne zna šta je
lijeva, a šta desna traka.Dakle, ni okrivljeni ni oštećeni predmetni događaj
nisu opisali u odnosu na način kako ga je opisala svjedok N.D..Međutim, kod
činjenice da je ista supruga oštećenog, te kako je tokom postupka u odnosu na
odlučne činjenice mjenjala svoj iskaz i kako  se njen iskaz razlikuje i u
odnosu na iskaz svedoka oštećenog, tako i u odnosu na iskaz okrivljenog, to je
sud iskaz N.D. cjenio kao pokušaj da se oteža položaj okrivljenom, jer je
očigledno da je željela da predstavi događaj na štetu okrivljenog.  
Dakle, okrivljeni,  oštećeni ,kao i svjedok N.D. su različito opisali
predmetni događaj ,stim što se oštećeni N.A. nije  mogao izjasniti o svim
detaljima predmetnog događaja, a posebno o trenucima nanošenja povrede. I
pored navedenog sud je činjenično stanje utvrdio iz odbrane okrivljenog  i
iskaza svjedoka oštećenog u djelu koji je predhodio trenucima nanošenja
povrede , jer su obojica radnje koje su izvršene na njihovu štetu opisali
jasno.Kada su u pitanju radnje koje je preduzeo okrivljeni prema
oštećenom,okrivljeni nije sporio da je oštećenog udario stisnutom pesnicom u
predjelu glave, od kojeg udarca je oštećeni pao na tle,pravdajući se da je ta
njegova reakcija bila isprovocirana ponašanjem oštećenog koji ga je predhodno
jednom rukom uhvatio za košulju na grudima, obrativši mu se povišenim tonom
riječima: „Jesi li normalan vozim dijete, jebem ti mater" i tada  je krenuo
stisnutom šakom lijeve ruke prema njegovoj glavi, a on je uspio da se izmakne
i da udari oštećenog ,ističući da je postupao na navedeni način isključivo
kako bi se zaštitio od napada oštećenog,dok oštećeni nije sporio da je prišao
okrivljenom ,nakon čega mu se obratio riječima „hoćeš da mi ubiješ dijete“,
pravdajući se da je on izašao iz svog vozila nakon što je  prethodno vidio da
je okrivljeni izašao iz njegovog vozila, ističući I   da se ne sjeća trenutaka
na koji način je zadobio povredu, ali je negirao da je krenuo da udari
okrivljenog. Očigledno je da su obojica sebe željeli da predstave kao lica
koja su bez svoje krivice napadnuti i uvučeni u fizički obračun.  
U postupku je utvrđeno da je fizičkom sukobu između okrivljenog  i oštećenog
prethodila radnja preticanja vozilima i kraća prepirka između okrivljenog  i
oštećenog, kada su obojica nakon što su zaustavili svoja vozila izašli iz
vozila, stim što je oštećeni prvi prišao okrivljenom i počeo da se raspravlja
sa okrivljenim. Prepirka je prerasla u fizički sukob, nakon čega je okrivljeni
oštećenog udario stisnutom pesnicom u predjelu glave, od kojeg udarca je
oštećeni pao na tle. Sve povrede koje je okrivljeni zadao oštećenom nanesene
su jednim udarcem. Navedeni stav suda potvrđuje se nalazom i mišljenjem
vještaka medicinske struke K.N.  koji je u pogledu mehanizma nanošenja povreda
naveo da su povrede oštećenom nanijete mehanizmom udara i to: nagnječina kože
u lijevom jagodičnom predjelu, nagnječina mozga i krvarenje u prostor ispod
tvrde moždanice u lijevom čeono-sljepoočnom predjelu nanešeni su jednokratnim
dejstvom tupine aktivno zamahnutog mehaničkog oruđa, tj. nanešene su jednim
udarcem stisnute pesnice, dok su nagnječina kože u desnoj polovini potiljačnog
predjela i linearni prelom potiljačne kosti u predjelu desne polovine
potiljačne kosti nastale su  uslijed pada oštećenog  N.A. i udara glavom o
podlogu. Sud je nalaz i mišljenje vještaka medicinske struke K.N. ,kao i
dopune nalaza prihvatio kao jasne i stručne, kao i pojašnjenje istog vještaka
na glavnom pretresu, kako u dijelu koji se odnosi na kvalifikaciju, tako i u
dijelu koji se odnosi na mehanizam nanošenja.  
S obzirom da je oštećeni prvi prišao okrivljenom i počeo da se prepire sa
okrivljenim, pa čak i pod pretpostavkom da je sud prihvatio odbranu
okrivljenog da je oštećeni krenuo da ga udari, na način što ga je jednom rukom
uhvatio  za košulju na grudima, obrativši mu se povišenim tonom riječima:
„Jesi li normalan vozim dijete, jebem ti mater", nakon čega je krenuo
stisnutom šakom lijeve ruke prema njegovoj glavi, usled čega je okrivljeni
uspio da se izmakne, postavilo se pitanje da li je okrivljeni  krivično djelo
izvršio u stanju nužne odbrane. Iz sprovedenih dokaza utvrđeno je da
okrivljeni  nije postupao u nužnoj odbrani iz sledećih razloga. Odredbom čl.
10 st. 2 Krivičnog zakonika propisano je da je nužna ona odbrana koja je
neophodno potrebna da učinilac od svog dobra ili dobra drugoga odbije
istovremen ili neposredno predstojeći protivpravni napad.  
Za postojanje nužne odbrane mora postojati napad od strane čovjeka, napad mora
biti protivpravan, usmjeren protiv nekog pravnog dobra, i napad mora biti
stvaran. Odbrana se mora odnositi na odbijanje napada, mora biti usmjerena
protiv napadača, istovremena sa napadom, i odbrana mora biti neophodno
potrebna.  
Čak i pod predpostavkom da je oštećeni okrivljenog  fizički napao na način
kako je to okrivljeni opisao, napad oštećenog je bio protivpravan, jer
prepirka do koje je došlo između okrivljenog i oštećenog, oštećenom nije mogla
biti povod za fizički napad, napad je bio usmjeren protiv okrivljenog, odnosno
njegovog tjelesnog integriteta, i napad je bio stvaran. Odbrana okrivljenog
se odnosila na odbijanje napada, protiv napadača, istovremena sa napadom,
međutim, ista nije bila neophodno potrebna. Oštećeni je okrivljenog krenuo da
udari. Okrivljeni  je u svojoj odbrani izjavio da je nakon što je oštećeni
krenuo stisnutom šakom lijeve ruke prema njegovoj glavi, on je uspio  da se
izmakne. Dakle, namjera oštećenog da udari okrivljenog usled čega je
okrivljeni uspio da se izmakne, prestao je njegov protivpravni napad, pa
reakcija okrivljenog i zadavanje udarca  stisnutom pesnicom u predjelu glave,
nije bilo neophodno potrebno za odbijanje napada, jer je napad već bio prestao
u trenutku kada je okrivljeni uspio da se izmakne usled čega je i izbjegao da
mu oštećeni zada udarac. Iz navedenog proizilazi da je okrivljeni  oštećenom
zadao udarac stisnutom pesnicom u predjelu glave koji nije bio neophodno
potreban za odbijanje napada i da okrivljeni nije postupao u nužnoj odbrani.
Dakle, postupajući na način predstavljen u izreci presude, okrivljeni je
ostvario sva objektivna obilježja bića krivičnog djela - teška tjelesna
povreda iz čl. 151 st. 1 Krivičnog zakonika.  
Cijeneći subjektivni odnosno okrivljenog prema izvršenju krivičnog djela sud
je mišljenja da je okrivljeni  krivično djelo učinio postupajući sa
eventualnim umišljajem, odnosno bio je svjestan da zadavanjem udarca pesnicom
u predjelu glave oštećenom, istog može teško tjelesno povrijediti, pa je na to
pristao.  
Odlučujući se za krivičnu sankciju prema okrivljenom, sud je cijenio sve
olakšavajuće i otežavajuće okolnosti iz čl. 42. Krivičnog zakonika. Od
olakšavajućih okolnosti cjenjen je raniji život okrivljenog, jer isti nije
osuđivan. Otežavajućih okolnosti na strani okrivljenog nije bilo. Imajući u
vidu olakšavajuće okolnosti, a u nedostatku otežavajućih, ocijenjeno je da
prema okrivljenom nije potrebno izricanje efektivne kazne zatvora, te da će se
izricanjem uslovne osude prema okrivljenom u potpunosti postići svrha
izricanja uslovne osude i na taj način dovoljno uticati na okrivljenog da u
buduće ne vrši krivična djela.  
Na osnovu čl. 51. KZ, okrivljenom se u izrečenu uslovnu osudu uračunava
vrijeme provedeno u pritvoru od  07.06.2010. godine do 21.06.2010. godine,
ukoliko dodje do opozivanja uslovne osude.  
Oštećeni N.A.je u toku postupka postavio imovinsko pravni zahtjev. Medjutim,
kako činjenice utvrdjene u krivičnom postupku ne pružaju pouzdan osnov ni za
potpuno ni za djelimično presudjenje, a njihovo utvrdjivanje bi vodilo znatnom
odugovlačenju postupka, sud je oštećenog uputio da imovinsko pravni zahtjev
može ostvariti u parničnom postupku, shodno čl. 239. st. 2. ZKP-a.  
Odluka o troškovima zasniva se na odredbi čl. 229. ZKP-a. Dosuđeni iznos
odnosi se na troškove izrade nalaza i mišljenja sudskog vještaka medicinske
struke, dr K.N., troškove dopunskih nalaza istog vještaka u ukupnom iznosu od
852,50 eura (99,00 +170,50 +583,00), kao i troškove rada suda koji su
odmjereni prema trajanju, složenosti krivičnog postupka i imovinskim prilikama
okrivljenog.  
Sa izloženog odlučeno je kao u izreci presude.  
OSNOVNI SUD U BARU
 Dana, 01.03.2012. godine  
ZAPISNIČAR,
S U D I J A ,
  Amira Nikičić
Ljiljana Joković  
PRAVNA POUKA: Protiv ove presude može se izjaviti žalba Višem sudu u Podgorici
u roku od 15 dana od dana prijema pismenog otpravka, preko ovog suda, u dva
primjerka.  
DNA:  

1 x ODT
1 x okrivljeni,
1 x branilac okrivljenog
1 x oštećenom nakon pravosnažnosti
1 x spisi
