K br.  118/12  
U IME CRNE GORE  
OSNOVNI SUD U BARU, sudija Ljiljana Joković, kao sudija pojedinac, sa
zapisničarom Amirom Nikičić, u krivičnom predmetu okrivljene S.S., zbog
krivičnog djela – prevara iz čl. 244. st.3. u vezi st.1. Krivičnog zakonika,
po optužnici ODT iz Bara Kt.br. 433/09 od 21.02.2012. godine, koju je na
glavnom pretresu, nakon odustanka ODT-a iz Bara od iste, zastupao supsidijarni
tužilac V.D., nakon održanog glavnog javnog pretresa u prisustvu zastupnika
optužbe supsidijarnog tužioca V.D. i branioca okrivljene S.S., S.K.,  advokata
iz B., a u odsustvu okrivljene, dana 13.08.2012. godine donio je, a dana
15.08.2012. godine javno objavio  
PRESUDU  
Okrivljena  
S.S., JMBG..., rodjena....godine, sa prebivalištem u B, ul....;  
Na osnovu čl. 373 tč. 2 ZKP-a  
OSLOBAĐA SE OD OPTUŽBE  
Da je:  
Dana 06.12.2006.godine u Baru, u namjeri da sebi pribavi protivpravnu
imovinsku korist, lažnim prikazivanjem činjenica dovela u zabludu i navela
ovlašćeno lice - agenta za kredit u filijali ,,O.” banke u B., da joj na štetu
imovine oštećenog V.D., na osnovu falsifikovane dokumentacije odobri i isplati
kredit u iznosu od 7.000 eura, kod unaprijed stvorene namjere da kredit ne
vrati, na način što je uz zahtjev za odobrenje kredita dostavila i tri
administravine zabrane na primanja žiranata - oštećenog V.D. i Z.B., koje oni
nijesu potpisali, nakon čega joj je odobren i isplaćen kredit u iznosu od
7.000 eura, koji je zadržala za sebe, dok je banka zbog neispunjenja obaveze
vraćanja kredita od strane osumnjičene kao njegovog korisnika, iz sredstava
oštećenog žiranta V.D. kao solidarnog dužnika realizovala naplatu dospjelih
potraživanja;  
-čime bi izvršila krivično djelo -   prevara iz čl.244. st.3. u vezi st.l. Krivičnog zakonika.  
Jer nije dokazano da je učinila krivično djelo za koje je optužena.  
Troškovi krivičnog postupka padaju na teret budžetskih sredstava suda.  
O b r a z l o ž e n j e  
Optužnicom ODT iz Bara Kt.br. 433/09 od 21.02.2012.godine, stavljeno je na
teret okrivljenoj izvršenje krivičnog djela bliže opisanog u izreci
presude,pri čemu je zastupnik optužbe u završnoj riječi odustao od optužbe jer
u radnjama okrivljene nema elemenata bića krivičnog djela prevara, niti bilo
kojeg drugog krivičnog djela za koje se gonjenje preduzima po službenoj
dužnosti. Na glavnom pretresu održanom dana 25.07.2012. godine supsidijarni
tužilac V.D.je nakon odustanka ODT iz Bara od optužnice, shodno čl.60 st.1
ZKP-a izjavio da nastavlja gonjenje protiv okrivljene po istoj optužnici.  
Okrivljenoj S.S. je sudjeno u odsustvu na osnovu rješenja ovog suda Kv br.
188/12 od 28.06.2012. godine.  
U dokaznom postupku provedeni su sledeći dokazi: saslušani su supsidijarni
tužilac V.D., ovlašćeni predstavnik  “E.B.” D.Č., pročitani su Ugovor o
kreditu br. LD/06340/00161 od 06.12.2006.godine, zaključen izmedju „O.” i S.S.
iz B., administrativna zabrana na platu na ime V.D. od 06.12.2006. godine,
izjava za žiranta na ime Z.B.od 06.12.2006.godine, dopis JZU Dom zdravlja B.
br.201-1427/2 od 17.03.2010.godine, dopis L.B. AD B. br.2232 od
16.04.2010.godine,  dopis L.B. AD B. br.5312 od 18.10.2010.godine, izvod iz
matične knjige umrlih za Z.B. zaveden pod brojem 93 za 2011.godinu,  dopis JZU
Dom zdravlja B. br.201-3732/2 od 22.12.2011.godine i dopis E. AD P.,
br.1660/12 od 02.08.2012.godine.  
Supsidijarni tužilac V.D. je izjavio da poznaje S.S. preko njenog brata G.
koji je bio trener njegovog sina. Njemu se S.S. nikada nije obratila molbom da
joj bude žirant u nekom kreditu, pa istoj nikada nije ni pristao da bude
žirant za bilo koji kredit. Tokom 2004 godine je bilo priče na temu da bude
žirant njenom bratu G. i taj kredit u kome je  bio žirant je već isplaćen i to
je sve okončano. Nikada nije potpisao bilo koji dokument u  kojem bi bio
žirant za ovaj kredit, niti je znao da se taj kredit podiže ni u kojem iznosu
odnosno uopšte nije imao pojma da se tako nešto može desiti. Njoj nikada nije
dao svoju ličnu kartu, niti je potpisivao izjavu za žiranta ili
administrativnu zabranu. Zaista mu nije jasno kako je moglo da dodje do toga
da se administrativna zabrana sa njegovim podacima ovjeri u Luci B., u društvu
u kojem je 2007.godine radio i danas radi, jer se nije javljao luci, niti je
podnosio bilo kakav zahtjev za ovjeru administrativne zabrane. Nakon što
izvršio uvid dva dokumenta, izjavu i zabranu, pojasnio je da to nisu njegovi
potpisi iako su slični njegovom rukopisu. Za ovaj kredit je saznao kada su
počeli da mu odbijaju od ličnog dohotka iznos na ime rate za ovaj kredit i to
prvi put 23.10.2008.godine u iznosu od  92,00 eura i tako sve do današnjeg
dana. Odmah pošto je saznao sve ovo pošao je do O. i tada je saznao pravo
stanje, zapravo ko je podigao kredit. U banci je  saznao da su dva kredita
podignuta u roku od tri dana, te da je u oba ta kredita bio žirant. Jedan
kredit je bio 6.000 eura, a drugi 7.000 eura, ali odgovorno tvrdi da ni za
jedan ni za drugi nije potpisao, niti izjave, niti  zabrane i da nije  znao ni
za jedan, ni za drugi. Tog istog mjeseca se odmah obratio policiji i podnio
krivičnu prijavu. S.S. i njenog brata G. nije uspio da vidi i nadje, jer su
isti bukvalno nestali iz B.. Pretpostavlja da je G.iskoristio kopiju lične
karte za ovaj prvi kredit u kojem  mu je bio žirant od 2004.godine i na isti
način da je iskoristio i ostalu dokumentaciju za žiranta. Na glavnom pretresu
dana 13.08.2012. godine je izjavio da u svemu ostaje pri optužnici podignutoj
od strane ODT, te da se pridružuje krivičnom gonjenju i postavlja imovinsko
pravni zahtjev.  
Ovlašćeni predstavnik E. je u prethodnom postupku izjavio  da je pravilo banke
da se uz zahtjev za kredit  podnese i potrebna dokumentacija, i to
administrativne zabrane žiranata ovjerenje u firmama u kojima rade, a u
orginalu i izjave žiranata da prihvataju da budu žiranti po tom kreditu.
Administrativna zabrana se ovjerava u preduzeću u kojem se izdaje, dok izjava
žiranta sadrži samo potpis žiranta i njegove lične podatke sa kopijom lične
karte, ali se ista ne ovjerava niti u preduzeću, niti u nekom drugom organu.
S.S. je predala svu potrebnu dokumentaciju za mikro kredit u iznosu od
7.000,00 eura sa rokom otplate od tri godine u svrhu opreme. Nakon predaje
navedene dokumentacije u samoj banci se vrši provjera kreditne sposobnosti
zajmoprimca i žiranata. Provjera žiranta se radi na taj način što se preko
matičnog broja provjerava i utvrdjeno je da su žiranti prihvatljivi te da mogu
garantovati za ovu vrstu kredita. Predmetni kredit je isplaćen
06.12.2006.godine. Kredit može podići samo nosilac kredita pa je siguran da je
S.S.lično podigla novac na ime odobrenog kredita. Za ovaj kredit zajmoprimac
potpisuje prethodno predugovor, a potom i ugovor, a u trenutku isplate kredita
potpisuje na šalteru banke i priznanicu o isplati kredita. Od ovog kredita je
isplaćena 21 rata odnosno 5993,40 eura od kojeg iznosa dio ide na glavnicu, a
dio na kamatu i to je sve od samog zajmoprimca. Budući da nakon isplate
naprijed navedenog iznosa S.S. nije uplaćivala dospjele rate pokrenuta je
procedura prinudne naplate preko žiranta nakon čega su počele da  žirantima
odbijaju na osnovu njihove mogućnosti tj. primanja, odredjeni iznosi sa
njihovih ličnih primanja. U ovom kreditu su postojala tri žiranta. Kada stupe
na snagu administrativne zabrane onda se vrši naplata solidarno od svih
žiranata. U ovom slučaju jedan od žiranata nije bio kreditno sposoban, te se
od istog nije mogla vršiti naplata na ime isplaćenog kredita, te mu je poznato
da su se vršila od dva žiranta koji su bili zaposleni jedan u Luci B., a drugi
u Dom zdravlja, sve do 09.02.2009.godine. Od dva žiranta se uplatilo na ime
ovog kredita i to 832,00 eura od V.D. zaposlenog u Luci B. sada Kontejnerski
terminal i 140,00 eura i od Š.V. zaposlene u Domu zdravlja B.. Budući da nije
siguran da li je cjelokupan iznos od 832,00 eura obustavljen žirantu V.D. jer
u istoriji otplate zajma ne stoje imena žiranata već samo nazivi preduzeća
odnosno firme i iznos koji se naplaćuje od preduzeća-društva u konkretnom
slučaju Luke B., budući da su u Luci B. bila zaposlena dva žiranta i to V.D.i
Z. B.. Trenutni dug po ovom kreditu i to po osnovu glavnice i kamate iznosi
3.078,48 eura. Nije moguće da S.S. nije potpisala ugovor i potvrdu o podizanju
novca. Osim toga ona je treća generacija klijenata, što znači da je prije ovog
kredita bila njihov klijent i prethodno uredno izmirivala svoja dva prethodna
kredita u kojima su kao i u ovom trećem žiranti bili ista lica. Dakle, malo je
vjerovatno da nisu znali za ovaj treći kredit i da nisu potpisali ove izjave,
a posebno s toga što je nemoguće iskoristiti izjave iz prethodnih kredita za
naredni zbog datuma ovjere i nemoguće je uzeti orginal dokumenta iz njihove
arhive i ista koristiti za sledeći kredit, a i radi se o različitim iznosima
kako i u prethodna dva i ovog trećeg kredita, a posebno s toga što nikakve
korekcije korektorom u izjavama ne bi bile prihvaćene od strane njihove pravne
službe. U prilog navoda o naplati na ime kredita od strane žiranata dostavlja
transakcije kroz račun klijenta, istoriju otplate sa ostatkom duga na današnji
dan. Zahtjev za dodjelu kredita uz svu potrebnu dokumentaciju u vidu zabrana i
izjava žiranata podnosi klijent i žiranti nisu dužni da dolaze u banku ali kao
što je prethodno opisao zabrane moraju biti ovjerene i u orginalu predate
banci, dok izjave moraju biti potpisane od strane žiranta, mora se u izjavi
unijeti ime klijenta, iznos kredita, datum davanja izjave i sve druge potrebne
pojedinosti o predmetnom kreditu uz kopiju lične karte žiranta.  
Iz Ugovora o kreditu br. LD/06340/00161 od 06.12.2006.godine, zaključen
izmedju „O.” i S.S. iz B. proizilazi da je isti zaključen dana
06.12.2006.godine izmedju “O.” AD P., kao davaoca kredita i S.S., kao
korisnika kredita, u iznosu od 7.000,00 eura, u svrhu opreme,sa rokom otplate
od 36 mjeseci .  
Iz  administrativne zabrana na platu na ime V.D.od 06.12.2006. godine
proizilazi da je okrivljenoj S.S., kao korisniku kredita, na mjestu za žirante
naveden kao žirant V.D..  
Iz izjave za žiranta na ime Z.B. od 06.12.2006.godine proizilazi da je
okrivljenoj S.S., kao korisniku kredita, na mjestu za žirante naveden kao
žirant Z.B. Iz dopisa JZU Dom zdravlja B. br.201-1427/2 od 17.03.2010.godine
proizilazi da je u  djelovodne knjige pod brojem 4684 izvršena ovjera
administrativne zabrane na ime Š.V..  
Iz dopisa L. AD B. br.2232 od 16.04.2010.godine proizilazi da V.M. D. u Luci
B.  ne posjeduju  kopiju djelovodne knjige u kojoj je izvršena ovjera
administrativne zabrane od 06.12.2006. godine, na ime V.M.D..  
Iz   dopisa L. AD B. br.5312 od 18.10.2010.godine proizilazi da se u Luci B.
nije vršila ovjera administrativnih zabrana u djelovodnoj knjizi.  
Iz izvoda iz matične knjige umrlih za Z.B.zaveden pod brojem 93 za 2011.godinu
proizilazi da je B.Z. JMBG … preminuo dana 27.01.2011. godine.  
Iz dopisa JZU Dom zdravlja B. br.201-3732/2 od 22.12.2011 .godine proizilazi
se iz fotokopije administrativne zabrane, koju su dostavili u prilog akta,
vidi da je administrativne zabrane na ime Š.– M.V. ovjerila tadašnja
direktorica JZU Doma zdravlja B. dr A.K..  
Iz  dopisa E. AD P., br.1660/12 od 02.08.2012.godine proizilazi da u vezi
kredita broj LD/06340/00161 čiji je korisnik S.S., a koji je isplaćen dana
06.12.2006. godine u iznosu od 7.000.00 €, prije nego što su aktivirane
administrativne zabrane na lične dohodke žiranata ukupno je uplaćeno 21
mjesečni anuitet.Ne može se izjasniti ko je uplaćivao mjesečne anuitete
obzirom na činjenicu da to može činiti bilo ko u ime drugoga. Kredit je bio
obezbeđen sa tri žiranata, i to: V.D. i Z.B. (koji je preminuo) koji su bili
zaposleni u Luci B. (kasnije AD “K. i G.” ) i Š.M.V.koja je bila zaposlena u
Domu Zdravlja u B.. Od žiranata su naplaćeni sledeći iznosi: V.D. - 2.393.00
eura (od 04.11.2008. godine do 02.08.2012. godine), Š.M.V. -  140.00 eura (od
23.01.2009. godine do 11.02.2009. godine) i od Z.B.  nije bilo uplata.  
Sud je donio rješenje da se neće pribavljati izvod iz kaznene evidencije za
okrivljenu S.S., obzirom da sudu nisu dostavljeni bliži podaci za istu, te da
sud ne može utvrditi gdje je tačno rodjena okrivljena S.S..  
Ocjenom izvedenih dokaza nije utvrđeno da je okrivljena S.S. učinila krivično
djelo koje joj je stavljeno na teret.  
U toku postupka je utvrđeno da je okrivljenoj dana 06.12.2006.godine u Baru,
kao korisniku kredita kod ,,O. u B., isplaćen  kredit u iznosu od 7.000 eura,
sa rokom otplate od 36 mjeseci, te da je ista uz zahtjev za odobrenje kredita
dostavila i tri administrativne zabrane na primanja žiranata - oštećenog V.D.,
Z.B. i Š.M.V., nakon čega joj je odobren i isplaćen kredit u iznosu od 7.000
eura, koji je zadržala za sebe.Takođe je u toku postupka nesporno utvrđeno da
je okrivljena kao zajmoprimac ,odnosno korisnik kredita isplatila 21 ratu,
odnosno 5993,40 eura na ime kredita ,te da  nakon isplate iznosa od 5993,40
eura okrivljena S.S. nije više uplaćivala dospjele rate ,nakon čega je
pokrenuta procedura prinudne naplate preko žiranta  i to od žiranata V.D. od
04.11.2008. godine,  a od žiranta Šapić Milosavljević Viloete od 23.01.2009.
godine, dok od žiranta Z.B.  nije bilo uplata. Dakle, banka je zbog
neispunjenja obaveze vraćanja kredita od strane okrivljene S.S. kao njegovog
korisnika, iz sredstava oštećenog žiranta V.D., kao i Š.M.V. kao solidarnih
dužnika realizovala naplatu dospjelih potraživanja.  
Navedeno činjenično stanje utvrđeno je iz rezultata glavnog pretresa. Naime,iz
iskaza ovlašćenog predstavnika “E.” AD P.Č.D., a koji iskaz je sud cijenio kao
jasan, objektivan i uvjerljiv je nesporno utvrđeno da je predmetni kredit
isplaćen dana 06.12.2006.godine okrivljenoj  S.S. kao korisniku kredita koja
je  lično podigla novac na ime odobrenog kredita,te da je od ovog kredita od
zajmoprimca odnosno okrivljene S.S. isplaćena 21 rata odnosno 5993,40 eura od
kojeg iznosa dio ide na glavnicu, a dio na kamatu ,te da budući da nakon
isplate naprijed navedenog iznosa okrivljena S.S. nije uplaćivala dospjele
rate pokrenuta je procedura prinudne naplate iz sredstava oštećenog žiranta
V.D., kao i Š.M.V., kao solidarnih dužnika. Iskaz ovlašćenog predstavnika “E.”
AD P. Č.D. potvrđen je sadržinom provedenih pismenih dokaza i to: Ugovora o
kreditu br. LD/06340/00161 od 06.12.2006.godine, zaključen izmedju „O.” i S.S.
iz Bara, uvidom u administrativne zabrana na platu na ime V.D. od 06.12.2006.
godine, izjave za žiranta na ime Z.B. od 06.12.2006.godine, kao i dopisa E. AD
P., br.1660/12 od 02.08.2012.godine.  
Prema tome, predmetni ugovor o kreditu između oštećene „O. " u B.  i
okrivljene S.S. zaključen je dana 06.12.2006.godine sa rokom otplate kredita
od  36 mjeseci , a okrivljena  je otplaćivala kredit od 06.12.2006.godine
godine do 04.11.2008. godine od kada je pokrenuta  procedura prinudne naplate
iz sredstava oštećenog žiranta V.D. i isplatila iznos od 5993,40 eura, što
znači da je isplatila više od polovine dobijenog kredita.  
Međutim, podignutom optužnicom okrivljenoj S.S. je, između ostalog, stavljeno
na teret da je krivično djelo prevara iz čl.244. st.3. u vezi st.l. Krivičnog
zakonika, učinila sa opisom radnji da je okrivljena dovodeći u zabludu
ovlašćena sužbena lica "O. " u B. ,da joj na štetu imovine lica označenih kao
žiranti odobri kredit u iznosu od 7000,00 eura, kod unaprijed stvorene namjere
da isti nikada ne vrati,da bi nakon toga banka zbog neispunjenja ugoverenih
obaveza ,vraćanja kredita,od sredstava oštećenog žiranta V.D. realizovala
naplatu dospjelih potraživanja, a sve u namjeri da sebi pribavi protivpravnu
imovinsku korist. Za postojanje krivičnog djela prevara neophodno je da je
izvršilac u momentu zaključenja ugovora postupao sa inkriminisanom namjerom,
to jest sa sviješću da unaprijed zna da svoje obaveze neće da izvrši. Takođe,
neophodno je da neistinito prikazivanje činjenica mora biti podobno da
okrivljeni  dovede u zabludu drugoga da nešto učini na štetu svoje imovine,
sve u cilju sticanja protivpravne imovinske koristi. Međutim, kako se iz
provedenih dokaza nesumnjivo utvrđuje da je ugovorni odnos između „O. ” u B. i
okrivljene trajao tri godine ,a da je okrivljena sve do 04.11.2008. godine
izmirivala obaveze po kreditu, te da je od navedenog datuma prestala sa
plaćanjem kredita, to sud zaključuje da okrivljena nije postupala sa unaprijed
stvorenom prevarnom namjerom da podignuti kredit nikad ne vrati, kako joj je
stavljeno na teret, a što je odlučna činjenica za utvrđenje da li u konkretnom
slučaju u radnjama okrivljene stoji krivično djelo prevara iz čl.244. st.3. u
vezi st.l. Krivičnog zakonika. Kako nije dokazano da je okrivljena učinila
krivično djelo za koje je optužena, to je  sud okrivljenu primjenom čl.373
tač.2 ZKP-a  oslobodio  od optužbe.  
Sud je ostale provedene dokaze cjenio kao irelevantne, jer navedeni dokazi
nisu od uticaja na drugačije presuđenje u ovoj krivično – pravnoj stvari.  
Odluka o troškovima krivičnog postupka zasniva se na odredbi čl. 230 st.1
ZKP-a, zbog čega troškovi krivičnog postupka padaju na teret budžetskih
sredstava suda.  
Na osnovu izloženog odlučeno je kao u izreci presude.  
OSNOVNI SUD U BARU
Dana  15.08.2012. godine  
ZAPISNIČAR,
S U D I J A
 Amira Nikičić
Ljiljana Joković  
PRAVNA POUKA: Protiv ove presude može se izjaviti žalba Višem sudu u Podgorici
u roku od 15 dana od dana prijema pismenog otpravka, preko ovog suda u dva
primjerka.  
Dna:
-1 x spisi,
-1 x supsidijarnom tužiocu  V.D.
-1 x branilac po službenoj dužnosti adv. S.K.
-1 x okrivljenoj na oglasnoj tabli,  