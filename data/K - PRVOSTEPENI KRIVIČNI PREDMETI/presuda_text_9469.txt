K br. 31/10  
U IME NARODA  
OSNOVNI SUD U BARU,  sudija Ljiljana Joković, kao sudija pojedinac, sa
zapisničarom Amirom Nikičić, u krivičnom predmetu okrivljenog Š.S., zbog
krivičnog djela  šumska krađa iz čl. 324 st.2 u vezi st.1. Krivičnog zakonika,
po optužnom predlogu Osnovnog državnog tužilaštva u Baru Kt. br. 463/09 od
07.09.2009.godine, nakon održanog glavnog javnog pretresa u prisustvu
zastupnika optužbe Đikanović Predraga,  okrivljenog i branioca okrivljenog
D.H., advokata iz B., dana 08.02.2011. godine donio je, a dana 10.02.2011.
godine  javno objavio  
P R E S U D U  
Okrivljeni Š.S., od oca M. i majke M., rođene S., rođen ...godine u B., gdje
je i stalno nastanjen, naselje..., po zanimanju radnik, pismen, neoženjen,
neosuđivan,  
Na osnovu čl. 363. tč. 3 ZKP-a  
OSLOBAĐA SE OD OPTUŽBE  
Da je:  
Dana 27 avgusta 2009 godine, u reonu planine Sutorman, u mjestu zvanom Đoleza,
Opština Bar, u državnoj šumi, radi krađe oborio 17 komada hrastovih stabala, u
kubnoj masi od 11,53 m3 i time pričinio štetu oštećenoj Uprava za šume
Pljevlja -Područna jedinica Kotor - Ispostava Bar, u iznosu od 207, 54 eura;  
-čime bi učinio krivično djelo- šumska krađa iz čl. 324 st.2 u vezi st.l Krivičnog zakonika,  
Jer nije dokazano da je učinio djelo za koje je optužen.  
Oštećena Uprava za šume Pljevlja – Područna jedinica Kotor – Ispostava Bar se
radi ostvarivanja imovinsko pravnog zahtjeva upućuje na parnični postupak.  
Troškovi krivičnog postupka padaju na teret budžetskih sredstava suda.  
O b r a z l o ž e nj e  
Optužnim predlogom Osnovnog  državnog tužilaštva  u Baru Kt.br. 463/09 od
07.09.2009. godine stavljeno je na teret okrivljenom izvršenje krivičnog djela
bliže opisanog u izreci presude.  
Okrivljeni je u svojoj odbrani u bitnom naveo da je tačno da je on oborio 17
komada hrastovih stabala, ali to je bilo 7-8 dana prije datuma koji je naveden
u optužnom predlogu. On je sva ta drva brao na jednom mjestu, u mjestu zvanom
Djoleza i tačno je da je u pitanju 17 komada hrastovih stabala. Kada je ih
oborio, pozvao je momke sa konjima, koji su spustili ova drva nekih 20 m na
put gdje se može prići kamionom. Ta drva su stajala pored puta od četvrtka do
utorka. On je došao u utorak da pokupi ta drva i da ih kamionom odveze za Bar.
U šumi su bila ostala još neka drva koja nisu mogli spustiti istog dana i to 4
m drva. Dana 27.08.2009.godine zatekao ga je kontrolor Š.D. pored tih drva na
putu. On nije ta stabla oborio da bi ih ukrao, jer da je htio da ih ukrade to
je mogao da uradi, već se nadao da će se sresti sa šumarom i da će izvršiti
uplatu i tako da plati drva. Š. je stopirao tu rabotu, jer su mu do tada već
bili utovarili pola kamiona i onda su istovarili sva drva. On je onda u petak
došao da da izjavu u Šumsko u Baru i tu je potpisao zapisnik kod njih i
dogovorio se sa njima da kupi ta drva. U ponedeljak je došao, platio 17 komada
hrastovih stabala za iznos od 157,30 eura. Prema tome, on je na kraju ta ista
drva platio Upravi za šume. Drva su otkupljena na ime njegovog brata, jer mu
nije bilo dozvoljeno da ih otkupi na svoje ime. Na glavnom pretresu dana
13.12.2010.godine  je u bitnom naveo da  mu je Z.N. koji radi kao šumar rekao
usmeno prije nego što je posjekao ova drva da može da ide i da bere ova drva i
da izvrši uplatu. Tada mu je rekao da može i naknadno da izvadi papire kao što
se to dešavalo i ranijih godina. Dalje je naveo da je on zaposlen, radi u Ž.B.
i prima platu oko 250 eura, a ranije je primao i 300 eura, kako koji mjesec.
Od imovine nema ništa što se vodi na njegovo ime i nema nikakvih drugih
prihoda, osim plate koju prima.  Živi u zajednici sa majkom i tri brata i
njihovim porodicama. Nije oženjen, nema djecu, tako da nema obavezu da
izdržava nikog. Ova drva je brao za kućnu upotrebu.  
U dokaznom postupku provedeni su sledeći dokazi: pročitani su iskazi
predstavnik oštećene Uprave za Šume Pljevlja –PJ Kotor-Ispostava Bar D.Ž.,
svjedoka Š.D.,  saslušan je svjedok N.Z. ,pročitani su zapisnik o izvršenom
pregledu šuma na reonu Uprave za šume Pljevlja Ispostava Bar od
27.08.2009.godine, izvod iz KE za okrivljenog pribavljen od UP PJ Bar br.
24-03/3 - 245/09-72187 od 15.09.2009.godine, otpremnica od  01.09.2009.godine
i od 09.09.2009.godine i uplatnica od 01.09.2009.godine na ime Š.S..  
Predstavnik oštećene Uprave za Šume Pljevlja –PJ Kotor-Ispostava Bar D.Ž. je
izjavio da se po planovima koji se prave u Upravi za šume odrede reoni gdje
može da se sjeku drva za tu godinu. Mjesto Djoleza nije bilo odredjeno kao
mjestu gdje se može sjeći šuma za ovu godinu. Tačno se odredi koliko kubika
šume može da se isječe na odredjenoj površini, a to rade njihova stručna lica.
S. je napravio grešku što nije došao da pita gdje se može sjeći šuma. S. nije
poznat kao šumokradica. Prethodnih godina je S. sjekao drva u svom vlasništvu.
Javljao se svake godine i donosio posjedovni list da je vlasnik te šume i
uvjek se javljao. Ove godine je napravio grešku nije se javio, a ušao je u
državnu šumu, gdje ove godine nije bila predvidjena sječa. Ranijih godina u
mjestu Djolez je bila predvidjena sječa šuma. Uprava šuma prethodno markira
drva koja su predvidjena za sječu, i na licu mjesta šumar usmeno daje dozvolu
i vrši otpremu drva, a na licu mjesta lice koje vrši sječu šuma vrši uplatu u
skladu sa kubniturom drvne mase i dobije propratni dokument-propratnicu ili
otpremnicu čime se potvrdjuje da je regularno posjekao šumu. Tačno je da je S.
Upravi platio  drva koja je posjekao i kupio ih, a iz razloga što su ta drva
već posječena, a Uprava šume nije u mogućnosti da iznesu ta drva. Smatrali su
da je cjelishodno da se prodaju S. ta drva, kad su već posječena. On se kao
predstavnik oštećene Uprave za šume pridružio krivičnom gonjenju protiv Š.S. i
tražio naknadu štete u iznosu od 207,54 eura, a s obzirom da je platio onih
100 % tj. 103,77 eura potražuju  razliku do 207, 54 eura.  
Svjedok Š.D., šumarski tehničar, je izjavio da je dana 27.08.2009.godine Š.S.
zatečen u sječi šume u mjestu Djolez i tada je utvrdjeno da je posječeno 11,53
m3 drveta, a na licu mjesta je bio vozač kamiona S.A.. On je zapravo S.
zatekao prilikom utovara posječenih stabala u kamion. Odatle su pošli na lice
mjesta, odnosno gore u šumu gdje je S. posjekao ta stabla, a lično mu je S.
pokazao gdje je izvršio tu sječu. On ga nije mnogo ništa ni pitao šta radi tu,
već je samo konstatovao stanje da je posječeno toliko stabala. U kamionu je
bilo utovareno oko 4 metra prostorna, ostatak je bio ispred kamiona, a dio
posječenih stabala se nalazio u šumi. Takođe je naveo da  misli da su oni tog
dana donijeli ta drva do puta. Inače šumu redovno obilazi lugar, koji je
zadužen za taj reon i lugar ga nije obavijestio da je vidio bilo kakva drva na
tom mjestu prethodnih dana. Njegova obaveza bi bila, kada bi vidio da neka
drva stoje pored puta oborena, da o tome obavijesti Upravu za šume.  
Svjedok N.Z. je izjavio da radi kao šumar u preduzeću Uprava za šume Pljevlja
Ispostava Bar. Njegov posao je da vrši kontrolu i nadzor u slučaju
nedozvoljene sječe šuma, zaštite šuma i slično. Takodje njegov posao se
sastoji u tome ukoliko lice ima dozvolu za sječu šume vrši kontrolu gdje to
lice smije da vrši sječu šume. On je odgovorno  lice koje kada su u pitanju
privatne šume može nekom pravatnom licu da odobri sječu šume. Medjutim, u
konkretnom slučaju se radilo o državnoj šumi tako da nije bio ovlašćeno lice
koje je moglo da nekom odobri sječu šume, bez prethodno pribavljenih papira i
dozvole. Ovdje prisutni Š.S. je prije avgusta mjeseca 2009 godine došao kod
njega i on mu je dao  usmeno odobrenje za sječu šume, ali u privatnom djelu,
stim što je  Š.S. bio u obavezi da mu naknadno isplati to.Š.S. je izvršio
sječu šume u mjestu koja se graniči sa privatnom šumom i vjerovatno je
pogrešio mjesto gdje treba da sječe.  Dakle, Š. je  on lično odobrio sječu
šume ali u privatnoj šumi, a ne u državnoj, ali kako drva nisu bila obilježena
vjerovatno je isti pogrešio mjesto gdje treba da se vrši sječa šume. Takodje
je izjavio da  je Š.S.  godinu dana  prije ovog dogadjaja ,kao i ranijih
godine   izvršio sječu šume  ali u privatnoj  šumi i uz dozvolu i naknadno je
vršio uplate za sječu  . Njegova obaveza je da kada licu odobri sječu šuma na
licu mjesta podje sa tim licima i pokaže dio odnosno mjesto gdje smije da se
izvrši sječa šume, medjutim,  sa okrivljenim Š.S. nije bio na licu mjesta, jer
je u tom momentu bio u Bijelom Polju da posjeti roditelje.  On je Š.S.
odobrio da izvrši sječu šume u privatnoj šumi koja je vlasništvo V.M..
Naknadno je saznao na kom mjestu je okrivljeni izvršio sječu šume. Š.D. koji
je zatekao okrivljenog na lice mjesta kako vrši sječu šume obavjestio  ga je o
ovom slučaju. Mjesto gdje je sječu šume u prethodnoj godini - 2008 godine
okrivljeni izvršio sječu misli da je bila uz samu granicu uz privatnu šumu.
Okrivljenom nije pokazao mjesto,  stim što mu je pojasnio da može da izvrši
sječu šume na mjestu gdje je i prošle godine izvršio sječu.Mjesto na kom je
okrivljeni izvršio sječu šume se nalazi na udaljenosti od nekih 15 -20 m od
mjesta gdje je prošle godine sjekao šumu. Na terenu nema tačne vidljive
granice izmedju državne i privatne šume.  
Iz zapisnika o izvršenom pregledu šuma na reonu Uprave za šume Pljevlja
Ispostava Bar od 27.08.2009.godine proizilazi je da je dana 27.08.2009.godine
prilikom obilaska reona na području Sutormana Š.D. zatečen Š.S. kako vrši
bespravnu sječu hrastovih stabala, ukupno 11,53 m3, bez prethodnog odobrenja i
izvršene doznake.  
Iz  izvod iz KE za okrivljenog pribavljen od UP PJ Bar br. 24-03/3 -
245/09-72187 od 15.09.2009.godine utvrđuje se da imenovani nije osuđivan.  
Iz  otpremnica od  01.09.2009.godine i od 09.09.2009.godien i  uplatnice od
01.09.2009.godine, na ime Š.S.,utvrđeno je da je Š.S. dana 01.09.2009.godine
Upravi šume Crne Gore Pljevlja za posječene drvne sortimente ukupne kubne mase
11,53 m3, uplatio 157,30 eura.  
Ocjenom izvedenih dokaza nije dokazano da je okrivljeni učinio krivično djelo
koje mu je stavljeno na teret. Okrivljeni u svojoj odbrani ne priznaje
izvršenje krivičnog djela u bitnom navodeći da je tačno da je izvršio obaranje
17 komada hrastovih stabala u šumi u reonu Sutorman u mjestu zvanom Đoleza,
ali on nije ta stabla oborio da bi ih ukrao, jer da je htio da ih ukrade to je
mogao da uradi, već se nadao da će se sresti sa šumarom i da će platiti
posječena drva. Za posječena stabla  je naknadno  platio Upravi za šume. Dalje
je naveo da   mu je Z.N. koji radi kao šumar dao usmeno odobrenje prije nego
što je posjekao predmetna  drva da može da ide i da bere ova drva a da će
uplatu izvršiti naknadno i  da  će sve  papire izvaditi naknadno,  kao što se
to dešavalo i ranijih godina, te da nije znao da bere  u državnoj šumi, jer je
i ranijih godina na tom mjestu brao drva. Sud je u cjelosti prihvatio odbranu
okrivljenog.  
U postupku je utvrđeno da je okrivljeni dana 27 avgusta 2009 godine, u reonu
planine Sutorman, u mjestu zvanom Đoleza, Opština Bar, u državnoj šumi, oborio
17 komada hrastovih stabala, u kubnoj masi od 11,53 m3.  
Okrivljenom je stavljeno na teret da je radi krađe oborio predmetna stabla i
time pričinio štetu oštećenoj Uprava za šume Pljevlja -Područna jedinica Kotor
- Ispostava Bar, u iznosu od 207, 54 eura. Za postojanje krivičnog djela
šumska kradja iz čl. 324. st.2. u vezi st.1. KZ, neophodno je da  izvršilac  u
državnoj šumi radi kradje obori  stabla, dakle, neophodno je da izvršilac
postupa sa inkriminisanom namjerom, tj.sa sviješću da unapred zna da radi
kradje obara stabla u tudjoj – državnoj šumi. Medjutim, iz izvedenih dokaza
nesumnjivo je utvrdjeno da  na strani okrivljenog nije postojala takva
namjera, jer se on  ne bi sa N.Z.,  koji radi kao šumar  u  preduzeću Uprava
za šume Pljevlja -Ispostava Bar, predhodno dogovorio da će mu za posječena
stabla platiti naknadno kao što je radio i prethodnih godina. Iz iskaza
svjedoka D.Ž.proizilazi da okrivljeni Š. S. nije poznat kao šumokradica, te da
je i ranijih godina sjekao drva uz dozvolu, a  u mjestu Djolez je  ranijih
godina bila predvidjena sječa šuma, dok je iz iskaza svjedoka N.Z. utvrđeno da
je okrivljenom on lično odobrio  sječu šume na mjestu gdje je i prošle godine
izvršio sječu, te da okrivljenom on lično nije pokazao mjesto gdje može da
izvrši sječu šume i nije bio sa njim na lice mjesta jer se nalazio u Bjelom
Polju. Isti svjedok je pojasnio da  se mjesto na kom je okrivljeni izvršio
sječu šume  nalazi na udaljenosti od nekih 15 -20 m od  mjesta gdje je godinu
dana ranije  okrivljeni sjekao šumu i da na terenu nema tačne vidljive granice
izmedju državne i privatne šume, te da je okrivljeni pošto drva nisu bila
obilježena vjerovatno pogrešio mjesto gdje treba da se vrši sječa šume. Sud je
iskaz svjedoka N.Z. cjenio kao jasan i objektivan, pa mu je poklonio punu
vjeru. Dakle, odbrana okrivljenog je potvrdjena u bitnim činjenicama sa
iskazom svjedoka N.Z.. Dovođenjem u međusobnu vezu iskaze navedenih svjedoka
sa odbranom okrivljenog proizilazi da je predmetni događaj  posledica
činjenice da je okrivljeni mislio da drva bere u privatnoj šumi kao što je to
činio i ranijih godina, po odobrenju šumara N.Z., a ovo posebno kod činjenice
jer na  terenu nema  tačne vidljive granice izmedju državne i privatne šume,
kao i da je ranijih godina u mjestu Djolez bila predvidjena sječa šume.  
Da je radnik-šumar  Uprave za šume Pljevlja, N.Z., izašao na lice mjesta  sa
okrivljenim i pokazao gdje tačno okrivljeni smije da vrši sječu šume, a što je
bila i njegova obaveza, a ne da da usmenu saglasnost da  okrivljeni može da
izvrši sječu šume na mjestu gdje je i prošle godine izvršio sječu, a na kom
mjestu je  ranijih godina bila dozvoljena sječa, ne bi se desio predmetni
događaj.  
Da bi konstrukcija navedena u optužnom predlogu bila osnovana, bilo bi
potrebno da je okrivljeni sve radnje preduzimao sa unaprijed stvorenom
namjerom, dakle, za krivicu je potreban umišljaj, koji obuhvata svijest da se
obaranje stabla vrši u tudjoj – državnoj šumi, radi kradje, koja po ocjeni
suda u konkretnom ne postoji, već je krivični postupak posledica neažurnog
postupanja radnika Uprave za šume Pljevlja i nesmotrenosti okrivljenog
prilikom  dogovora sa šumarom N.Z.. Nedostatak namjere, odnosno svijesti kod
okrivljenog da u državnoj šumi radi kradje obara stabla, vidi se i iz
činjenice da je okrivljeni i ranijih godina sjekao drva uz dozvolu, na istom
mjestu, te da je posječena stabla u cjelosti isplatio, a što su saglasno
potvrdili saslušani svjedoci D.Ž. i  N.Z..  
Kako nije dokazano da je okrivljeni učinio krivično djelo donijeta je presuda
kojom se oslobađa od optužbe na osnovu čl. 363. tč. 3 ZKP-a.  
Sud je cjenio i ostale provedene dokaze i to: iskaz svjedoka Š.D. i   zapisnik
o izvršenom pregledu šuma na reonu Uprave za šume Pljevlja Ispostava Bar od
27.08.2009.godine,ali je našao da isti nisu od uticaja za drugačije presuđenje
u ovoj krivično pravnoj stvari.  
Oštećena Uprava za šume Pljevlja – Područna jedinica Kotor – Ispostava Bar je
postavila imovinsko pravni zahtjev, a kako je sud donio presudu kojom se
okrivljeni oslobadja od optužbe, to je shodno čl. 212. st.3. ZKP-a oštećenu
uputio da imovinsko pravni zahtjev može ostvariti u parničnom postupku.  
Odluka o troškovima krivičnog postupka zasniva se na odredbi čl. 203. st.1
ZKP-a, zbog čega troškovi krivičnog postupka padaju na teret budžetskih
sredstava suda.
Sa izloženog sud je odlučio kao u izreci presude.  
OSNOVNI SUD U BARU
Dana 10.02.2011. godine  
ZAPISNIČAR,
S U D I J A
Amira Nikičić
Ljiljana Joković  
PRAVNA POUKA: Protiv ove presude može se izjaviti žalba Višem sudu u Podgorici
u roku od 8 dana od dana prijema pismenog otpravka, preko ovog suda u dva
primjerka.
DN-a
1 x spisi
1 x ODT
1 x okrivljenom
1 x braniocu okrivljenog
1 x oštećenom  