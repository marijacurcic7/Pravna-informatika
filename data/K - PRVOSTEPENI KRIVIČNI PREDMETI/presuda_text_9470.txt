K. broj 15/11  
U IME CRNE GORE  
OSNOVNI SUD U BARU, sudija Ljiljana Joković, kao sudija pojedinac, sa
zapisničarom Amirom Nikičić, u krivičnom predmetu okrivljenog T.Ž., zbog
krivičnog djela – utaja iz čl. 243. st.1. Krivičnog zakonika, po optužnom
predlogu Osnovnog državnog tužilaštva iz Bara Kt. br. 520/08 od 24.01.2011.
godine, nakon održanog glavnog javnog pretresa u prisustvu zastupnika optužbe
savjetnika kod Osnovnog državnog tužioca u Baru Azre Cama i okrivljenog,  dana
15.09.2011 godine donio je, a dana  16.09.2011.godine javno objavio  
PRESUDU  
Okrivljeni T.Ž., od oca V. i majke M. rodjene B., rodjen 02. 09. 1967. godine
u K., sa prebivalištem u B. - ...- P., radnik, oženjen, otac dvoje djece,
završio srednju školu lošeg imovnog stanja, osudjivan I to presudom Opštinskog
suda Prijepolje K. 62/04 od 25. 04. 2006 godine, za KD iz člana 195/1 KZ
izrečena kazna tri mjeseca zatvora uslovno za jednu godinu, presudom Osnovnog
suda Bar K. 77/08 od 05. 02. 2009 godine za KD iz člana 221/1 KZ izrečena
kazna 600,00 eura, presudom Osnovnog suda Bar K. 447/09 od 26. 11. 2009
godine, za KD iz člana 221/1 KZ izrečena kazna dva mjeseca zatvora, presudom
Osnovnog suda Bar Kv. Br. 171/10 od 11. 05. 2010 godine, preinačavaju se
presude OS Bar K. 77/08 od 05. 02. 2009 godine i presuda OS Bar K. 447/09 od
26. 11. 2010 godine, u pogledu odluke o kazni na jedinstveni kaznu trajanja od
dva mjeseda i deset dana. Kaznu izdržao od 04. 05. do 14. 07. 2010 godine.  
Na osnovu čl.373.tač.2 ZKP-a  
OSLOBAĐA SE OD OPTUŽBE  
Da je :  
U martu mjesecu 2008. godine u Čanju, Opština Bar, u namjeri da sebi pribavi
protivpravnu imovinsku korist, prisvojio tudju pokretnu stvar koja mu je
povjerena - metalni kontejner za stanovanje dimenzija 7,15x2,45 m, sa
inventarom: 4 metalna kreveta sa dušecima, 4 jastuka, 8 komada ćebadi, 8
komada šaršafa, 4 dupla drvena ormara, plastični sto sa dvije stolice i drveni
sto sa dvije metalne stolice, ukupne vrijednosti 2.032,00 eura, vlasništvo
oštećenog "P." iz K., na način što je isti, nakon što ga je dobio na
korišćenje od Udruženja boraca rata 1990. godine Republike Srbije, na čijem
zemljištu je oštećena "P.t" po ugovoru o zakupu držala pomenute stvari, prodao
P. Ž. iz P., za iznos od 1.000,00 eura,  
-čime bi učinio krivično djelo - utaja iz čl. 243 st. 1. Krivičnog zakonika.  
Jer nije dokazano da je učinio  djelo za koje je optužen.  
Oštećeni L.M. se radi ostvarivanja imovinsko pravnog zahtjeva upućuje na
parnični postupak.  
Troškovi postupka padaju na teret budžetskih sredstava suda.  
O b r a z l o ž e n j e  
Optužnim predlogom Osnovnog državnog tužilaštva u Baru Kt.br. 520/08 od
24.01.2011. godine, stavljeno je na teret okrivljenom izvršenje krivičnog
djela bliže opisanog u izreci presude.  
Okrivljeni T.Ž. je u pretkrivičnom postupku u bitnom naveo da je bio  zaposlen
kao noćni čuvar u Udruženju boraca rata Republike Srbije od 1990 u odmaralištu
u Čanju.Gore navedeno udruženje je za njegov rad  dugovalo 1000 eura, pa mu je
sekretar Udruženja boraca A.D. kazao da u kompezaciji za dug uzme predmetnu
prikolicu koja se u odmaralištu nalazila od kada je isti radio tu odnosno tri
godine. Tada je tu prikoticu dao u Tender oglase na prodaju.Posle dva do tri
mjeseca putem telefona pozvalo ga je lice iz P. i predstavilo se kao Z. i
pitao ga za cijenu prikolice i u kakvom je stanju. Kazao  mu je da dođe da
pogleda prikolicu i ako mu se svidi da je uzme.Posle dva dana došao je Ž. čije
prezime nije znao i  poveo ga da pogleda prikolicu koja se nalazila u
odmaralištu.Kada je Ž. pogledao prikolicu i unutrašnji inventar kazao je da mu
se sviđa prikolica i dao mu na ime  kapare 500 eura. Nakon dva dana sa
kamionom podgoričkih reg oznaka brojeve nije znao Zeljko je došao,utovario
prikolicu i dao mi još 500 eura . Sto se tiče problema koji je nastao u vezi
prikolice da je znao da je pod sporom između njegove firme i izvesnog g-dina
L. ne bi uzeo kao nadoknadu za dug i ne bi je prodavao, jer kada je počeo da
radi u ovoj firmi kao čuvar, saopsteno mu je da je moralno i materijalno
odgovoran za sve što je u krugu odmarališta tako da je i ova prikolica bila
pod njegovom odgovornošću, niti je znao da je ona privatno vlasništvo
tj.g-dina L., koga  ne zna lično. Zbog situacije koja je nastala neprijatno se
osjeća jer je  familijaran čovjek i do tada nije imao nikakvih problema sa
zakonom. Dalje  naveo da je nekadašnje odmaralište Kablar u Čanju  već izvesno
vrijeme u vlasništvu Udruženja boraca rata 1990 g. R.Srbije. Poznato mu je iz
priča da je firma "P." iz K. zatražila dozvolu od Udruženja da u dvorištu
odmarališta postavi dva kontejnera uz obavezu da plate zakup zemljišta na koje
će se postaviti te kontejnere. Kako P. nije padalo na pamet da dug plati
napravio se dug.On je  bio je  zaposlen kao čuvar u Udruženju boraca rata
R.Srbije i sa porodicom: suprugom i dvoje djece bio je  u Čanju. Kako je bio
noćni čuvar trebao mu je smještaj, male su mu bile mogućnosti da plaća
podstanarski odnos i dobio je dozvolu od Udruženja da se smjesti u jedan od
kontejnera mada su mu  na
korišćenje dali oba. To mu je odgovaralo jer je imao besplatnu struju i vodu,
porodica mu je bila smještena a dalji dogovor je bio za minimalnu platu.
Medjutim, nije koristio kontejner, vodu i struju ali   kako naknadu za
obavljanje posla noćnog čuvara  nije dobio ,tako je Udruženje njemu dugovalo
oko hiljadu eura. Kada se raspitao  za naknadu sekretar A.D. mu je rekao  da
nema mogućnosti da mu izmiri dug u novcu, ali kao kompezaciju za dug da može
da uzme ta dva kontejnera. To je bilo 2008. godine. Kako je bilo izvjesno  da
mu Udruženje ne može isplaćivati nakandu,  našao je drugi posao, obezbjedio je
smještaj porodici  i odlučio je da kontejner proda.  Drugi kontejner više nije
bio u njegovom posjedu, jer je za vrijeme dok je bio na liječenju došao L.
koji se legitimisao kao vlasnik kontejnera  i u njegovom odsustvu odvalio
lanac na ulaznoj kapiji ušao u dvorište odmarališta i odnio ovaj kontejner.
Kada je to saznao, kradju kontejnera je prijavio Ispostavi policije Sutomore.
Nije mu poznato da je povodom toga išta uradjeno. Umjesto toga L. je podnio
krivičnu prijavu protiv njega, da mu je  odnio kontejner. Za kontejner koji je
bio u njegovom posjedu, a za koji je oglasio prodaju, javio se jedan čovjek iz
P.kojem je rekao  da je kontejner njegov   da nije ništa sporno, da mu sada ne
treba, da je rješio da ga proda i prodao ga za hiljadu eura. Dogovor je bio da
Ž. dodje iz P., za Čanj i da mu kada se dogovore da 500 eura, a kada ga
preuzme da mu da i  preostalih 500 eura. Što se tiče vlasništva ovih prikolica
ili  kontejnera znao je ponešto,  a to je kada je došao da preuzme dužnost
noćenog čuvara direktor ga je lično upoznao da u dvorištu postoje dva
kontejnera da su oni vlasništvo P. iz K.,ali da ne plaćaju zakup i da sa tim
kontejnerima  nemaju ništa i  da on dobro pazi  da ne odnesu te kontejnere,
ili udju u dvorište, te  ako P. plati što duguje Udruženju prikolice će biti
njihove. Tako je znao da P.ništa nije platio. Da su njegovi navodi tačni
potvrđuje i Odluka Udruženja boraca rata od 01.9.2006.godine. Obe prikolice
koje je dobio na trajno korišćenje su bile stare i oštećene. Kada ih je dobio
na trajno korišćenje radi rešavanja stambenog pitanja otvorio ih je i
odgovorno tvrdi da su bile prazne i nije bilo inventara koje se pominje u
zahtjevu. Prikolice su bile podijeljene pregradom,  imale su instalacije za
struju a od inventara ništa. Na glavnom pretresu dana  11.05.2011.godine je u
bitnom naveo da je tačno je da je P.Ž., prodao metalni kontejner za stanovanje
dimenzija 7,15 x 5,45 m, medjutim, u tom kontejneru nije bilo ništa. Dakle,
nije postojao ikakav inventar.  Naime, radio je četri godine kao čuvar u
preduzeću Udruženje boraca rata 1990 godine R. Srbije i od tog preduzeća dobio
je dva metalna kontejnera u vlasništvo, a ne na korišćenje. O tome postoji i
odluka na osnovu koje mu preduzeće kod kojeg radi dodjeljuje dva kontejnera u
vlasništvu, a u pitanju je odluka Udruženja boraca rata 1990 godine R Srbije
od 01.09.2006.godine. Ove prikolice koje je dobio na stalno korišćenje su bile
stare i oštećenje i u njima nije bilo nikvog inventara. Koliko je njemu
poznato kontejneri su bili vlasništvo Udruženja boraca rata 1990 godine R
Srbije, a on je kao čuvar bio u obavezi da čuva te kontejnere. Udruženje
boraca mu je dalo dva kontejnera u trajno korišćenje zato što mu nisu mogli
dati naknadu za posao koji je obavljao. U medjuvremenu zemljište na kojima su
se nalazli kontejneri  je kupio jedan Rus, pa je morao da ukloni te
kontejnere. Zbog čegaje  P.Ž. prodao samo jedan kontejner jer je u
medjuvremenu njemu neko  ukrao drugi kontjener on je  tu kradju prijavio
Upravi policije Sutomore.  Kada je ukraden taj kontejner u zgradi pored gdje
su se nalazili ti kontejneri je ukraden inventar, i to dušeci, kreveti,
televizor, satelitska antena, plastični sto i još neki stolovi i nije se tačno
mogao  sjetiti šta je sve bilo u toj zgradi, ali svakako taj inventar nije bio
u kontejnerima, jer su kontejneri bili stari i oštećeni. Jedan kontejner je
prodao P.Ž. za 1000 eura, jer je taj kontejner bio njegovo vlasništvo.
Okrivljeni je razlikovanje svoje odbrane u dijelu koji se odnosi na činjenicu
da je u prethodnom  postupku naveo da je  drugi kontejner dok je bio na
bolničkom liječenju dotični L. koji se prijavio kao valsnik,  odnio na način
što je razvalio katanac i ušao u unutrašnjost, dok na glavnom pretresu istog
nije pominjao, objasnio time što istog nije  vidio da je to uradio,veće je
samo to čuo   pa zato nije na glavnom pretresu ni pominje nekog L..Takođe je
pojasnio da u kontejnerima nije bilo nikakvog inventara, a inventar koji se
pominje u optužnom predlogu je bio u zgradi koji se nalazi pored tog
kontejnera i prilikom gradje jedon od kontejnera je odnešen, kad je zgrada
obijena.  
U dokaznom postupku provedeni su sledeći dokazi: saslušani su svjedok oštećeni
L.M.  I vještak K.L., pročitani su iskazi svjedoka P.Ž., D.A.  I  S.R.,
potvrda Uprave policije PJ Bar o privremeno oduzetim predmetima na ime Ž.P.,
bez broja od 12. 10. 2008. godine,  potvrda  Uprave policije PJ Bar o vraćanju
privremeno oduzetih predmeta na ime M.L., bez broja od 12. 10. 2008. godne,
Odluka Udruženja boraca rata 1990. godine Republike Srbije od 01. 09. 2006.
godine, nalaz i mišljenje vještaka finansijske struke K.L. od 25.03. 2009.
godine, izvod iz KE UP PJ  Kolašin br. 245/11- 685/2 od 11.05.2011.godine za
okrivljenog,  kupoprodajni  ugovor  izmedju P. i L. M. zaključen dana
11.09.2006 godine, izvršen je  uvid u uplatnicu od 14.09.2006.godine,
pročitano je ovlašćenje br. 265/1 od 11.09.2006.godine.  
Svjedok M.L. je u prethodnom postupku izjavio da je od preduzeća P.Kraljevo
kupio dva metalna kontejnera za smeštaj radnika preduzeća koji ljetuju u
Čanju, a kupio ih je da ih prebaci na svoj plac koji se nalazi u Čanju. Jedan
kontejner je prebacio na svoj plac u Čanju, a drugi je ostao dalje na placu
Kablara, nije mu dozvoljeno da ga preveze. Ukraden je kontejner sa opremom
koji je bio na placu odmarališta Kablar u Čanju, i kradja je bila marta
mjeseca 2008 godine, njemu je sačinjena potvrda o vraćanju kontejnera ali mu
nije vraćena, jer pripadnicima policije nije htio da vrati onaj koji je kupio
kontejner. Taj čovjek koji je kupio kontejner kupio ga je od lica koji ga je i
otudjilo. Kontejner je imao osnovine za stavljanje točkova i za prevoz, tako
da  kada je otudjen tu je imalo posla dva dana da se on pomjeri, morala je
biti korišćena i dizalica. Lice koje je otudjilo kontejner je inače bio
stražar u odmaralištu Kablara i on ga je i otudjio. Od oduzetih stvari ništa
mu nije vraćeno, a potvrdu je potpisao jer je bilo obećanje da će mu kontejner
biti vraćen. Kupac kontejnera nije htio da vrati kontejner sa opremom i on je
to prijavljivao policiji, ali ni dan danas nema nikakvog rezultata, odnosno
kontejner sa opremom mu ni dan danas nije vraćen. Na glavni pretres dana
15.09.2011.godine je izjavio da je predmetni metalni kontejner kupio od P. K.,
o tome posjeduje dokumentaciju i to ugovor o kupoprodaji, jer je  od P. kupio
dva metalna kontejnera, posjeduje i priznanicu da je u cjelosti iste isplatio,
kao i ovlašćenje  da navedene kontejnere može da preuzme.  Dalje je naveo da
je on  oštećen u ovom postupku, te da se pridružuje krivičnom gonjenju i
postavlja imovinsko pravni zahtjev.  
Svjedok P.Ž. je prethodnom postupku izjavio da je u martu mjesecu 2008 godine,
vidio oglas u novinama «DAN» da se prodaje kontejner, pozvao je broj telefona
koji je bio istaknut u oglasu i javio mu se čovjek kao Ž.T.. Pitao ga je tom
prilikom koliko košta taj kontejner i on mu je  rekao 1000,00 eura istom
prilikom je dogovorio dolazak, a sve u cilju kako bi vidio taj kontejner. Sreo
se sa Ž. u jednoj kafani na ulazu plaže u mjestu Čanj. Otišao je sa Ž. da vidi
taj kontejner i dogovorio sa njim da mu da kaparu od 500,00 eura, a nakon što
dodje da preuzme isti kontejner, ću mu dati ostatak para od 500,00 eura. Istom
prilikom ga pitao je li kontejner legalan i on mu je odgovorio da jeste, a on
mu je uzeo broj lične karte i istom prilikom mu je rekao da će mu dostaviti
papire koji potvrdjuju da je kontejner njegov. Posle jedno 10-15 dana je
angažovao autodizalicu preduzeća «Koprivica» i kamion istog preduzeća, otišao
je u Čanj i utovarili su ovaj kontejner i istom prilikom dao ostatak para od
500,00 eura T.Ž.. Njemu je ovaj kontejner trebao kako bi ga postavio na plac i
kako bi imao da boravi kad je  na tom placu. Kontejner ima 19m2 i u njega je
uložio negdje oko 600,00 do 700,00 eura jer je kontejner bio u lošem stanju ,
promijenio je laminat, podni, zidni i plafonski,  imao je još sitnih popravki.
Sam prevoz kontejnera od Čanja do P. ga je koštao   450,00 eura. U kontejneru
se nalazila 3 metalna kreveta, oko 10 ćebadi, plastični sto i jedna stolica
drvena i dva drvena ormara, a jedan je odmah izbacio jer je bio u lošem
stanju. Pošto  je sam dao izjavu u MUP-u Sutomore, zvao ga je čovjek iz
Kraljeva imena se ne može sjetiti i slao je kupce na njegov plac, ovaj čovjek
je tvrdio da je njegov kontejner i zvao ga je u više navrata da će doći da
preuzme kontejner. To nije dao dok sud ne riješi ovaj slučaj. Na glavnom
pretresu dana 11.05.2011. godine je izjavio da tačno je da je predmetni
kontejner kupio od okrivljenog T.Ž. za iznos od 1000 eura, stim što taj novac
nije odmah dao, već je prethodno dao kaparu , nakon što je vidio kontejner, a
drugi put je dao ostatak para kada je preuzeo kontejner. Kontejner se nalazio
u Čanju. Sjeća se da je T. prilikom kupovine pitao da li je kontejner legalan,
a on je  njemu posvjedočio da jeste, i da ima papire koje mu je nakon nekih
deset dana i poslao .Sjeća se da je medju tim papirima bio jedan papri iz
kojeg se vidi da je kontejner koji je  kupio njegov.Sjeća se da je kontejner
bio u lošem stanju, i u kontejneru je bio jedan ormar u jako lošem stanju,
plastični sto  i dvije stolice, deset ćebati i dva gvozdena kreveta i koliko
se sjeća misli da više nije bilo ništa. Obzirom da mu je sjećanje tada bilo
svježije ostaje pri izjavi koju je dao u prethodnom postupku.  
Svjedok D.A. je izjavio da T. Ž. poznaje obzirom da je isti radio kao čuvar u
Čanju u kampu vlasništvo Udruženja boraca rata  1990 godine R. Srbije.
Navedeni kamp je prethodno bio vlasništvo K. K. koji je u stečaju. Udruženje
je od 2005 godine  vlasnik pomenutog kampa. Naime, zemljište kampa su zakupili
od V. N. vlasnika, a oni su  prema kupoprodajnom ugovoru bili vlasnici svih
objekta na zemljištu. Izmedju ostalog na zemljištu su se izmedju ostalog
nalazila dva metalna kontejnera za koje smo tek kada smo ušli u posed kampa na
saznali da su vlasništvo sindikata Gvoždjare, iz Kraljeva. Udruženje boraca je
u početku dozvoljavalo Govždjaru da koristi svoje objekte iako su im
osporavali pravo vlasništva,  ali pod uslovom da izmiruju svoje obaveze
troškove utrošene struje, vode,  I dijela zakupa zemljišta. Kako oni to nisu
učinili tri godine za redom njihova dugovanja prešla su iznos od 5.000 eura.
Pošto su im saopštili da ne mogu i neće da isplate svoj dug Udruženje boraca
je odlukom glavnog odbora, misli  da je to bilo 2007  početkom 2008 godine
oduzelo Gvoždjari dva kontejnera do namirenje duga a istovremeno kontejneri su
dati T.Ž. radi rješavanja njegovog stambenog pitanja. Kada su kontejneri
dodjeljeni T. bili su prazni ničega od inventara nije bilo u njima. Krajem
ljeta 2008 g. u kampu se pojavio L.M. sa kupoprodajnim ugovorom prema kome je
on od Govždjare kupio za nerealno visoku sumu preko 1000 eura pomenuta dva
kontjnera. Napomenuo je da je u tom ugovoru pisalo da su se u kontejneru
nalazili   kreveti, ormari dušeci, šporeti plinski I slično. On je lično
razgovarao sa L. I obavjestio ga d aje kontjenere kupio od nevlasnika tako da
ni on samo ne može biti vlasnik istih, te mu je zabranio ulazak u kamp. Tokom
zime L. je iskoristio odsustvo T. i kamnionom razvalio  napravivši pri tom
veliku štetu Udruženja boraca. Pomenuti kontejner nikada nije vraćen kampu i
ako je kradja prijavljena policiji, a u kontejneru koji je ostao u kampu sada
niko ne stanuje. Ž. T. nije izvršio kradju kontejnera već su mu isti
dodjeljenje na korišćenje od  glavnog odbora Udruženja boraca u ratu 1990
godine a koju odluku je on lično potpisao kao sekretar odbora. Dodao je da  L.
ne  poznaje. Dalje je u predhodnom postupku dana 24.12.2010godine izjavio  da
sporni kontejner T. Ž. nije bio dodjeljen na trajno korišćenje niti u
vlasništvo već mu je dodjeljen na korišćenje radi rješavanja njegovog
stambenog pitanja sve do izmiranja duga od strane preduzeća G. iz K.a. Ponovio
je da je dug preduzeću G. prema Udruženju boraca rata 1990 godine bio u iznosu
preko 5.000 eura, a koji dug nisu bili u mogućnosti da izmire zbog čega je
upravni odbor Udruženja boraca u ratu 1990 godine donio odluku da se dva
kontejnera koja su se nalazila u kampu u Čanju zadrže do izmirenja duga. Ubrzo
je  odlukom odbora Udruženja jedan od kontejnera možda I oba dodeljen T.Ž. na
korišćenje do izmirenja duga preduzeću Gvoždjara. Udruženje boraca rata 1990
godine I dalje smatra da T. Ž. ima pravo korišćenja ovih kontejnera I danas I
ako je jedan od njih ukraden obzirom da Gvoždjar još uvijek nije izmiro dug.
Ljudima iz preduzeća G. bilo je poznato da su kontejnere zaplenili I da im ne
dozvoljavaju da ih koriste do izmirenja duga čemu se niko iz Gvoždjare nije
protivio jer su I sami rekli da je vrijednost ovih kontejnera daleko manja od
njihovog kompletnog duga.  
Svjedok S.R. je izjavila pojasnila je sudu da nije u pitanju nikakav kontejner
jer na placu preduzeća Kablar koje je imalo svoje odmaralište u Čanju koje je
uzeto u višekodišnji zakup bile su na temeljima izgradjene kamp kućice tako da
je Kablar dozvolio preduzeću Gvoždar, zatim preduzeću P. i Dunav Osiguranje da
postave nekoliko pokretnih kamp kućica. Dalje je navela i to da s obzirom na
je svojevremeno radila u DP Kablar, da je to preduzeće tokom 2005 godine
prodalo svoje kamp kućice Udruženju boraca rata 1990 – 1991 godina. Nakon
provjere dokumentacije novog Gvoždjara koji je pravni sledbenik preduzeća
Gvoždjar kao i dokumentacije P. koje je preduzeću  u stečaju,  većinski
vlasnik ta dva preduzeća  je sada M. T. iz K. . Kada su u pitanju prikolice
koje su bile u vlasništvu P. one su prodate odlukom upravnog organa I postoje
o tome ugovori, a radi se o dvije kamp prikolice koje su prodate L.M.u. Koliko
joj je poznato preduzeće Kablar koje je takodje imalo svoje kamp prikolice
iste je prodalo Udruženju boraca dok preduzeće Gvoždjar svoj dio prikolice
nije prodavao niti im je bilo koja prikolica nestala. Ono  što joj je poznato
je to da je jedna od prikolica koja je bila u vlasništvu L.M. nestala.
Napomenula je da preduzeće Gvoždjar iz Kraljeva svoje kamp prikolice je
prodalo izvesnom Š. iz K., prema tome, nikakvom Udruženju boraca rata 1990
-1991 godine.  
Iz potvrde Uprave policije PJ Bar o privremeno oduzetim predmetima na ime
Ž.P., bez broja od 12. 10. 2008. godine proizilazi da je od imenovanog dana
12.10.2008 godine u 16,30 časova privremeno oduzet predmet metalni kontejner
za stanovanje dimenzija 7,15x 2,45 m sive boje , drveni orman, 2 kreveta
metalna sa dušecima i  8 ćebadi, plastični sto , 1 stolica  
Iz potvrde  Uprave policije PJ Bar o vraćanju privremeno oduzetih predmeta na
ime M.L., bez broja od 12. 10. 2008. godine proizilazi da je imenovanom dana
12.10.2008 godine u 16,40 časova vraćen  metalni kontejner za stanovanje
dimenzija 7,15x 2,45 m sive boje , drveni orman, 2 kreveta metalna sa dušecima
i  8 ćebadi, plastični sto, 1 stolica.  
Iz odluke Udruženja boraca rata 1990. godine Republike Srbije od 01. 09. 2006.
godine proizilazi da su dva metlana kontejnera dodjeljena Ž.T. iz Čanja na
trajno korišćenje, a radi rješavanja stambenog pitanja, te da su predmetni
kontejneri zaplenjeni od strane P. iz Kraljeva, a na ime dugovanja koje isti
nemaju namjeru da izmire.  
Iz nalaza i mišljenja vještaka finansijske struke K.L. od 25.03. 2009. godine
utvrdjena je vrijednost pokretnih stvari koje su bile duže u upotrebi iznose:
metalni kontenjer za stanov.dim.7,15 X 2,45 m 1.500 eura,  4 metalna kreveta
sa dušecima 140 eura, 4 jastuka 24 eura,  8 komada ćebadi 80 eura, 8 komada
čaršava 48, eura, 4 dupla drvena ormara 80 eura, plastični sto sa 2 stolice 40
eura  I drveni sto sa 2 stolice metalne 120 eura.  Ukupna vrijednost pokretnih
stari iznosi 2.032  eura. Isti vještak je na glavnom pretresu dana 15.09.2011.
godine izjavio da  prilikom davanja svog nalaza i mišljenja nije imao dovoljno
podataka u kakvom su se stanju nalazile navedene stvari, tako da je vrijednost
predmetnih stvari utvrdio na način što je uzeo u obzir tržišnu vrijednost
stvari u vrijeme izvršenja djela, nakon čega je istu umanjio za iznos od 35 do
40 %.  
Iz izvoda iz KE UP PJ Kolašin br. 245/11- 685/2 od 11.05.2011.godine za
okrivljenog utvrdjeno je da je okrivljeni T.Ž. osudjivan I to: presudom
Opštinskog suda Prijepolje K. 62/04 od 25. 04. 2006 godine, za KD iz člana
195/1 KZ izrečena kazna tri mjeseca zatvora uslovno za jednu godinu, presudom
Osnovnog suda Bar K. 77/08 od 05. 02. 2009 godine za KD iz člana 221/1 KZ
izrečena kazna 600,00 eura, presudom Osnovnog suda Bar K. 447/09 od 26. 11.
2009 godine, za KD iz člana 221/1 KZ izrečena kazna dva mjeseca zatvora,
presudom Osnovnog suda Bar Kv. Br. 171/10 od 11. 05. 2010 godine, preinačavaju
se presude OS Bar K. 77/08 od 05. 02. 2009 godine i presuda OS Bar K. 447/09
od 26. 11. 2010 godine, u pogledu odluke o kazni na jedinstveni kaznu trajanja
od dva mjeseda i deset dana. Kaznu izdržao od 04. 05. do 14. 07. 2010 godine.  
Iz  kupoprodajnog  ugovora  izmedju P. kao prodavca  i L.M. kao kupca
proizilazi da je isti  zaključen dana 11.09.2006 godine a da su  predmet
kupoprodaje 2 kam-prikolice koje se nalaze u odmaralištu u Čanju, te da je
kupac obavezan da na ime kupoprodajne cijene plati iznos od 75.000, 00 u roku
od tri dana od dana potpisivanja predmetnog ugovora.  
Iz  uvida u uplatnicu od 14.09.2006.godine proizilazi da je L.M. na ime uplate
po ugovoru br. 265 za dvije kamp prikolice sa opremom  P. AD K. uplatio iznos
od 75.000,00 eura.  
Iz ovlašćenja br. 265/1 od 11.09.2006.godine proizilazi da je P. ovlastio L.
M. da po izvršenoj uplati preuzme 2 kamp prikolice AD „P.“ iz Kraljeva koje se
nalaze u odmaralištu u Čanju.  
Zastupnik optužbe je u optužnom predlogu predložio da se sasluša ovlašćeni
predstavnik oštećenog „P.“ iz K.a. Sud je  u toku postupka više puta pozivao
ovlašćenog predstavnika oštećenog “P.” iz K.,  koji se uredno primljenim
pozivima nisu odazivali, a kako se isti nalazi sa sjedištem u K., dakle, na
teritoriji druge države, sud nije mogao obezbjediti prisustvo oštećenog
predstavnika “P.”, te kako je činjenično stanje u dovoljnoj mjeri razvetljeno,
to je sud donio rješenje da se ovlašćeni predstavnik oštećenog “P.” iz
Kraljeva neće saslušati u dokaznom postupku.  
Ocjenom izvedenih dokaza  nije dokazano da je okrivljeni izvršio krivično
djelo koje mu je stavljeno na teret na način predstavljen  u izreci presude.  
Okrivljeni u svojoj odbrani ne priznaje izvršenje krivičnog djela, ne sporeći
da je kontejner za stanovanje dimenzija 7,15x 2,45 m koji se nalazio na
zemnjištu Udruženja boraca rata 1990 godine u Čanju i koji je pripadao
Udruženju prodao P. Ž. za iznos od 1.000 eura,jer je  taj kontejner njemu dat
od Udruženja  boraca rata 1990 godine, radi rješavanja stambenog pitanja na
trajno korišćenje obzirom da je radio  kao noćni čuvar u odmaralištu  u Čanju
i da je Udruženje koje  nije moglo da mu isplati naknadu za njegov rad kao
čuvara odmarališta, dalo na trajno korišćenje dva kontejnera, te da o tome
postoji odluka Udruženja.Dalje je naveo i da je drugi kontejner koji je bio u
vlasništvu Udruženja boraca i koji se takođe nalazio  u odmaralištu  u Čanju
ukraden, o čemu je on obavjestio policiju. Sud je u cjelosti prihvatio odbranu
okrivljenog.  
Naime, odbrana okrivljenog je potvrđena iskazom svjedoka P.Ž. koji je
nedvosmisleno potvrdio da je predmetni kontejner kupio od okrivljenog za iznos
od 1000 eura .Sud je iskaz svjedoka P.Ž. cijenio kao jasan i objektivan, pa mu
je kao takvom poklonio punu vjeru. Nadalje, iz  Odluke Udruženja boraca rata
1990. godine Republike Srbije od 01. 09. 2006 godine,utvrđeno je  da su dva
metlana kontejnera dati na trajno  korišćenje  okrivljenom T.Ž..Iz sadržine
navedene odluke  proizilazi  da su kontejneri bili u vlasništvu Udruženja
boraca rata 1990 godine, a da su zaplenjeni od P. iz K. na ime dugovanja koje
ovi nijesu imali namjeru da namire.U pogledu navedenog iskazi svjedoka D.A. i
S. R. se u bitnom razlikuju. Svjedok D. A.  koji je sekretar Udruženja boraca
i koji je i potpisao predmetnu odluku je u svom iskazu naveo da su kontejneri
koji su dodjeljeni okrivljenom bili u vlasništvu sindikata "G. "iz K., te kako
su se isti nalazili na zemljištu kampa u Čanju čiji je Udruženje boraca
postalo vlasnik 2005 godine, a ovi su njima dozvolili da koriste iste pod
uslovom da izmiruju svoje obaveze -troškove utrošene struje, vode i dijela
zakupa zemljišta,međutim, kako to nijesu učinili tri godine zaredom njihova
dugovanja su prešla iznos od 5.000 eura , te kako su im saopštili da ne mogu i
neće da isplate svoje dugovanje Udruženje boraca je odlukom glavnog odbora
oduzelo Gvožđari dva kontejnera do namirenja duga, a istovremeno ih dodjelili
okrivljenom radi rješavanja stambenog pitanja. Ovakav iskaz svjedoka D.A. da
su  kontejneri oduzeti od strane Gvožđare a ne P., sud nije prihvatio jer je
isti kontradiktoran, posebno ako se se uzme u obzir činjenica da je navedenu
odluku-kao sekretar društva potpisao upravo on. S  druge strane svjedok S.R.
je pojasnila da  su se na zemljištu nekadašnjeg odmarališta Kablar u Čanju
pored njihovih nalazile i kamp kućice P. iz K., Dunav osiguranja i preduzeća
Gvožđar,a  isto joj je poznato jer je svojevremeno radila u DP Kablar . Dalje
je navela da je DP Kablar svoje kućice tokom 2005 godine prodalo Udruženju
boraca rata 1990 godine,a  P. je odlukom upravnog  organa svoje dvije kućice
prodao oštećenom L.M., dok preduzeće Gvožđar, ni  njegov pravni sljedbenik
Novi Gvožđar  nije prodavao  svoje  kamp kućice niti im koja nedostaje. Ni sam
okrivljeni ne spori da mu je bilo poznato da su kontejneri nekada bili u
vlasništvu P. i da je to preduzeće prema Udruženju boraca imalo dugovanje na
ime zakupa. Međutim, pri činjenici da su okrivljenom Odlukom Udruženje boraca
rata 1990 godine, dva metalna kontejnera data na trajno korišćenje radi
rješavanja stambenog pitanja jer je okrivljeni bio čuvar odmarališta u Čanju ,
to u tom svojstvu okrivljenom  nije mogla, ni morala biti poznata činjenica
predhodnog vlasništva predmetnih kontejnera, te eventualnog spora u vezi
istih, kao i to da  za postojanje predmetnog krivičnog djela nije nužno da je
stvar povjerena od strane vlasnika iste, pa sud naprijed navedeno nije uzeo u
obzir prilikom odlučivanja u ovoj krivičnopravnoj stvari.  
U toku postupka je nesumnjivo dokazano da je predmet krivičnog djela bio
metalni kontejner za stanovanje dimenzija 7,15x2,45 m, ali ne i da su inventar
istog činili 4 metalna kreveta sa dušecima, 4 jastuka, 8 komadi ćebadi 8
komada čaršafa, 4 dupla drvena ormana, plastični sto sa dvije stolice, i
drveni sto sa dvije metalne stolice. Navedeno s razloga jer u toku postupka
nije pružen ni jedan dokaz koji bi nesumnjivo potvrdio navode optužnog
predloga u tom dijelu, dok su sprovedeni dokazi u pogledu te činjenice
nesaglasni. Naime, okrivljeni je u svojoj odbrani naveo da su kontejneri koji
su mu dati na trajno korišćenje bili stari i oštećeni i da u kontejneru koji
je prodao P. Ž. nije bilo ništa odnosno da u njemu nije bilo inventara. Takođe
je naveo da je prilikom krađe jednog od kontejnera  u zgradi pored koje su se
nalazili isti ,je ukraden inventar  I to dušeci kreveti, televizor, satelitska
antena, plastični sto i još neki stolovi pri čemu nije mogao precizno da se
izjasni u pogledu toga šta je sve bilo u zgradi. Ovakva odbrana okrivljenog je
demantovana iskazom svjedoka P. Ž., dakle, lica kojem je okrivljeni prodao
predmetni kontejner, koji u svom iskazu u  prethodnom postupku naveo da su se
u kontejneru nalazili- 3 metalna kreveta, oko 10 ćebadi, plastični sto i jedna
stolica drvena i dva drvena ormana. Iako je ovakvim iskazom dematovana odbrana
okrivljenog u tom dijelu, to nijesu potvrđeni navodi iz optužnog predloga sve
i da sud prihvati objašnjenje svjedoka sa  glavnog pretresa da mu je sjećanje
bilo svježije u prethodnom postupku, pa ne uzme u obzir njegov iskaz dat na
glavnom pretresu  kada je naveo da su u kontejneru bili plastični sto i dvije
stolice deset ćebadi  i dva gvozdena kreveta, te da sem toga koliko se mogao
sjetiti nije bilo ništa drugo.  Ovo s razloga jer svjedok nije precizan kako
ni u pogledu kvaliteta stvari tako ni njihovog broja. Dalje, iz sadržine
potvrda Uprave policije PJ Bar o privremeno oduzetim stvarima,odnosno o
vraćanju istih, proizlazi da je P. Ž. oduzet, odnosno L. M. vraćen metalni
kontejner za stanovanje dimenzija 7,15x 2,45 m sive boje drveni orman, 2
kreveta metalna sa dušecima  i 8 ćebadi, plastični sto 1 stolica. Međutim, iz
ovih  dokaza sud nije  mogao na nesumljiv način utvrditi da su L.M. vraćeni
metalni kontejner za stanovanje dimenzija 7,15x 2,45 m sive boje, drveni
orman, 2 kreveta metalna sa dušecima i  8 ćebadi, plastični sto, 1 stolica,jer
je isti svjedok izjavio da mu nisu vraćene stvari navedene u potvrdi. Nadalje,
sve i pod pretpostavkom da je predmetni kontejner sadržao odredjeni inventar
to sud iz provedenih dokaza nije mogao nesumljivo  utvrditi koje su se stvari
brojčano i po kvalitetu nesumljivo nalazile u predmetnom kontejneru.  
U konačnom, za postojanje predmetnog krivičnog djela kod okrivljenog  je morao
postojati umišljaj i namjera da sebi ili drugome pribavi protivpravnu
imovinsku korist, a radnja izvršenja krivičnog djela sastoji se u prisvajanju
tuđe pokretne stvari koja je izvršiocu povjerena, što u konkretnom slučaju iz
sprovedenih dokaza nije nesumnjivo dokazano. Naime, kako je postojala Odluka
kojom su okrivljenom od strane Udruženja boraca rata 1990 godine ,u kojem je
bio zaposlen, dodjeljeni dva metalna kontejnera na trajno korišćenje, sud je
stava da je isti opravdano vjerovao da su kontejneri u njegovom vlasništvu,
te da njima može nesmetano raspolagati, pa ih je s tog razloga  i prodao
predmetni metalni kontejner P. Ž..  Iskaz svjedoka D.A. u pogledu naprijed
navedene činjenice sud nije mogao prihvatiti ,jer je svjedok u toku postupka
mijenjao svoj iskaz na način što se isti  nije decidno izjasnio u pogledu toga
da li  su  predmetni kontejneri dodjeljeni okrivljenom na trajno korišćenje
odnosno  da li je okrivljeni postao vlasnik istih radi rješavanja njegovog
stambenog pitanja ili su predmetni kontejneri okrivljenom dati na korišćenje
do izmirenja  duga.   Iz naprijed iznjetih razloga sud je prihvatio odbranu
okrivljenog da nije znao da su predmetni kontejneri pod sporom između firme u
kojoj je bio zaposlen, dakle, Udruženja boraca i izvjesnog L., te da je isti
opravdano vjerovao da su dva metalna  kontejnera u njegovom vlasništvu.
Navedeni propust  posledica je rada od strane poslodavca -Udruženja boraca
rata 1990 godine, a ne okrivljenog koji je bio u uvjerenju da je predmetni
kontejner u njegovom vlasništvu. Kako  nije dokazano da je okrivljeni učinio
krivično djelo donjeta je presuda kojom se okrivljeni oslobađa od optužbe na
osnovu čl.373.tač.2 .ZKP-a.  
Iz kupoprodajnog  ugovora zaključenog izmedju" P." i L.M. od 11.09.2006
godine, uplatnice od 14.09.2006.godine, kao i iz ovlašćenja br. 265/1 od
11.09.2006.godine,nesumljivo je utvrđeno da je vlasnik premetnog kontejnera
L.M., pa je sud  primjenom čl.239.st.3 ZKP-a radi ostvarivanja imovinsko
pravnog zahtjeva  istog uputio  na parnični postupak, jer je donjeta presuda
kojim  se okrivljeni oslobadja od optužbe.  
Sud je nalaz i mišljenje vještaka finansijske struke K. L. od 25.03. 2009.
godine, cijenio kao irelevantan, jer navedeni dokaz nije od uticaja za
utvrdjenje drugačijeg činjeničnog stanja.  
Odluka o troškovima krivičnog postupka zasniva se na odredbi čl.230 st.1
ZKP-a, zbog čega troškovi krivičnog postupka padaju na teret budžetskih
sredstava suda.  
Na osnovu izloženog odlučeno je kao u izreci presude.  
OSNOVNI SUD U BARU
Dana 16.09.2011. godine
ZAPISNIČAR,
SUDIJA  
Amira Nikičić
Ljiljana Joković  
PRAVNA POUKA:Protiv ove presude može se
izjaviti žalba Višem sudu u Podgorici u roku od
8 dana od dana prijema pismenog otpravka.
Žalba se predaje ovom sudu u dva primjerka.  
DNA:
1 x ODT
1 x okrivljeni
1 x oštećeni
1 x spisi  