K br. 425/10  
U IME NARODA  
OSNOVNI SUD U BARU kao prvostepeni krivični, u vijeću sastavljenom od sudije
Ljiljane Joković, kao predsjednika vijeća, i sudija porotnika Stevana
Davidovića i Josipa Filipovića, kao članova vijeća, sa zapisničarom Amirom
Nikičić, u krivičnom predmetu optužene Z.G., zbog krivičnog djela – građenje
objekta bez građevinske dozvole iz čl. 326 a Krivičnog zakonika, po optužnici
Osnovnog državnog tužilaštva u Baru Kt br. 105/10 od 15.09.2010. godine, nakon
održanog glavnog javnog pretresa u prisustvu zastupnika optužbe zamjenika
Osnovnog državnog tužioca Danijele Božović i branioca optužene po službenoj
dužnosti D.J., advokata iz Bara, u odsustvu optužene,  dana  07.02.2011.
godine donio je, a dana 09.02.2011. godine javno objavio  
P R E S U D U  
Optužena Z.G., od oca D i majke A., rodjene S., rodjena .... godine u
Beogradu, gdje je i stalno nastanjena..., taksista, udata, majka jednog
djeteta, pismena, završila srednju školu, srednjeg imovnog stanja;  
K r i v a    j  e:  
Što je:  
Tokom decembra mjeseca 2009. godine, u naselju Veliki Pijesak - Dobre Vode u
Baru, protivno odredbi čl. 69 Zakona o uredjenju prostora i izgradnji objekata
("Sl. list RCG" br.51/08) započela gradnju objekta bez prethodno pribavljene
gradjevinske dozvole, na katastarskoj parceli br. ... iz LN ....  KO Dobre
Vode, na način što je izvodila gradjevinske radove na izgradnji objekta
spratnosti »P« površine u osnovi 110 m2, tako što je ozidala spoljne zidove od
giter bloka, izlila AB stubove, AB grede i AB stepenište od prizemlja do
sprata,  
- čime je učinila krivično djelo - građenje objekta bez građevinske dozvole
iz čl. 326 a Krivičnog zakonika.  
Pa joj sud primjenom čl. 4,32,36,42, 52,53 i 54 Krivičnog zakonika i čl.
359,360 i 364 ZKP-a, izriče  
USLOVNU OSUDU  
Kojom joj utvrđuje kaznu zatvora u trajanju od 6 (šest) mjeseci i istovremeno
određuje da se kazna neće izvršiti ukoliko optužena u roku od 1 (jedne)
godine, po pravosnažnosti presude  ne izvrši novo krivično djelo.  
Optužena je dužna da plati troškove krivičnog postupka u iznosu od 70,00 eura,
u roku od 15 dana od dana pravosnažnosti presude, pod prijetnjom izvršenja.  
O b r a z l o ž e nj e  
Optužnicom Osnovnog državnog tužilaštva u Baru Kt. br. 105/10 od 15.09.2010.
godine, optuženoj je stavljeno na teret da je izvršila krivično djelo bliže
opisano u izreci presude.  
Glavni pretres je održan u odsustvu optužene Z.G. na osnovu rješenja Kv br.
440/10 od 11.10.2010. godine.  
Optužena Z.G. je izjavila da je imovinu koja se nalazi u naselju Veliki
Pijesak  nasledila od roditelja, tačnije nasledili  su brat i ona,  ali je on
svoj dio prodao. Tu su dolazili da ljetuju godinama, roditelji, brat i ona. Na
tom placu se nalazio jedan objekat koji se sastojao od jednog starog vojnog
autobusa i objekta građenog od čvrstog materijala, površine oko 30m2 koji je
sa  tim autobusom činio cjelinu. Pošto je to bili ruglo, odlučila je  da taj
objekat ukloni, autobus su isjekli, a objekat porušili. Umjesto tog rugla,
izgradili su objekat koji se sastoji od dvije prostorije jedna površine oko 30
m2, a druga je nešto veće i u njoj se nalazi cisterna za vodu. Nije imala
građevinsku dozvolu za taj objekat niti je istu tražila, jer su oko nje svi
gradili i niko nije imao dozvolu. Zna da to nije opravdanje, ali tako je bilo.
Kad je inspekcija bila prvi put, nije bila prisutna, obavijestili su je
prijatelji. Nakon toga je pošla u inspekciju, razgovarala sa inspektorkom koja
je bila vrlo ljubazna. Uglavnom, od tada je obustavila sve radove i podnijela
Sekretarijatu za uređenje prostora, komunalno stambene poslove i zaštitu
životne sredine - Bar zahtjev da se njen objekat uklopi u DUP.  
U dokaznom postupku sud je proveo sledeće dokaze: na saglasan predlog stranaka
pročitani su iskazi svjedoka S.S. i N.B., pročitani su zapisnik Ministarstva
uredjenja prostora i zaštite životne sredine br. 1005/86 od 15.12.2009.
godine, zapisnik Ministarstva uredjenja prostora i zaštite životne sredine br.
1003-14/10 od 27.01.2010. godine,  rješenje Ministarstva uredjenja prostora i
zaštite životne sredine br. 1003-252/10 od 28.01.2010. godine i dopis
Ministarstva uredjenja prostora i zaštite životne sredine br. 05-1549/2 od
13.04.2010. godine.  
Svjedok B.N. je izjavila da su postupajući po službneoj dužnosti, a čiji osnov
Zakona uredjenja prostora i izgradnji objekata, vršeći inspekcijski nadzor u
naselju Dobra Voda, konstatovali su izgradnju objekta. S obzirom da tom
prilikom investitor nije bio prisutan ostavili su poziv za stranku, i
obavezali nepoznatog investitora da 16.12.2009 godine, u 9,00 časova bude
prisutan na licu mjesta. Budući da se isti nije odazvao pozivu zakazanog dana
16.12.2009 godine, obišli su predmetnu lokaciju, i zapisnički konstatovali da
je NN investitor u tom vremenskom periodu izvršio, rašalovanje spratne ploče.
S obzirom da do 29.12.2009 godine, nisu mogli identifikovati investitora
donjeli su  rješenje o rušenju kojem se nalaže rušenje objekta u izgradnji
površine u osnovi CCA 110m2. U rješenju o rušenju su navedeni podaci o svim
fazama izgradnje pomenutog objekta za koje je naloženo rušenje. Dana
27.01.2010 godine, inspekciji Zaštite prostora javila se investitor Z.G. iz B.
i ista je dala izjavu u kojoj je potvrdila  da je investitor te da je radove
bliže opisane u zahtjevu za sprovodjenju istrage i u rješenju o rušenju
izvodila i ako za iste nije pribavila prethodno gradjevinsku dozvolu. Ista je
na rješenje Inspekcije zaštite prostora uložila žalbu drugostepenom organu u
zakonskom roku. Po žalbi je odlučeno na način što se žalba odbija i potvrdjuje
rješenje prvostepenog.  
Svjedok S.S. je izjavila da je postupajući po službenoj dužnosti a čiji osnov
Zakona uredjenja prostora i izgradnji objekata, vršeći inspekcijski nadzor sa
koleginicom B.N. u naselju Dobra Voda, konstatovala izgradnju objekta. Obzirom
da tom prilikom nijesu zatekle investitora ostavili su poziv za stranku, i
obavezale ga da se dana 16.12.2009 godine, u 9,00 časova bude prisutan na licu
mjesta. Budući da se isti nije odazvao pozivu zakazanog dana, to su dana
16.12.2009 godine, obilazaleći isti teren utvrdili da je NN investitor u tom
vremenskom periodu izvršio još građevinskih radova,  te su zatečeno stanje
zapisnički konstatovali. S obzirom da do 29.12.2009 godine, nisu mogli
identifikovati investitora donjeli su rješenje o rušenju kojem se nalaže
rušenje objekta u izgradnji površine u osnovi CCA 110m2 . Dana 27.01.2010
godine, inspekciji Zaštite prostora javila se investitor Z.G.iz B. i ista je
dala izjavu u kojoj potvrdjuje da je investitor, te da je radove bliže opisane
u rješenju o rušenju izvodila i ako za iste nije pribavila prethodno
gradjevinsku dozvolu. Ista je izjavila žalbu na rješenje Inspekcije zaštite
prostora, koja je odbijena.  
Iz zapisnika Ministarstva uredjenja prostora i zaštite životne sredine br.
1005/86 od 15.12.2009. godine  proizilazi da kontrolom terena na teritoriji
Opštine Bar u naselju Veliki pijesak evidentiran objekat u izgradnji
spratnosti P, površine u osnovi cca 110 m2. Na objektu  su izvedeni radovi na
izlivanju temelja, gradnji prizemlja, AB stepeništa, sa desne strane objekta –
čeone, a nad zidovima izlivena AB ploča  nepravilnog geometrijskog oblika.
Stepeništa i ploča još uvijek  šalovani. Investitor nije prisutan pa je
objekat snimljen, a investitoru ostavljen poziv da dana 16.12.2009.godine bude
prisutan na objektu, u 09,00 h radi vršenja inspekcijskog nadzora i
dostavljanja na uvid gradjevinske dozvole za predmetni objekat.  
Iz zapisnika Ministarstva uredjenja prostora i zaštite životne sredine br.
1003-14/10 od 27.01.2010. godine  proizilazi da je kontrolom terena na
teritoriji Opštine Bar u naselju Dobra Voda, na kat. parceli br. ... površine
131 m2, LN br....  KO Dobre Vode,   evidentiran  objekat u izgradnji od NN
lica,  za koji je sproveden Upravni postupak i donešeno Rješenje o rušenju br.
1005-252/09 od 29.12.2009.godine. Dana 27.01.2010. godine javila se
invetitorka predmetnog objekta Z.G. iz B.,  te dala izjavu da je slučajno
saznala da na objektu ima ostavljeno rješenje o rušenju objekta, da je
telefonom kontaktirala komšiju da ga zamoli da naspe zemlju  i izravna prostor
oko objekta, koji je našao pomenuto rješenje  i obavjestio je. Nakon toga je
došla u Crnu Goru  da bi se javila inspekciji. Plac je nasledila od roditelja,
i isti prevela na sebe, da je tu od 1977 godine bilo jedan stari autobus i
ozidana jedna prostorija. To su srušili i očistili  sa namjerom da naprave
jedno kupatilo i cistijernu za vodu,kao i jednu prostoriju za sjedenje, da
nisu  imali namjeru ništa drugo raditi na objektu, da nisu znali kako Zakon
reguliše  ovu problematiku, da su mislili pošto   imaju neku vrstu objekta
mogu uraditi i objekat.  Radove iza objekta počeli su polovinom oktobra 2009
godine i završili u decembru. Izvodjač radova ih nije obavjestio da je
inspekcija dolazila, niti da je ostavljen poziv i rješenje. Za objekat ne
posjeduje gradjevinsku dozvolu, te da će se obratiti nadležnom opštinskom
organu za  legalizaciju  objekta.  
Iz rješenja Ministarstva uredjenja prostora i zaštite životne sredine br.
1003-252/10 od 28.01.2010. godine  proizilazi da da investitoru Z.G. naloženo
da poruši objekat u izgradnji površine u osnovi cca 110 m2, nepravilnog
geometrijskog oblika, spratnost P, spoljne zidove od giter bloka, AB stubove,
AB grede, AB stepenište od prizemlja do sprata  na lokaciji u naselju Dobra
Voda – opština Bar, u roku od 3 dana.  
Iz dopisa Ministarstva uredjenja prostora i zaštite životne sredine br.
05-1549/2 od 13.04.2010. godine  proizilazi da  prema evidenciji sa kojom
raspolaže Sekretarijat  nema dokaza da je Z.G. podnosila njihovoj arhivi
zahtjev za dobijanje gradjevinske dozvole, te shodno tome, Ministarsto nije
izdalo Rješenje za dobijanje građevinske dozvole za izgradnju objekta koji se
nalazi u mjestu Veliki Pijesak – Dobre Vode, opština Bar.  
Sud je donio rješenje da se neće  izvoditi dokaz pribavljanjem izvoda iz
kaznene evidencije  za optuženu, jer je optužena rodjena na teritoriji  druge
države, pa bi pribavljanje ovog dokaza vodilo odugovlačenju krivičnog
postupka.  
Ocjenom izvedenih dokaza utvrđeno je da je optužena učinila krivično djelo za
koje je optužena, na način predstavljen u izreci presude. Optužena u svojoj
odbrani priznaje da je izvela u izreci opisane građevinske radove. Odbranu
optužene potvrđuju svjedoci B.N. i S.S., čije iskaze je sud prihvatio kao
jasne, objektivne i saglasne, a iskazi svjedoka potvrđeni su i sadržinom
zapisnika i rješenja Ministarstva uređenja prostora i zaštite životne
sredine.U postupku je na nesumnjiv način utvrđeno da  je optužena kao
investitor  tokom decembra mjeseca 2009. godine, započela gradnju objekta na
katastarskoj parceli br. ... iz LN ...  KO Dobre Vode, spratnosti »P« površine
u osnovi 110 m2, tako što je ozidala spoljne zidove od giter bloka, izlila AB
stubove, AB grede i AB stepenište od prizemlja do sprata, bez odobrenja za
građenje.  
Optužena je kao investitor započela gradnju objekta bez prethodno pribavljene
građevinske dozvole, pa je na taj način postupala protivno propisima iz čl. 69
Zakona o uređenju prostora i izgradnji objekata („Sl- List CG“ 51/08) kojim je
propisano da se objekat može graditi na osnovu građevinske dozvole i tehničke
dokumentacije. Dovođenjem u vezu iskaz optužene sa iskazom saslušanih
svjedokinja i pismenim dokazima, sud je izveo nesumnjiv zaključak da je
optužena postupajući na navedeni način ostvarila sva objektivna obilježja bića
krivičnog djela građenje objekta bez građevinske dozvole iz čl. 326 a
Krivičnog zakonika.  
Optužena je krivično djelo učinila sa direktnim umišljajem, jer je bila
svjesna da je započela izgradnju objekta bez prethodno pribavljene građevinske
dozvole. Uslov za izgradnju objekata u Crnoj Gori i Srbiji u kojoj optužena
ima prebivalište, je pribavljanje građevinske dozvole, a uvođenje predmetnog
krivičnog djela u Krivični zakonik bilo je praćeno višemjesečnom medijskom
kampanjom tako da je optužena bila upoznata da postupanjem na predstavljeni
način čini krivično djelo.  
Odlučujući se za krivičnu sankciju prema optuženoj sud je cijenio sve
olakšavajuće i otežavajuće okolnosti iz čl. 42 Krivičnog zakonika. Od
olakšavajućih okolnosti na strani optužene cijenjene su njene  porodične
prilike, jer je majka jednog  djeteta. Otežavajućih okolnosti na strani
optužene nije bilo. Imajući u vidu kvalitet olakšavajućih okolnosti, a u
nedostatku otežavajućih okolnosti, sud je optuženoj izrekao uslovnu osudu
kojom joj je utvrdio kaznu zatvora u trajanju od šest mjeseci i istovremeno
odredio da se kazna neće izvršiti ukoliko optužena u roku od jedne godine po
pravosnažnosti presude  ne učini novo krivično djelo. Ocijenjeno je da će se
izricanjem uslovne osude u potpunosti postići svrha izricanja uslovne osude i
dovoljno uticati na optuženu da ubuduće ne čini krivična djela.  
Odluku o troškovima krivičnog postupka sud je zasnovao na odredbi čl. 202 st.
1 ZKP-a, u ukupnom iznosu od  70,00 eura. Dosudjeni iznos se odnosi na
troškove rada suda koji su odredjeni prema trajanju i služenosti krivičnog
postupka i imovinskim prilikama optužene.  
Sa izloženog odlučeno je kao u izreci presude.  
OSNOVNI SUD U BARU
Dana 09.02.2011. godine  
ZAPISNIČAR                                                  PREDSJEDNIK
VIJEĆA-SUDIJA,
Amira Nikičić
Ljiljana Joković  
PRAVNA POUKA: Protiv ove presude može se izjaviti žalba Višem sudu u Podgorici
u roku od 15 dana od dana prijema pismenog otpravka. Žalba se predaje ovom
sudu u dva primjerka.  
DNA
1 x spisi
1 x ODT
1 x optuženom na oglasnoj tabli
1 x braniocu po službenoj dužnosti  