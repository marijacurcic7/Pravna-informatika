K broj 338/10  
U IME NARODA  
OSNOVNI SUD U BARU, kao prvostepeni krivični, sudija Ljiljana Joković, kao
sudija pojedinac, sa zapisničarom Amirom Nikičić, u krivičnom predmetu
okrivljenog Z.S., zbog krivičnog djela - prikrivanje iz čl. 256 st. 1
Krivičnog zakonika, po optužnom predlogu Osnovnog državnog tužilaštva u Baru
Kt br. 104/10 od 23.07.2010. godine, nakon održanog glavnog javnog pretresa u
prisustvu zastupnika optužbe pripravnika kod Osnovnog državnog tužilaštva u
Baru Đikanović Predraga,  okrivljenog i branioca okrivljenog G.S., advokata iz
Ulcinja, dana 23.03.2011. godine donio je, a dana 25.03.2011. godine  javno
objavio  
P R E S U D U  
Okrivljeni Z.S., od oca A. i majke Lj., rođene J., rođen ... godine u P., sa
prebivalištem u..., državljanina Crne Gore, radnik ,oženjen, oca četvoro
djece, srednjeg imovnog stanja, neosudjivan,  
K r i v    j e :  
Što je,  
Neutvrđenog dana krajem februara 2010. godine, u Ulcinju pribavio stvar za
koju je znao da je pribavljena krivičnim djelom na način što je od N.D. i
N.D., kupio 20 tabli bakarnog lima debljine 3mm, za iznos od 204,00 eura,
- čime je učinio  krivično djelo - prikrivanje iz člana 256. st. 1. Krivičnog
zakonika,  
pa mu sud primjenom čl. 4, 32, 36, 42, 52, 53 i 54 Krivičnog zakonika i čl.
359, 360 i 364  ZKP-a, i z r i č e  
USLOVNU OSUDU  
Kojom mu utvrđuje kaznu zatvora u trajanju od 30 (trideset) dana i istovremeno
određuje da se kazna neće izvršiti ukoliko okrivljeni u roku od 1 (jedne)
godine, po pravosnažnosti presude, ne izvrši novo krivično djelo.  
Okrivljeni je dužan da plati troškove krivičnog postupka u iznosu od 130,00
eura, u roku od 15 dana od dana pravosnažnosti, pod prijetnjom izvršenja.  
O b r a z l o ž e n j e  
Optužnim predlogom Osnovnog državnog tužilaštva u Baru Kt. br. 104/10 od
23.07.2010. godine stavljeno je na teret okrivljenom izvršenje krivičnog djela
bliže opisanog u izreci presude.  
Okrivljeni je u svojoj odbrani u predkrivičnom postupku u bitnom naveo da su
u  četvrtak 18.02.2010.godine, oko nekih 1l,00 h do 12,00 h kod njega u U., u
naselje K., gdje živi, došla dva lica kojima ne zna ime sa nekim motorom i
donijeli su dvije torbe u kojima je bio bakarni lim koji je ispresavijan i
ponudili mu ga na prodaju. Bavi se otkupom sekundarnih materijala. Ova lica je
pitao da možda taj lim nije iz krađe, a oni su mu rekli da nije i  to su mu
više puta ponavljali. Nije pregledao po torbi kakav je bakarni lim, tako da
nije ni mogo da pretpostavi odakle bi mogao biti. Te torbe sa limom su stavili
na vagu koja je pokazala 62 kg. Za navedeni bakar je jednom licu od ove
dvojice isplatio sumu od 204 eura. To lice kojem je dao novac je crnomanjast.
Nije ovim licima dao nikakvu potvrdu o otkupu bakra, niti im  je tražio ime,
koje bi zapisao u svesku, gdje je samo upisao količinu i cijenu, ne zna ni
gdje ta lica žive, zna da je jedno od ova dva lica bilo prije nekih par
mjeseci kod njega i tada je donio neko olovo i žice od telefona. Kada je
otkupio ovaj bakarni lim tu su bili prisutni i Lj. Z. i S. I., svi iz U.. U
prethodnom postupku je izjavio je da se on privatno bavi otkupom lima,
aluminijuma i drugog otpadnog materijala u mjestu gdje živi, to jest u U.
naselje K.. U komšiluku je poznato da otkupljuje lim i drugi otpadni materijal
pa mu Ijudi često donose isti na otkup. Ranije je  imao jedan problem zbog
otkupa u U., pred ulcinjskim sudom pa od tada koliko može vodi računa i pazi
da ne otkupi neki materijal koji eventualno potiče iz kradje. Jedini način na
koji može da provjeri porjeklo materijala je tako što pita lica koja mu donesu
materijal na otkup odakle im taj materijal i eventualno da pogleda materijal
pa ako posumnja  ga ne otkupi. U ovom slučaju, misli da je to bilo negdje
krajem februara ove godine, poslije podne negdje oko 14,00 časa, dva lica su
došla kod njega i ponudili mu  bakreni lim. Jednog od njih je  ranije jednom
vidio jer mu je bio prodao neko olovo. Zbog tog olova  nije imao problema, pa
je pristao da pogleda ovaj lim, koji je bio spakovan u torbama. Oni su došli
na motoru i na istom su imali dvije torbe, od kojih jedna žuta veća, a druga
manja kao ceger i u kojima su bile ploče, bakarne table presavijane i
izlupane. Kao takve djelovale su kao otpadni materijal i on nije mogao da
utvrdi odakle potiču i nijesu mu ostavljale nikakvu sumnju da potiču iz kradje
jer su djelovale kao otpadni materijal budući da su bile deformisane. Pitao je
ta dva momka čija imena ne zna i koje ne poznaje odakle im taj materijal i da
li je pribavljen na nezakonit način jer  se bojao da eventualno nije ukraden.
Oni su bili ubjedljivi i u više navrata su mu potvrdili da taj materijal nije
ukraden. Tu se radilo o količini od 60 kg bakarnog lima za iznos od 204,00
eura, koji je u kešu isplatio jednom od te dvojice, misli onom niskom
svjetlijem momku, starosti od oko 20 godina, a od kojeg je kao što je naveo
već ranije jednom otkupio materijal - olovo. Nisu mu ponudili ovaj lim na
otkup po nekoj povoljnijoj cijeni nego što ga inače otkupljuje ali kao što je
rekao i lim je bio deformisan, a oni su bili ubjedljivi pa je stekao
povjerenje da taj lim može da otkupi. Ne može da da bliže podatke o ovim
licima jer ih ne poznaje i ne zna gdje oni žive. Kasnije je u policiji saznao
da su iz Bara. Da je u trenutku otkupa znao da su iz Bara to bi uticalo na
njegove sumnje, pa vjerovatno ne bi kupio jer u Baru ima lica koja otkupljuju
otpad, pa bi mu bilo sumnjivo da njemu donose na otkup u Ulcinj, ali to tada
nije znao, a nije u to ni sumnjao. Otkupom i sakupljanjem otpadnog materijala
se bavi već pet godina. Kod njega dolaze razni Ijudi i koje zna i koje ne zna
da mu prodaju materijal . Ovog drugog momka je tom prilikom prvi put vidio a
on izgleda visočije, ima crnu kosu i tamniji je u licu, i stariji je  dvije
tri godine od prethodnog i mršaviji od onog prethodno opisanog momka. Kao što
je opisao jedini način da provjeri porijeklo materijala koji otkupljuje je na
osnovu pregleda da li je pohaban, deformisan, izlupan odnosno da li je zapravo
otpadni materijal i razgovora sa licem koje mu nudi robu. Na primjer ukoliko
se vidi da je lim ili bilo koji drugi materijal od nekud skinut te da ukazuje
da nije otpadni materijal već da možda taj materijal može da se koristi u
svrhu za koju je proizveden ne bi otkupio, a ako je toliko oštećen da spada u
otpadni materijal tek tada bi bio siguran da može to da otkupi.Na glavnom
pretresu od 11.11.2010.godine je u bitnom naveo da se bavi sakupljanjem
odpadnog materijala a ponekad otkupljuje stare sirovine. Tačno je da je krajem
februara 2010 godine kod njega kući došao N.D. sa još jednim tamnoputim momkom
koga ne poznaje i tada ga je prvi put vidio, tom momku ne zna ni ime ni
prezime, moguće da je on i ranije dolazio kod njega, ali se toga ne sjeća.
N.D. je tom prilikom njemu punudio na otkup 60 kg bakarnog lima koji je bio
izvijen, i salupan i oni su njemu tom prilikom taj lim donjeli u dvije vreće
i N. D. je njemu ponudio da otkupi taj lim.  N.D. je pitao da li je taj lim
ukraden, on mu je  garantovao da nije. Obzirom da mu je i ranije N.D. donosio
sirovine za otkup nije imao razloga da sumnja da je N.D. ukrao taj lim. Dalje
navodi da se oko svega dogovarao sa N.D., a tamnoputi momak koji je bio sa
njim je samo stajao sa strane i sa njim  se o ničemu nije dogovarao. Za 60 kg
bakarnog lima je dao na ruke novac u iznosu od 204,00 eura N.D.. Sjeća se da
se N. D. sa njim  cenkao oko cijene, ali su se na kraju dogovorili da njemu da
204 eura za lim koji je on njemu  toga dana donio.  Nije umio da objasni
razlikovanje odbrane ali je izjavio da se dogadjaj desio onako kako je na
glavnom pretresu opisao.  
U dokaznom postupku provedeni su sledeći dokazi: saslušan je svjedok N.D.,
pročitani su iskazi ovlašćenog predstavnika JP »K.« B. V. V., svjedoka G.N.,
N. D. i N.R., potvrda o privremeno oduzetim predmetima UP PJ Bar Ku 77/10 od
23.02.2010. godine,  potvrda o vraćanju privremeno oduzetih predmeta UP PJ Bar
Ku 77/10 od 24.02.2010. godine,  nalaz i mišljenje vještaka finansijske struke
D.N. od 24.05.2010. godine, izvod iz kaznene evidencije  UP PJ Podgorica br.
11-245/10-23620/2-2296 od 04.06.2010. godine, za okrivljenog Z.S..  
Ovlašćeni predstavnik JP »K.« B.V. V. je izjavio da je  krajem februara
mjeseca 2010 godine sa Dvorca – tačnije Aneks galerije skinute bakarne table
lima i to ukupno 20  bakarnih tabli lima. Pridružio se krivičnom gonjenju, ali
nije postavio  imovinsko pravi zahtjev.  
Svjedok N. D. je izjavio da se ne može sjetiti  da li je tokom februara
mjeseca 2010 godine ili bilo kada sa N. D. koji je inače njegov drug sa kojim
je ranije družio, bio kod okrivljenog Z.S. u Ulcinju, te da su tom prilikom
istom nudili na prodaju bakarni lim. Ne može se sjetiti da li je taj lim
ukrao sa krova Poljoprivredne škole, moguće da je to uradio, ali se zaista ne
može sjetiti da li je počinio to krivično djelo. Više puta  je činio  razna
krivična djela, tako da se ne može sjetiti šta je sve radio. Dalje je naveo da
koliko se sjeća nikome nije bakarni lim nudio na prodaju  i misli da  februara
mjeseca 2010 godine nijednom nije  sa N.D. išao u Ulcinju.  
Svjedok G.N. je izjavio da se sjeća da je to bilo 19.02.2010 godine, kada su
ga u jutarnjim časovima pozvali koleginice iz Dvorca Kralja Nikole, u kojem
radi u svojstvu tehničara, i saopštili mu da je prostorija muzeja u vodi.
Odmah je  pošao i vidio da prostorija zvana Aneks u kojoj se odlažu esponati
bila bukvalno u vodi. Pošao je da provjeri krov muzeja i tada utvrdio da je
hvalilo 20 do 25 kvadrata bakarnih tabli kojima je upravo taj prostor bio
natkriven. Radi se o bakarnim tablama koje službe za pokrivanje debljine od
oko 3mm, i koliko se sjeća kasnije je utvrdjeno da se radi o težini od oko 55
kg. O ovome je obavjestio direktora Kulturnog centra, a potom i policiju PJ
Bar. Budući da je upravo dan prije nego što su utvrdili da nedostaje veći dio
krova je počela da pada kiša a da bi se ova prostorija natopila vodom sigurno
je potrebno izvjesno vrijeme tako da misli da nije baš noć prije nego što su
utvrdili da je lim odnešen, isti skinut, već vjerovatno par dana prije. Ta
prostorija sa krovom je malo zaklonjena od pogleda šetača i uopšte njih
radnika, tako da ne može odmah primjetiti kada je odnešen lim, već su to tek
utvrdili kada je počela da pada kiša. Jedna tabla lima je dimenzija 2 x l m.
Ove table su pričvršćene za krov šarafima. Muzej je pod video nadzorom,
medjutim, video nadzor ne pokriva ovaj dio objekta odnosno prostoriju za
odlaganje. Ovaj objekat  takodje obezbjedjuju i dva čuvara koji se smjenjuju
svaku drugu noć, a zovu se L.J. i I. A.. Misli da su isti bilo što primjetili
odmah  bi to prijavili. Preciznije podatke u vezi ovog lima  ne može dati jer
je to ono što je njemu i poznato, o količni se takodje ne može izjasniti ali
misli kao što je već naveo da se radi oko 20 kvadrata bakarnih tabli težine od
oko 55kg.  
Svjedok N.D. je izjavio da je jednog jutra kod njega došao N.D. da ga zamoli
da mu pomogne da proda bakar. Pitao ga je jeli ukradeno,  rekao mu je da nije,
pa mu  je rekao da ako jeste ukradeno da će  prvi sve da ispriča policiji.
Pošli su do B. koji vrši otkup, a čije se stovarište nalazi sa desne strane na
putu prema Ulcinju. B. nije bio tamo, a njegovi radnici su odbili da otkupe
bakar, a nisu im rekli zašto. Tada je D. rekao da zna jednog čovjeka u
Ulcinju, i da podju kod njega. Uzeli su torbe, bakar je bio spakovan u dvije
putne torbe, u jednoj je bilo oko 40 kg, a u drugoj oko 30 kg. Na magistrali
su stopirali taksi i pošli u Ulcinj, kod S., koji se preziva Z. ili Z.. On je
pitao D. je li bakar ukraden, D. mu je  rekao da nije i da nema nikakvih
problema u vezi tog bakra,i S. je otkupio bakar, ne zna tačno koliko je platio
D..  D. njemu nije dao novac, već je njegovoj djeci kupio slatkiše i hranu, i
rekao mu je da će on novac da potroši na gluposti. Nakon toga je jedan dan
došla policija i tražila D. , a zatim su pokupili D., njegovog brata i njega
i tada je saznao da je bakar ukraden.  
Svjedok N.R. je izjavio da je jednog dana u njegoj kuću u naselu Sokolana gdje
živi sa roditeljima, sa ženom i djecom došao  N.D. da ga zamoli da mu pomogne
da proda neki bakar. Nije htio da podje sa njim jer je imao neki strah , a i
da je htio njegov otac bi  ga istjerao iz kuće. On je došao drugi dan i tražio
brata D. da mu pomogne. Nije mu poznato da li mu je njegov brat pomogao i što
su dalje uradili sa bakrom. Samo zna da je jedno jutro došla policija i da su
ga priveli i pitali za bakar.  
Iz potvrde o privremeno oduzetim predmetima UP PJ Bar Ku 77/10 od 23.02.2010.
godine proizilazi da  su od Z.S. oduzete ispresavijene bakarne table krvnog
lima  ukupne težine 58 kg.  
Iz potvrde o vraćanju privremeno oduzetih predmeta UP PJ Bar Ku 77/10 od
24.02.2010. godine proizilazi da je G.N. vraćen ispresavijen bakarni lim krova
ukupne težine 58 kg.  
Iz nalaza i mišljenja vještaka finansisjke struke D.N. od 24.05.2010. godine
utvrdjena je vrijednost predmetnih stvari provjerom i uvidom u maloprodajne
cijene predmetne robe u maloprodajnim objektima u Baru i to : 20 metara
kvadratnih bakarnih tabli - ovaj opis nije dovoljan za preciznu  procjenu
vrijednosti, zato što je potrebna tačna debljina lima, težina lima i  posebno
stanje odnosno kvalitet. Pod pretpostavkom da se radi o limu debljine 0,55,
tada je vrijednost 20m2 jednaka 1.000,00 eura,  pod pretpostavkom da se radi o
limu debljine 3mm i težine 55 kg tada je  vrijednost lima 10,00 eur/ m2 ili
550,00 eura i pod pretpostavkom da se radi o limu koji je kao otpadni
materijal tada je  vrijednost 4,00 eur/m2 ili 220,00 eura. Napomenuo je da je
opis oduzetih stvari nedovoljan za tačnu i preciznu procjenu jer isti ne
sadrži za robe slijedeće neophodne opise i to: tip , vrsta i kvalitet-stanje,
upotrebljivo ili ne, deklaraciju o proizvodjaču i kvalitet. Zbog toga je uzeta
prilikom procjene aproksimativna procjena -robe prosječnog kvaliteta odnosno
od cijena nove robe preko uobičajene amortizacije uzeta sadašnja vrijednost.
Takodje je napomenuo da maloprodajna cijena sadrzi: nabavnu vrijednost,
troskove transporta, troskove pretovara, troskove skladistenja, carinu,
veleprodajnu i maloprodajnu mazu, PDV. Vrijednost 20m2 oduzetog lima deblijne
3mm i težine 55kg kvaliteta za postavljanje krovova iznosi: 550,00 eura.
Vrijednost oduzetog lima debljine 0,55, za 20m2 jednaka je 1.000,00 eura,
vrijednost oduzetog lima koji je kao otpadni materijal je 4,00 eur/m2 ili
220,00  eura za 20m2. Vještak je dao tri varijante procjene vrijednosti
oduzetog lima, a sudu ostavlja u nadležnosti odabir varijante.  
Iz izvoda iz kaznene evidencije za okrivljenog br. 11-245/10-23620/2-2296 od
04.06.2010. godine utvrdjeno je da okrivljeni Z.S. nije osudjivan.  
Ocjenom izvedenih dokaza utvrđeno je da je okrivljeni učinio krivično djelo
koje mu je stavljeno na teret. Okrivljeni je krivično djelo učinio neutvrđenog
dana krajem februara 2010. godine, u Ulcinju, tako što je pribavio stvar za
koju je znao da je pribavljena krivičnim djelom na način što je od N.D. i
N.D., kupio 20 tabli bakarnog lima debljine 3mm, za iznos od 204,00 eura.
Okrivljeni u svojoj odbrani ne priznaje da je učinio krivično djelo navodeći
da se otkupom i sakupljanjem otpadnog materijala  bavi već pet godina i da
nije mogao znati da predmetni lim potiče od krivičnog djela krađa,jer su
bakarne table lima bile savijene i izlomljene i iste je platio  za iznos od
204,00 eura .Tokom postupka je mjenjao odbranu na način što je u predhodnom
postupku naveo da su kod njega došla dvojica momaka koje nije poznavao i čija
imena  nije znao ,a nije znao ni da su iz Bara pravdajući se da je znao,  da
od njih ne bi otkupio predmetni lim jer bi predpostavio da je ukraden čim ga
nisu prodali u Baru,dok je na glavnom pretresu naveo da je kod njega u kući
došao N.D.,koga od ranije poznaje i koji mu je i ranije donosio sirovine za
otkup, sa još jednim momkom ,te da mu je  N.D. ponudio na otkup 60 kg bakarnog
lima i nakon što mu je on garantovao da lim nije ukraden on je otkupio lim od
N.D. za iznos od 204,00 eura, koji novac mu je dao na ruke. Nije umio da
objasni razlikovanje iskaza. Sud je odbranu okrivljenog cijenio kao neosnovanu
i sračunatu na izbjegavanju krivice, jer je ista u suprotnosti sa izvedenim
dokazima. Naime,  svjedok N.D. je  predmetni događaj u bitnom različito opisao
u odnosu kako je predmetni događaj opisao okrivljeni, navodeći da je on sa
N.D. pošao do Ulcinja, kod okrivljenog  Z.S. koga je N.D. poznavao,  te da je
okrivljeni pitao D.  a ne njega da je li bakar ukraden, i nakon što mu je N.D.
potvrdio da nije,okrivljeni Z.S. je otkupio bakar i novac dao N.D.. Svjedok
N.R. je potvrdio iskaz svjedoka N.D. u djelu da je upravo N.D. dolazio kod
njegovog brata N.D. moleći ga da mu pomogne da proda bakar, jer  on par dana
ranije nije htio da ide sa N.D. koji ga je takodje molio da podje sa njim kako
bi prodali bakarni lim. Iz iskaza svjedoka G.N. utvrđeno je da je sa  krova
muzeja ukradeno 20  kvadrata bakarnih tabli, debljine od oko 3mm, i težine oko
55kg. Sud je iskaze svjedoka N. D., N.R. i G.N. cijenio kao jasne i
objektivne, pa im je poklonio punu vjeru. Sud je na glavnom pretresu saslušao
i svjedoka N.D. koji je tokom svjedočenja mjenjao iskaz, na način što se
najprije nije mogao decidno izjasniti da li je tokom februara mjeseca 2010
godine ili bilo kada sa N.D. koji je inače njegov drug sa kojim je ranije
družio, bio kod okrivljenog Z.S. u Ulcinju, te da su tom prilikom istom nudili
na prodaju bakarni lim, da bi nakon toga izjavio da se sjeća  da nikome nije
bakarni lim nudio na prodaju i da nije nijednom sa N.D. išao u Ulcinj, tokom
februara mjeseca 2010 godine.  Sud je ovakav iskaz svjedoka N.D., a koji iskaz
je u suprotnosti sa iskazom svjedoka N.D.,  cijenio kao nepouzdan i kao
pokušaj da olakša položaj okrivljenom. Imajući u vidu da je okrivljeni u
odnosu na odlučne činjenice tokom postupka mjenjao svoju odbranu ne dajući po
ocjeni suda valjane razloge za promjenu odbrane na glavnom pretresu, te da je
njegova odbrana u suprotnosti sa  iskazom svjedoka N. D., kao i činjenicu da
je okrivljeni kupio 20 tabli bakarnog lima debljine 3mm, za iznos od 204,00
eura, dakle, po cijeni  koja je višestruko niža od stvarne vrijednosti, po
ocjeni suda na nesumnjiv način ukazuju na krivicu okrivljenog Z.S.. Nadalje,
okrivljeni je u svojoj odbrani izjavio da nije bio svjestan vrijednosti
bakarnog lima,pravdajući se da je isti bio izlomljen i slupan,i da mu je
rečeno da isti nije ukraden. Iz navedenog proizilazi da je okrivljeni, ako već
nije bio svjestan tačne vrijednosti lima, kod činjenice da se radilo o većoj
količini bakarnog lima,   svakako je bio svjestan  da tu količinu nije mogao
kupiti za cijenu od 204,00 eura. Obzirom da je predmetni lim  debljine 3mm,
njegovu vrijednost je vještak finansijske struke u svom nalazu od 24.05.2010.
godine,opredjelio na iznos od 550,00 eura.Ovaj nalaz vještaka sud je cijenio
kao  jasan i stručan, na isti nije bilo primjedbi, pa mu je poklonio punu
vjeru. Dakle, okrivljeni je mogao znati da je predmetni bakarni lim pribavljen
krivičnim djelom, i da je njegova stvarna vrijednost višestruko veća od cijene
za koju je isti kupio. Sud je prihvatio pravnu kvalifikaciju iz optužnog
predloga.  
Okrivljeni je krivično djelo izvršio postupajući sa direktnim umišljajem jer
je bio svjestan da predmetni bakarni lim  potiče od krivičnog djela krađa.  
Odlučujući se za krivičnu sankciju prema okrivljenom sud je cijenio sve
olakšavajuće i otežavajuće okolnosti iz čl. 42 Krivičnog zakonika. Od
olakšavajućih okolnosti sud je cijenjeno porodične prilike jer je oženjen i
otac četvoro djece, kao i raniji život okrivljenog jer nije osudjivan.
Otežavajućih okolnosti nije bilo. Cijeneći navedene olakšavajuće okolnosti, u
nedostatku otežavajućih okolnosti, ocijenjeno je da prema okrivljenom nije
potrebno izricanje efektivne kazne zatvora, da će se izricanjem uslovne osude
prema okrivljenom u potpunosti postići svrha izricanja uslovne osude i na taj
način dovoljno uticati na okrivljenog da u buduće ne vrši krivična djela.  
S obzirom da  ovlašćeni predstavnik oštećenog JP „K.“ B. nije postavio
imovinsko pravni zahtjev, to sud o istom nije ni odlučivao.  
Odluka o troškovima krivičnog postupka zasniva se na odredbi čl. 202 st.1
ZKP-a. Okrivljeni je dužan da plati troškove krivičnog postupka u iznosu od
130,00 eura u roku od 15 dana od dana pravosnažnosti, pod prijetnjom
izvršenja, koji troškovi se odnose na troškove izrade nalaza i mišljenja
vještaka finansijke struke u iznosu od 44,00 eura, kao i troškove za rad suda
koji su određeni prema trajanju, složenosti krivičnog postupka i imovinskim
prilikama okrivljenog.  
Na osnovu izloženog odlučeno je kao u izreci presude.  
OSNOVNI SUD U BARU
Dana 25.03.2011. godine  
ZAPISNIČAR,
S U D I J A
Amira Nikičić
Ljiljana Joković  
PRAVNA POUKA:Protiv ove presude može se
izjaviti žalba Višem sudu u Podgorici u roku od
8 (osam) dana od dana prijema pismenog otpravka.
Žalba se predaje ovom sudu u dva primjerka.  
DNA:- 1 x ODT
         - 1 x okrivljenom
         - 1 x braniocu okrivljenog
         - 1 x oštećenom nakon pravosnažnosti      
         - u spise  