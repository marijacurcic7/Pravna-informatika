


K.br.386/10 
U IME CRNE GORE 
OSNOVNI SUD U BARU, kao prvostepeni krivični, sudija Nikola Strugar, kao
sudija pojedinac, sa zapisničarom Zoricom Ivanović, u krivičnom predmetu
okrivljenog B. R. zbog krivičnog djela falsifikovanje isprave iz čl.412
st.1 Krivičnog zakonika i okrivljenog R. Ć. zbog krivičnog djela
neosnovano dobijanje i korišćenje kredita i druge pogodnosti iz čl.245 st.2
Krivičnog zakonika, po optužnom predlogu Osnovnog državnog tužilaštva iz Bara
Kt.br.569/09 od 07.09.2010.godine, nakon glavnog i javnog pretresa održanog
dana 12.10.2011.godine  u prisustvu zastupnika optužbe saradnika kod Osnovnog
državnog tužioca u Baru Azre Cama i okrivljenih, dana 12.10.2011.godine donio
je i javno objavio  
P R E S U D U 
I 
Okrivljeni, 
B.R. od oca S. i majke U., rodjene M., rodjen ....godine u B., gdje je i
stalno nastanjen u S.B. bb, oženjen, otac troje djece, pismen, završio osnovnu
školu, srednjeg imovnog stanja, neosudjivan,  
K r i v   j e 
Zato što je,  
Dana 13.01.2008.godine u Baru, napravio i upotrijebio kao pravu lažnu ispravu
- ugovor o zajmu br. LD ..., sa kreditnom organizacijom "A. „ DOO B., na način
što je  u istom ugovoru u rubrici predvidjenoj za potpis zajmoprimca svjeručno
unio potpis R. Ć. pa je na osnovu takvog ugovora od strane "A. "  DOO B., R.
Ć.odobren kredit u iznosu do 3.000 eura,  
- čime je izvršio krivično djelo - falsifikovanje isprave iz čl.412 st.1
Krivičnog zakonika.  
Pa ga sud primjenom članova 4, 5, 15, 36 i 42  Krivičnog zakonika i članova
226, 229 i 374 Zakonika o krivičnom postupka  
O S U Đ U J E 
Na kaznu zatvora u trajanju od 30 (trideset) dana.       
Shodno članu 239 stav 2 Zakonika o krivičnom postupku oštećeni "A.“ DOO  se
radi ostvarivanja imovinsko pravnog zahtjeva  upućuje na parnični postupak.  
Okrivljeni je dužan da plati troškove krivičnog postupka u iznosu od 137,50
eura, kao i na ime sudskog paušala iznos od 30 eura, sve u roku od 15 dana od
dana pravosnažnosti presude, pod prijetnjom izvršenja.  
II 
           Okrivljeni, 
R. Ć., od oca Š. i majke S., rodjene A., rodjen ....godine u B.
nastanjenog u B. S., bb, razveden, otac jednog djeteta, pismen, završio četiri
razreda osnovne škole, srednjeg imovnog stanja, osuđen i to presudom Osnovnog
suda u Baru K.br.118/93 od 18.10.1994.godine, zbog krivičnog djela iz čl.172
st.2 KZ RCG na zatvor od 30 dana uslovno na jednu godinu, presudom Višeg suda
u Podgorici K.br.167/00 od 01.06.2011.godine zbog krivičnog djela iz čl.245
st.1 KZ SRJ na kaznu zatvora u trajanju od jedne godine i šest mjeseci i
presudom Osnovnog suda u Baru K.br.194/00 od 27.12.2006.godine zbog krivičnog
djela iz čl.240 st.1 KZ CG na kaznu zatvora od pet mjeseci.  
Na osnovu čl.373 st.2 Zakonika o krivičnom postupku  
OSLOBADJA SE OD OPTUŽBE 
Kojom je prestavljeno da je;  
Tokom prve polovine januara 2008.godine u Baru, dobijeni kredit od "A.“  DOO
Bar, u iznosu od 3.000 eura, po ugovoru o zajmu br. LD ... od
13.01.2008.godine, čija je namjena bila adaptacija stana za izdavanje,
iskoristio za drugu namjenu od one za koju je odobren, na način što je od
navedenog zajmodavca podigao kredit u pomenutom iznosu, nakon čega je iznos od
3.000 eura ustupio B.R.,  

čime bi izvršio krivično djelo neosnovano dobijanje i korišćenje kredita i druge pogodnosti iz čl.245 st.2 Krivičnog zakonika

Shodno članu 239 stav 3 Zakonika o krivičnom postupku oštećena "A." DOO B. se
upućuje da imovinsko-pravni zahtjev ostvaruje u parničnom postupku.  
Troškovi krivičnog postupka u odnosu na okrivljenog R. Ć. padaju na teret
budžetskih sredstava suda.  
O b r a z l o ž e nj e 
Optužnim predlogom Osnovnog državnog tužilaštva iz Bara Kt.br.569/09 od
07.09.2010.godine stavljeno je na teret okrivljenom B. R. izvršenje krivičnog
djela falsifikovanje isprave iz čl.412 st.1 Krivičnog zakonikaa okrivljenom R.
Ć. izvršenje krivičnog djela neosnovano dobijanje i korišćenje kredita i druge
pogodnosti iz čl.245 st.2 Krivičnog zakonika, predlažući u završnoj riječi da
im sud izeče kazne zatvoraza navedena krivična djela.  
      Okrivljeni B. R.je u svojoj odbrani u istražnom postupku naveo da je radio kao saradnik A., da ga je zamolio jedan njegov drug K. Š. da mu pomogne da podigne kredit obzirom da ima žirante, pa je tako pitao R. Ć. da li može da bude nosilac kredita na što je R. Ć.  pristao. Nije mogao da se sjeti da li je R. Ć.išao u A.i nije mogao da se sjeti da li je R. Ć.potpisao ugovor o kreditu.Na predočavanje predmetnog ugovara od strane suda okrivljeni je naveo da je moguće da je sam potpisao taj ugovor. Zajedno je pošao sa R. Ć. u C.banku gdje je R. Ć.podigao pare od kredita u iznosu od 3.000 eura i R. Ć. mu predao te pare koje je on predao K.Š..

      Na glavnom pretresu okrivljeni B.R.je priznao krivično djelo koje mu je stavljeno na teret navodeći da priznaje da je da je potpisao ugovor LD ...od 13.01.2008.godine i da je u rublici zajmodavac ispisao ime R. Ć.. Prije toga obavijestio je R. Ć. i pitao ga da li može na njegovo ime  da podigne kredit kod A.banke, na što je R. Ć.pristao stim što R. Ć.nije znao kakve je sadržina ugovora, a taj dan kada je potpisao navedeni ugovor sa A. bankom umjesto R. Ć., R.Ć.je došao u A. banku i istom predo ček nakon čega su otišli u C. banku gdje je R. Ć. podigao 3.000 eura i odmah mu ih predao a on ove pare dalje svom drugu.

Okrivljeni R.Ć.je u svojoj odbrani pred ovlašćenim policijskim službenicima u
prisustvu branica po službenoj dužnosti u bitnom naveo da je na šalteru „C.“
podigao iznos od 3.000,00 eura koji novac je dao B. R. koji je njegov rodjak.
Predhodno mu se B.R. obratio i zamolio ga da mu da ličnu kartu. On mu je dao
ličnu kartu, a nakon nekoliko dana R. ga je pozvao i zajedno su otišli u „A.“
i tamo je dobio ček za podizanje kredita. Misli da mu je taj ček dao B. R..
Potpiso je kredit u A. broj LD ... a žirante nije poznavao jer ih je
obezbijedio B. R.. Sa tim čekom je pošao u C. banku zajedno sa B.R. i podigao
3.000,00 eura tj. 2.950,00 eura jer mu je nešto odbijeno i ovaj novac predao
B. R..R. B. ga je zamolio da za njegove potrebe podigne kredit i da neće imati
nikakavih problema i da će sve biti plaćeno na vrijeme i nakon dva mjeseca
saznao da se kredit ne vrća uredno  
U istražnom postupku je ostao kao i svom iskazu pred upravom policije jedino
je dodao da nije znao da se radi o namjenskom kreditu i mislio je da ne radi
ništa protivzakonito već je samo htio da pomogne svom drugu B. R. kojem je i
predao pare nakon podizanja u C.banku i za razluku od iskaza u policiji pred
istražnim sudijom rekao da nije potpisao Ugovor o zajmu broj LD ... i da se na
tom ugovoru ne nalazi njegov potpis, već je samo u A.banku uzeo ček sa kojim
je pošaao u C. banku i uzeo novac  i predao ga odmah B. R.  
Na glavnom pretresu je ostao pri svojoj odbrani koju je iznio pred upravom
policije i istražnim sudijim a na pitanje suda da pojasni razliku kada je u
policiji rekao da je potpisao ugovor o kreditu sa A. bankom br.LD ... i u
israzi kada je reakao da nije potpisao navedeni ugovor okrivljeni je naveo da
ostaje pri onome što je rekao u istrazi i da nikakav ugovor nije potpisivao sa
A.bankom. Takođe je dodao da je tog dana 13.01.2008.godine zajedno sa B.R.
otišao u C.anku i podigao novac u iznosu od 3.000 eura i predao ga B.R., a
prije toga mu je B.R.predo ček i nakon podizanja novca isti predao B.R.i da
nije potpisivao ugovor sa A.bankom i nije znao niti mogao znati da će zbog
svega navedenog imati problema.  
U dokaznom postupku sud je na saglasan predlog stranaka pročitao iskaze
svjedoka: O. N. ,B.N., S. I., M. M., na saglasan predlog stranaka pročitao
iskaz predstavnika oštećenog M. V. sa glavnog pretresa, pročitao ugovor o
zajmu …. zaključen izmedju R. Ć. i „A.banke“ od 13.01.2008.godine ,pročitao
zahjev za dodijelu kredita od 19.01.2008.godine LD …. .., izjavu žiranata sa
administrativnom zabranom na ime B. N. izjavu žiranata sa administrativnom
zabranom na ime O.N. nalaz i mišljenje vještaka grafološke struke N. V.
br....od 16.07.2010.godine, nalaz i mišljenje vještaka grafološke struke N.V.
od 22.07.2011.godine, pročitao izvod iz KE UP PJ BAr br.24-03/3-245/10-8496/2
od 24.11.2010.godine za okrivljenog R. Ć. i izvod iz KE UP PJ BAr
br.24-03/3-245/10-8495/2 od 24.11.2010.godine za okrivljenog B. R..  
Svjedok O. N. je izjavila da ne poznaje R. Ć. niti mu je ikada bila žirant.
Dana 20.09.2008,.godine ukradena joj je tašna gdje su bila sva njena lična
dokumenta i to lična karta, saobraćajna dozvola, radna knjižica, kao i mobilni
telefon. U tom periodu radila je u prodavnici brze hrane „K.“ u P..
Pretpostavlja da je neko njena dokumenta iskoristio i tako uzeo kredit. Nikada
nije radila u DOO „M.“. Ništa joj ne znači ni ime K. Š.. Izjavu žiranta sa
datumom od 17.08.2008.godine nije potpisala, ne potpisuje se latinicom, a
podaci jesu njeni. Odmah nakon što joj je ukradena torba i lična dokumenta
prijavila je kradju policiji u P. i o tome posjeduje izvještaj. Nikada nije
stizalo ništa od banke, nije imala nikakvu zabranu na platu, mada od septembra
2009.godine ne radi tako da platu i ne prima.  
Svjedok B. N.je izjavio da ga je rodjak B.R.zamolio da mu bude žirant i rekao
da hoće da podigne kredit kod „A.banke“. Pristao je da mu bude žirant, B.mu je
dao potrebne papire, on je to sve ispunio u „L.“ gdje radi, popunio i potpisao
i „L.“ je ovjerila njegove podatke. Pitao je B. ko je nosilac kredita i B. mu
je rekao da će nosilac biti R. Ć. ali da će on uzeti pare. Ne zna tačno kada
ali Ć. ga je obavijestio da se kredit ne plaća. Njemu je došla zabrana na
platu, već godinu i nešto dana platu ne prima, a to iz razloga jer je ranije
nekome bio žirant pa se sada njihovi krediti odbijaju od njegove plate.  
Svjedok S.I. je izjavio da je radio u „A.banku“ kao vršilac dužnosti šefa
kancelarije. Objasnio je da je kreditni službenik, nakon obilaska službenika
na terenu, a što je u konkretnom slučaju radila M. M., prikupljao cjelokupnu
dokumentaciju za kredit, zahtjev za podnošenje kredita, izjave žiranata i
ostalu prateću dokumentaciju koja je podnešena upravo kreditnom službeniku M.
M.. Nakon što kreditni službenik prikupi cjelokupnu dokumentaciju za jedan
kredit on je kao odgovorno lice saslušavao M. M. koja mu je predočavala sve o
predmetnom kreditu i on je potpisivao ugovor o kreditu bez lica koje je
podnijelo zahtjev za kredit. Medjutim, lice koje je podnosilac zahtjeva moralo
je prethodno potpisati ugovor o zajmu odn. kreditu u prisustvu nekog od
službenih lica u banci. On je potpisao predmetni ugovor o zajmu koji je
zaključen sa R. Ć. ali R. nije bio prisutan kada je on potpisao predmetni
ugovor.Nakon ove procedure kredit se podiže u C.banku.  
Svjedok M. M. je izjavila da je kao kreditni službenik obavljala posao
prikupljanja cjelokupne dokumentacije za ona lica koja su podnosila zahtjev za
kredit. Njen posao je bio da prikupi dokumentaciju i da je preda šefu, a u
konkretnom slučaju I.S. Nije prisustvovala potpisivanju ugovora LD br.... koji
je zaključio R. Ć. sa bankom već je ugovor isključivo morao da potpiše S.I.,
što je i uradjeno. Ne zna da li je bio prisutan R. Ć. prilikom potpisivanja
ugovora, ali zna da je on podigao novac od ovog kredita u C.  
Predstavnik oštećenog M. „A.“ DOO M. V. je  izjavila da je klijent R. Ć.kod
njihove banke podigao kredit u iznosu od 3.000,00 eura. Ugovorom se obavezao
da će novac od kredita utrošiti u svrhu adaptacije soba za izdavanje što isti
nije uradio već kredit iskoristio u drugu namjenu. Dug R. Ć. po ovom zajmu
iznosi 2.724,00 eura od čega je 2.112,00 eura glavnica i 612,00 eura kamata.
Pridružila  se krivičnom gonjenju protiv okrivljenih i postavljaju imovinsko
pravni zahtjev u visini od 2.724,00 eura.  
Iz ugovora o zajmu …. je utvrdjeno da je  zaključen izmedju R. Ć. i M. „A.“
DOO dana 13.01.2008.godine. Ugovor je zaključen na iznos od 3.000,00 eura u
svrhu adaptacije stana za izdavanje.  
Iz zahjeva za dodijelu kredita od 19.01.2008.godine LD …. je utvrđeno da je
kao lice koje je ponijelo zahtjev za odobrenje namjenskog kredita čija svrha
je adaptacija stana za izdavanja naveden R.Ć.  
Iz izjave žiranata na ime B.N.je utvrđeno da je B.N. naveden kao žirant R.Ć.
za kredit kod A.banke i da je u rubrici potpis žiranta potpisan B. N. kao i da
je njegova administrativna zabrana ovjerena pečatom  AD “L.r“ .  
Iz izjave žiranata O.N.je utvrđeno da je ista žirant prilikom R. Ć. za kredit
kod A.banke, da je u rubrici potpis žiranta potpisana O.N. kao i da je njena
administrativna zabrana ovjerena pečatom  „M.“.  
Iz nalaza i mišljenja vještaka grafološke struke N. V. br.1675/10 od
16.07.2010.godine  je utvrdjeno da sporni potpis „Ć.“ koji se nalazi u rubrici
zajmoprimac, original Ugovora o zajmu A. banke broja . zaključenog dana
13.01.2008.godine nije mogao ispisati R. Ć. jer su konstatovane izrazite
razlike između potpisa u navedenom ugovoru i nespornog potpisa R. Ć. koji se
nalazi na zapisniku o saslušanju okrivljenog R. Ć.Osnovnog suda u Baru
Kri.br.547/09 od 07.12.2009.godine i zapisniku o saslušanju osumljičenog R. Ć.
pred UP Policije KU.br.499/09 od 26.10.2009.godine. Nadalje iz ovog nalaza i
mišljenja proizilazi da upoređivanjem spornog potpisa „Ć.“ koji se nalazi u
rubrici zajmoprimac, original Ugovora o zajmu A. banke broja ... zaključenog
dana 13.01.2008.godine sa nespornim potpisom B. R. uzetog pred Osnovnim sudom
u Baru, te cijeneći identifikacioni značaj konstatovanih sličnosti i razlika
vještak je naveo da su sličnosti značajnije ali da ipak nijesu dovoljne za
donošenje sasvim određenog zaključka o tome da je sporni potpis „Ć.“ koji se
nalazi u rubrici zajmoprimac, original Ugovora o zajmu A.broja …. zaključenog
dana 13.01.2008.godine svojeručno ispisao B.R.. Vještak je u konačnom naveo da
se B.R.ne isključuje kao kao eventualni skripter istog.  
Iz nalaza i mišljenje vještaka grafološke struke N.V.  Br ... od
22.07.2011.godine je proizilazi da je izvršeno upoređivanje spornog potpisa
R.Ć. koji se nalazi u rubrici „potpis podnosioca zahtjeva“ dostavljenog
zahtjeva za kredit „A. br.... .od 19.01.2008.godine sa nespornim potpisom koji
se nalazi na zapisniku o saslušanju okrivljenog R.Ć. Osnovnog suda u Baru
Kri.br.547/09 od 07.12.2009.godine i zapisniku o saslušanju osumljičenog R. Ć.
pred UP Policije KU.br.499/09 od 26.10.2009.godine, te je utvrđeno da potpis
R. Ć. koji se nalazi u rubrici „potpis podnosioca zahtjeva“ dostavljenog
zahtjeva za kredit „A.“ br.LD …. od 19.01.2008.godine nije autentičan potpis
lica na čije ime glasi.  
Iz izvoda iz kaznene evidencije UP PJ BAR br.24-03/3-245/10-8496/2 od
24.11.2010.godine za okrivljenog R. Ć. utvrdjeno je da je osudjivan presudom
Osnovnog suda u Baru K.br.118/93 od 18.10.1994.godine, zbog krivičnog djela iz
čl.172 st.2 KZ RCG na zatvor od 30 dana uslovno na jednu godinu, presudom
Višeg suda u Podgorici K.br.167/00 od 01.06.2011.godine zbog krivičnog djela
iz čl.245 st.1 KZ SRJ na kaznu zatvora u trajanju od jedne godine i šest
mjeseci i presudom Osnovnog suda u Baru K.br.194/00 od 27.12.2006.godine zbog
krivičnog djela iz čl.240 st.1 KZ CG na kaznu zatvora od pet mjeseci.  
Iz izvoda iz kaznene evidencije UP PJ Bar br.24-03/3-245/10-8495/2 od
24.11.2010.godine za okrivljenog B. R. je utvrdjeno da B. R.nije osudjivan.  
Ocjenom izvedenih dokaza na glavnom pretresu ovaj sud je utvrdio da je
okrivljeni B.R. zvršio krivično djelo falsifikovanje isprave iz čl.412 st.1
Krivičnog zakonika u vrijeme, mjesto i na način kako je to bliže precizirano u
stavu I izreke ove presude. Dakle, okrivljeni je dana 13.01.2008.godine u
Baru, napravio i upotrijebio kao pravu lažnu ispravu - ugovor o zajmu br. LD
….., sa kreditnom organizacijom "A...„ DOO B., na način što je  u istom
ugovoru u rubrici predvidjenoj za potpis zajmoprimca svjeručno unio potpis R.
Ć. pa je na osnovu takvog ugovora od strane "A."  DOO B., R. Ć. odobren kredit
u iznosu do 3.000 eura.  
Ovakvo utvrdjeno činjenično stanje proizilazi iz odbrane okrivljenog Be. R.
datoj na glavnom pretresu u kojoj je priznao izvršenje krivičnog djela koje mu
je stavljeno na teret, navodeći da priznaje da je potpisao ugovor LD …. od
13.01.2008.godine sa A.bankom i da je u rubrici zajmoprimac napisao ime R. Ć.
i da je tog dana potpisao navedeni ugovor sa A. bankom umijesto R. Ć., te da
je R.Č.samo uzeo ček od A.banke, te su nakon toga otišli zajedno u C.anku gdje
je R.Ć. podigao 3.000 eura i odmah mu ih predao.  
Ovakvo priznanje okrivljenog B.R. datog na glavnom pretresu, nije bilo u
suprotnosti sa ostalim provedenim dokazima i to sa nalazima i mišljenjima
vještaka grafološke struke V. N., koje nalaze je ovaj sud u cjelosti prihvatio
kao stručne, jasne i bazirane na pravilima nauke i struke, a iz kojih nalaza i
mišljenja je ovaj sud utvrdio da sporni potpis "Ć." koji se nalazi u rubrici
zajmoprimac orginal ugovora o zajmu sa A.bankom br.LD ...zaključenog dana
13.01.2008.godine nije mogao ispisati R. Ć. jer su konstatovane izrazite
razlike izmedju potpisa u navedenom ugovoru i nespornog potpisa R.Ć. koji se
nalazi na zapisniku o saslušanju okrivljenog R. Ć. radjenim pred Osnovnim
sudom u Baru Kri.br.547/09 od 07.12.2009.godine i zapisniku o saslušanju
osumnjičenog R. Ć. pred Upravom policije KU.br.499/09 od 26.10.2009.godine, te
nadalje da je uporedjivanjem spornog potpisa "Ć." koji se nalazi u rubrici
zajmoprimac orginal predmetnog ugovora o zajmu A.banke LD …..zaključenog dana
13.01.2008.godine sa nespornim potpisom B. R. uzetog pred Osnovnim sudom u
Baru, te da postoje izvjesne sličnosti i razlike, te da su sličnosti
značajnije ali ipak nijesu dovoljne za donošenje sasvim odredjenog zaključka o
tome da se sporni potpis "Ć." koji se nalazi u rubrici zajmoprimac predmetnog
ugovora svojeručno ispisao B. R. te da u konačnom okrivljeni B. R. se ne
isključuje kao eventualni skripter istog. Dakle, kod potpunog priznanja
okrivljenog datog na glavnom pretresu da je u predmetnom ugovoru o zajmu
zaključenog sa A.bankom dana 13.01.2008.godine u rubrici zajmoprimac
svojeručno ispisao ime drugookrivljenog, a kod naprijed navedene utvrdjene
činjenice koja proizilazi iz nalaza i mišljenja vještaka grafološke struke da
se okrivljeni B. R. ne isključuje kao eventulani skripter potpisa "Č. u
rubrici zajmoprimac predmetnog ugovora, ovaj sud je utvrdio da je okrivljeni
počinio krivično djelo falsifikovanje isprave iz čl.412 st.1 Krivičnog
zakonika.  
Sud je cijenio i dio iskaza B.R.a iz istražnog postupka u kojem je naveo da
nije mogao da se sjeti da li je R.Ć. potpisao predmetni ugovor o kreditu i
naveo da je moguće da je sam potpisao taj ugovor i ovakav iskaz okrivljenog B.
R. u istražnom postupku, kod činjenice da je na glavnom pretresu priznao
izvršenje krivičnog djela koje mu je stavljeno na teret, koje priznanje nije
bilo u suprotnosti sa nalazima i mišljenjima vještaka grafološke struke, ovaj
sud je našao da ovaj dio iskaza iz istražnog postupka nije bio od uticaja na
donošenje drugačije odluke.  
Sud je nadalje našao da u odnosu na okrivljenog R. Ć.nema dokaza da je izvršio
krivično djelo neosnovano dobijanje i korišćenje kredita i druge pogodnosti iz
čl.245 st.2 Krivičnog zakonika. Ovo iz razloga jer je prije svega okrivljeni
B. R. u svojoj odbrani na glavnom pretresu priznao da je umijesto R.Ć.
potpisao ugovor o namjenskom kreditu broj LD ... od 13.01.2008.godine
zaključenog sa A.bankom i da je u rubrici zajmoprimac ispisao ime R. Ć.,
objašnjavajući da R.Ć.nije potpisao taj predmetni ugovor i da je samo uzeo ček
iz A. banke, te je nakon uzimanja čeka zajedno sa R. Ć. pošao u C. banku gdje
je R. Ć. podigao 3.000 eura i odmah mu ih predao. Ovakvo utvrdjenje proizilazi
i iz nalaza i mišljenja vještaka grafološke struke V. N.br.... od
16.07.2010.godine, koji nalaz i mišljenje je ovaj sud prihvatio i iz kojeg
proizilazi da sporni potpis "Ć." koji se nalazi u rubrici zajmoprimac ogrinal
ugovora o zajmu A.banke br. LD ... zaključenog dana 13.01.2008.godine nije
mogao ispisati R.Ć. jer su konstaovane izrazite razlike izmedju potpisa u
navedenom ugovoru i nespornog potpisa R. Ć. koji se nalazi na zapisniku o
saslušanju okrivljenog R. Ć. radjenim pred Osnovnim sudom u Baru Kri.br.547/09
od 07.12.2009.godine i zapisnika o saslušanju osumnjičenog R. Ć. pred Upravom
policije KU.br.499/09 od 16.10.2009.godine. Takodje, iz nalaza i mišljenja
vještaka grafološke struke V. N. od 22.07.2011.godine koji nalaz i mišljenje
je ovaj sud takodje prihvatio kao stručan i baziran na pravilima nauke i
struke proizilazi da je izvršeno uporedjivanje spornog potpisa R. Ć. koji se
nalazi u rubrici "potpis podnosioca zahtjeva" u zahtjevu za kredit Agroinvest
banke br.LD ...od 19.01.2008.godine sa nespornim potpisom koji se nalazi na
zapisniku o saslušanju okrivljenog R. Ć. pred Osnovnim sudom u Baru na
zapisniku Kri.br.547/09 od 07.12.2009.godine i zapisniku o saslušanju
osumnjičenog R. Ć. pred Upravom policije Ku.br.499/09 od 26.10.2009.godine, te
utvrdjeno da potpis okrivljenog R. Ć.koji se nalazi u rubrici "potpis
podnosioca zahtjeva" dostavljenog zahtjeve za kredit A. od 19.01.2008.godine
nije autentičan potpis lica na čije ime glasi. Iz iskaza svjedoka S.M.i M. M.,
čije iskaze je ovaj sud prihvatio kao istinite i ničim osporene proizilazi da
je S.M. bio na dužnosti šefa kancelarije, da je službenik koji je obradjivao
predmetni ugovor o zajmu bila M. M. koja je prikupljala cjelokupnu
dokumentaciju za kredit, i nakon što je prikupila sva potrebna dokumenta
predočila je S.I. sve o tom predmetnom ugovoru koji je S.I. kako je i rekao
potpisao, ali R.Ć. nije bio prisutan prilikom potpisivanja tog ugovora, a
takodje iz iskaza M.M. proizilazi da je prikupila svu potrebnu dokumentaciju
za predmetni ugovor da je ugovor potpisao ovlašćeni službenik u A. banci te
nije znala da li je R.Ć.potpisao predmetni ugoror ali zna za činjenicu da je
novac R. Ć.podigao u C.banci.  
Imajući u vidu sve naprijed navedeno iz čega su utvrdjuje da drugookrivljeni
R.Ć. nije podnio zahtjev za dodijelu namjenskog kredita LD ... kod A.anke da
nije zaključio ugovor o namjenskom kreditu LD ...čija namjena je bila po
ugovoru adaptacija stana za izdavanje ovaj sud nalazi da nije bilo dokaza da
je okrivljeni izvršio krivično djelo neosnovano dobijanje i korišćenje kredita
i druge pogodnosti iz čl.245 st.2 Krivičnog zakonika, jer nije bio upoznat da
se radi o namjenskom kreditu, jer se iz priloženog nije ni obavezao da podiže
namjenski kredit sa bankom obzirom da nije potpisao ni zahtjev za dodijelu
kredita ni ugovor o kreditu.  
Sud je cijenio i činjenicu da je okrivljeni R.Ć. uzeo ček iz A. banke, pošao u
C.banku, podigao novac u iznosu od 3.000 eura i predao ga B. R., što je
potvrdio kako sam okrivljeni tako i B. R.pa obzirom da nije bio upoznat sa
sadržinom ugovora o namjenskom kreditu, nije je prethodno podnio zahtjev za
namjenski kredit, ovaj sud nalazi da samo postupanje B. R.vezano za činjenicu
da je podigao novac u C. banku u iznosu od 3.000 eura i predao ih okrivljenom
B. Re.po ocjeni ovog suda ne predstavlja predmetnog krivično djelo.  
Sud je cijenio i odbranu okrivljenog datu pred istražnim sudijom i na glavnom
pretresu, koji se branio time da ga je B.R. zamolio da se na njegove ime
podigne kredit kod A. banke da je na to pristao, predao B. R. ličnu kartu, a
nakon toga otišao sa B.R. A.banku, uzeo ček, i otišao zajedno sa B. R.u
C.banku dana 13.01.2008.godine gdje je podigao novac u iznosu od 3.000 eura i
predao ih B. R., ne znajući da se radi o namjenskom kreditu i misleći da će
B.R. uredno vraćati ovaj kredit s tim što će se kredit samo voditi na njega,
te da ovakvim postupkom nije činio ništa protivzakonito. Cijeneći ovakvu
odbranu okrivljenog u istražnom postupku i na glavnom pretresu, ovaj sud je u
cjelosti prihvatio ovu odbranu okrivljenog jer je ista u potpunosti saglasna
sa iskazom prookrivljenog B. R. na glavnom pretresu koji je potvrdio činjenicu
da drugookrivljenom nije saopštio da se rado i namjenskom kreditu, te da
cijeneći naprijed provedene dokaze iz kojih proizilazi da R. Ć. nije potpisao
zahtjev za predmetni kredit, niti potpisao ugovor o kreditu sa A. bankom, već
da je samo podigao novac i predao ga B. R. ovaj sud nalazi da je odbrana
okrivljenog R.Ć. u cjelosti saglasna sa svim provedenim ostalim dokazima, i to
sa nalazima i mišljenjima vještaka grafološke struke V.N. koje je sud
prihvatio, kao i sa iskazima svjedoka S. I.i M. M., iz čijih iskaza proizilazi
da nijesu bili očevidci da je R. Ć.u A.banku potpisao predmetni namjenski
ugovor.  
Sud je takodje cijenio i odbranu okrivljenog R.Ć. datoj pred UP PJ B. u dijelu
da je rekao da je potpisao predmetni ugovor sa A. bankom, ali kod činjenice da
je u istražnom postupku negirao te navode i da je odgovorno tokom istražnog
postupka i na glavnom pretresu ostao pri činjenici da nije potpisao predmetni
ugovor i da se na njemu ne nalazi njegov potpis, a cijeneći naprijed provedene
dokaze iz kojih proizilazi da na predmetnom zahtjevu za namjenski kredit i
predmetnom ugovoru sa A.bankom ne stoji potpis R. Ć., ovaj sud je našao da
ovakav dio odbrane pred UP PJ Bar u dijelu kada je rekao da je potpisao
predmetni ugovor o zajmu nije prihvatljiv za ovaj sud, već je sud prihvatio
odbranu okrivljenog R.Ćiz istražnog postupka i na glavnom pretresu, tako da
taj dio iskaza u policiji nije bio od uticaja na drugačije presudjenj.  
Cijeneći psihički odnos okrivljenog B. R.prema izvršenom krivičnom djelu, ovaj
sud je utvrdio da je okrivljeni u odnosu na krivično djelo postupao sa
direktnim umišljajem, odnosno da je bio svjestan svog djela i da je htio
njegovo izvršenje.  
Prilikom odlučivanja o vrsti i visini krivične sankcije sud je na strani
okrivljenog B. R. cijenio sve olakšavajuće okolnosti iz čl.42 Krivičnog
zakonika. Od olakšavajućih okolnosti sud je cijenio njegovo priznanje dato na
glavnom pretresu, te činjenicu da je okrivljeni B. R. oženjen i da je otac
troje djece i da je neosuđivan. Otežavajućih okolnosti na strani okrivljenog
nije bilo. Izrečena kazna zatvora u trajanju od trideset dana po ocjeni suda
odgovara težini učinjenog krivičnog djela i predstavlja mjeru koja je
neophodna da bi se postigla svrha kažnjavanja iz čl.32 Krivičnog zakonika u
okviru opšte svrhe propisivanja i izricanja krivičnih sankcija u vezi čl.4
st.2 Krivičnog zakonika.  
Sud je shodno čl.239 st.2 ZKP-a uputio oštećenu A. banku da svoj imovinsko
pravni zahtjev ostvari u parnici, a ovo prije svega što podaci priključeni u
toku postupka ne pružaju dovoljno osnova ni za potpuno ni za djelimično
presudjenje, jer je potrebno da se ispitaju i druge okolnosti i činjenice
koliko je od kredita vraćeno, koliko je iznosila glavnica a koliko kamata,
koje utvrdjivanje činjenica bi vodilo znatnom odugovlačenju postupka, dok je u
odnosu na okrivljenog R. Ć.koji je oslobodjen od optužbe primjenom čl.239 st.3
ZKP-a oštećenu A.banku uputio da svoj imovinsko pravni zahtjev ostvaruje u
parničnom postupku, obzirom da je sud donio oslobadajuću presudu.  
Shodno čl.226 i 229 ZKP-a odluka u stavu I izreke presude u odnosu na
okrivljenog B.R. iznosu od 137,50 eura predstavljaju troškove na ime
vještačenja po vještaku grafološke struke, dok je na ime sudskog paušala
okrivljeni B. R. dužan da plati 30 eura, koji je odmjeren shodno trajanju i
složenosti krivičnog postupak, uz ocjenu imovinskih prilika okrivljenog.  
Sud je na osnovu čl. 230 st.1 ZKP-a odlučio da troškovi krivičnog postupka u
odnosu na okrivljenog R. Ć.padaju na teret budžetskih sredstava suda.  
Na osnovu izloženog odlučeno je kao u izreci presude.  
OSNOVNI SUD U BARU
Dana 12.10.2011. godine 
Zapisničar
S U D I J A,
Zorica Ivanović
Nikola Strugar 
PRAVNA POUKA : Protiv ove presude može se izjaviti žalba Višem sudu u
Podgorici u roku od 8 dana od dana prijema pismenog otpravka, preko ovog suda,
u dva primjerka.  
DNA:
-ODT Bar,
- okrivljenima,
- oštećenoj,
- u spise.  