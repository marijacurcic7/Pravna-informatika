K. br. 7/12 
U IME CRNE GORE 
OSNOVNI SUD U BARU, po sudiji Strugar Nikoli, kao sudiji pojedinacu, sa
zapisničarom Zoricom Ivanović, u krivičnom predmetu okrivljenog D. M.iz P.,
zbog krivičnog djela - krađa iz čl.239 st.1 Krivičnog zakonika, po optužnom
predlogu Osnovnog državnog tužioca Kt.br.297/11 od 13.01.2012.godine, nakon
glavnog i javnog pretresa održanog dana 12.04.2012.godine u prisustvu
zastupnika optužbe Osnovnog državnog tužioca iz Bara Magdelinić Milenka i
okrivljenog sa braniocem adv. P. D. iz P., dana 17.04.2012.godine, donio je i
javno objavio  
P   R E S U D U 
           Okrviljeni, 
           D. M.od oca G. i majke Z., rodjene A., rodjen ...godine u P.,
nastanjenog u Z., selo B. bb, oženjen, bez djece, državljanin C., završio
Osnovnu školu, nezaposlen, osudjen presudom Osnovnog suda u Podgorici
K.br.713/03 od 04.08.1997.godine, zbog krivičnog djela iz čl.153 st.1 KZ RCG
na kaznu zatvora u trajanju od osam mjeseci i pesudom Osnovnog suda u
Podgorici K.br.961009 od 04.02.2009.godine, zbog krivičnog djela iz čl.153
st.1 KZ RCG na kaznu zatvora u trajanju od jedne godine  
      Na osnovu čl.373 tač.2 ZKP-a

OSLOBADJA SE OD OPTUŽBE 
      Da je,

      U noći 24/25.08.2010.godine u naselju M. - S., O. B., iz otključane garaže vlasništvo oštećenog P.S., oduzeo jednu mašinu za pranje vozila marke "Karcher " ser.br. ... i sebi na ovaj način pribavio protivpravnu imovinsku korist u iznosu od 433,73 eura,

      \- čime bi izvršio krivično djelo kradja iz čl.239 st.1 Krivičnog zakonika.

Troškovi krivičnog postupka padaju na teret budžetskih sredstava suda.  
O b r a z l o ž e n j e 
Optužnim predlogom Osnovnog državnog tužioca u Baru Kt.br.297/11 od
13.01.2012.godine, stavljeno je na teret okrivljenom D. M. izvršenje krivičnog
djela iz čl.239 st.1 Krivičnog zakonika. Zastupnik optužbe je završnoj riječi
na glavnom pretresu precizirao dispozitiv optužnog predloga na način što u
zadnjem redu dispozitiva optužnog predloga treba umijesto iznosa od "722,89€"
da stoji iznos od "433,73€" i pri tako preciziranom optužnom predlogu ostao,
predlažući da sud okrivljenog  oglasi krivim i osudi po zakonu.  
Okrivljeni je u cjelosti negirao krivično djelo koje mu se stavlja na teret i
u svojoj odbrani tokom postupka naveo da nije tačno da je iz garaže oštećenog
P. S. u B. uduzeo mašinu za pranje vozila marke "Karcher ", da je  prilikom
preteresa izvršenog od strane policije u garaži njegove kuće u Zeti pronađena
mašina za pranje auta marke „Karcher“, da je istu kupio od nepoznatog vlasnika
za iznos od 400,00 € a da se radilo o polovnim mašinama za koje je saznao
preko „Tender oglasa“, da ne zna kaja vrsta „tender oglasa" da su mašine
oduzete od strane UP PJ Pogorica.  
U dokaznom postupku sud je izveo sledeće dokaze: saslušao je svjedoke D. Z.,
Č. A.i Ć. M., pročitao je službenu zabilješku UP PJ Bar Ku.br.356/10 od
25.08.2010.godine, potvrdu o privremno oduzetim predmetima od D.Z.od
15.04.2011.godine, potvrdu o vraćanju privremo o oduzetih predmeta UP PJ Bar
KU.br.356/10 od 01.07.2011.godine, fiskalni blok prodavnice O. DOO Bar br.26
od 10.07.2007.godine, garantni list ser.br..... od 10.07.2007.godine, nalaz i
mišljenje vještaka finansijske struke K. Š. od 22.03.2012.godine, kao i
izvršio uvid u spise predmeta ovog suda K.br.217/11 i pročitao izvod iz KE za
okrivljenog izdat od UP PJ Podgorica od 16.02.2012.godine.  
Sud je donio rješenje da se u dokaznom postupku neće provoditi dokaz
saslušanjem svjedoka oštećenog P.S., a ovo iz razloga jer sud poziv nije mogao
dostaviti na adresi koja se nalazi u spisima predmeta, a za istim je bila
izdata naredba za prinudno dovodjenje pa je UP PJ Bar obavijestio ovaj sud da
nijesu mogli da postupe po naredbi za prinudno dovodjenje jer se isti ne
nalazi na datoj adresi.  
Iz iskaza svjedoka Č. A. proizilazi da je dana 25.08.2010.godine oštećeni P.S.
putem telefona obavijestio dežurnu službu policije da su mu u toku noći iz
otvorene garaže otuđeni vanbrodski motor i mašina za pranje vozila nakon čega
su svjedok i njegov kolega Ć. M.došli na lice mjesta gdje ih je sačekao
oštećeni i pokazao im garažu na kojoj su bila otvorena rolo vrata, kao i
mjesto gdje su se nalazile otuđene stvari. Oštećeni je tada naglasio da je
garaža bila zatvorena, ali da je njegovo dijete, najvjerovatnije igrajući se
daljinskim upravljačem ista otvorilo, da nije bilo tragova nasilnog otvaranja
vrata i dao im serijske brojeve ukradenih stvari, tj. dao im je na uvid račun
i garantni list.  
Iz iskaza svjedoka Ć. M. proizilazi da je sa kolegom Č. A. bio na licu mjesta
nakon što ih je oštećeni P. S. obavijestio da su iz njegove garaže otuđeni
vanbrodski motor i mašina za pranje auta o čemu su sačinili službenu
zabilješku, da su nakon izvjesnog vremena obaviješteni od strane kolega iz PJ
Podgorica da je pronađena mašina za pranje auta marke „Karcher“ 1.150-603.0 HD
6/15, ser.br....., a koja je bila oznaka mašine za pranje automobila koja je
ukradena iz garaže oštećenog, te da je aparat donesen u njihove prostorije, da
su još jednom provjerili marku i serijski broj aparata i nakon što su utvrdili
da se poklapa sa oznakama aparata koji je otuđen iz garaže oštećenog P.S.
istog su pozvali i uz potvrdu mu vratili pomenuti aparat, o čemu su sačinili
potvrdu o vraćanju privremeno oduzetih predmeta.  
Svjedok D. Z.je iskoristila svoje pravo privilegovanog svjedoka, u smislu
čl.109 ZKP-a, obzirom da je okrivljeni njen sin i nije dala svoj iskaz tokom
postupka.  
Iz službene zabilješke UP PJ Bar Ku.br.356/10 od 25.08.2010.godine proizilazi
da je dana 25.08.2010.godine dežurnoj službi PJ Bar P. S.koji privremeno
boravi u svojoj kući u B., Naselje N.bb., prijavio da mu je u toku noći
24/25.08.2010.godine iz otvorene garaže u naselju Nišice otuđen vanbrodski
motor marke „Honda“ BF 5 LU/MHL-BABS br.... i mašina za pranje automobila
marke „Karcher“ ser. br. ..., da se garaža nalazi u neposrednoj blizini kuće
oštećenog i na istoj su postavljena metalna rolo vrata koja se podižu i
spuštaju daljinskim upravljačem, te da je rolo vrata najvjerovatnije otvorio
njegov maloljetni sin koji se u predvečernjim satima igrao sa ključevima na
kojima je prikačen daljinski upravljač od vrata garaže.  
Iz potvrde o privremno oduzetim predmetima od D. Z. od 15.04.2011.godine
proizilazi da je ovlašćeni službenik UP PJ Podgorica od imenovane privremeno
oduzeo mašinu za pranje vozila marke „Karcher“ oznaka HD6/15C  
Iz potvrde o vraćanju privremo o oduzetih predmeta UP PJ Bar KU.br.356/10 od
01.07.2011.godine proizilazi da je ovlašćeni službenik UP PJ Bar vratio
oštećenom P.S. privremeno oduzet predmet i to aparat za pranje „Karcher“
1.150-603.0 HD 6/15 C PLUS, serijski broj ….  
Iz garantnog lista ser.br....od 10.07.2007.godine proizilazi da se isti odnosi
na proizvod – aparat za pranje Karcher 1.150-603.0 HD 6/15 C PLUS, serijski
broj … , da je kupac istog P. S. a prodavac DOO „O.“, iz fiksnog bloka
prodavnice O.DOO Bar br... od 10.07.2007.godine proizilazi da je cijena
722,89 eura.  
      Uvidom uvid u spise predmeta Osnovnog suda u Baru K.br.217/11 proizilazi da se protiv okrivljenog D.M. vodi krivični postupak po optužnici ODt iz Bara Kt.br. 176/11 od 30.06.2011.godine zbog produženog krivičnog djela teška kradja iz čl.240 st.1 tač. 1 i 3 Krivičnog zakonika.

Iz izvoda iz KE za okrivljenog izdatog od UP PJ Podgorica od 16.02.2012.godine
proizilazi da je okrivljeni D. M. osuđivan presudom Osnovnog suda u Podgorici
K.br.713/93 od 04.08.1997.godine zbog krivičnog djela iz čl.153 st.1 tač.1 KZ
RCG na kaznu zatvora u trajanju od osam mjeseci i presudom Osnovnog suda u
Podgorici K.br.965009 od 04.02.1999. godine, zbog krivičnog djela iz čl.153
st.1 KZ CG na kaznu zatvora u trajanju od jedne godine.  
Iz  nalaza i mišljenja vještaka finansijske struke K. Š. od 22.03.2012.godine
proizilazi da je vrijednost otuđene mašine za pranje vozila marke „Karcher“
ser.br. ..., kupljene 10.07.2007.godine, nabavne vrijednosti 722,89 €, pa
obzirom na njenu upotrebu i amortizaciju u vrijeme otuđenja iznosila je 433,73
€.  
Cijeneći provedene dokaze na glavnom pretresu ovaj sud je našao da da nije
bilo dokaza da je  okrivljeni izvršio krivično djelo krađa iz čl.239 st.1
Krivičnog zakonika koje mu se predmetnim optužnim predlogom stavljeno na
teret.  
Naime, iz dokaza provedenih na glavnom pretresu utvrđeno je da se oštećeni P.
S.obratio dežurnoj službi PJ Bar dana 25.08.2010.godine da mu je u toku noći
24/25.08.2010.godine iz otvorene garaže u naselju Nišice otuđen vanbrodski
motor marke „Honda“ BF 5 LU/MHL-BABS br. .. i m.ašina za pranje automobila
marke „Karcher“ ser. br. .. o čemu je sačinjena službena zabilješka, da su
ovlašćeni službenici UP PJ Podgorica dana 15.04.2011.godine od Dobrović Zorke,
majke okrivljenog, privremeno oduzeo mašinu za pranje vozila marke „Karcher“
oznaka HD6/15, te da su ovlašćeni službenici UP PJ Bar dana 01.07.2011.godine
oštećenom vratili privremeno oduzeli predmet, odnosno aparat za pranje
„Karcher“ 1.150-603.0 HD 6/15 C PLUS, serijski broj .... Ovo su činjenice koje
proizilaze iz iskazima svjedoka Č. A. i Ć.M. čije iskaze je ovaj sud prihvatio
kao uvjerljive i ničim osporene, kao i iz službene zabilješku UP PJ Bar
Ku.br.356/10 od 25.08.2010.godine, potvrde o privremno oduzetim predmetima od
D. Z. od 15.04.2011.godine i potvrde o vraćanju privremo o oduzetih predmeta
UP PJ Bar KU.br.356/10 od 01.07.2011.godine.  
Sud je prihvatio nalaz i mišljenje vještaka finansijske struke K. Š. koji je
shodno fiksnom bloku prodavnice "O." DOO Bar i garantnog lista ser.br. … od
10.07.2007.godine kao stručan, jasan i baziran na pravilima nauke i struke i u
kojem je navedeno da je predmetna mašina za pranje vozila kupljena dana
10.07.2007.godine i da je plaćena 722,09 eura, a da je shodno amortizaciji i
upotrebi njena vrijednost u vrijeme izvršenja krivičnog djela 433,73 eura.  
Sud je imao u vidu prilikom donošenja odluke da nije bilo ni jednog dokaza
odnosno svjedoka koji bi potvrdio činjenicu da je okrivljeni kritične noći
24/25.08.2010.godine u naselju M. S., Opština B., iz zaključane garaže
oštećenog P.S. protivpravno oduzeto mašinu za pranje vozila i sebi na taj
način pribavio protivpravnu imovinsku korist u iznosu od 433,73 eura, te da
takodje nije bilo ni jednog materijalnog dokaza odnosno tragova okrivljenog na
licu mjesta i otisaka prstiju.  
Sama činjenica što je u kući koju koristi okrivljeni pronadjena mašina za
pranje vozila vlasništvo oštećenog, po nalaženju ovog suda nije dokaz da je
okrivljeni izvršio krivično djelo koje mu je stavljeno na teret kako je to
navedeno u samom optužnom predlogu.  
Okrivljeni se branio time da je predmetni aparat za pranje vozila koji je
pronašla UP PJ u kući njegove majke u Z. koju koristi, kupio od njemu
nepoznatog lica, da se radilo o polovnoj mašini za koju je saznao preko Tender
oglasa, negirajući izvršenje krivičnog djela koje mu je stavljeno na teret.
Shodno ovakvoj odbrani, a u nedostatku dokaza koji bi potvrdili da je
okrivljeni izvršio predmetno krivično djelo ovaj sud je prihvatio odbranu
okrivljenog u kojoj je negirao da je u noći 24/25.08.2010.godine u naselju M
.S., Opština B., iz garaže oštećenog protivpravno oduzeto jednu mašinu za
pranje vozila i sebi na taj način pribavio protivpravno imovinsku korist u
iznosu od 433,73 eura.  
Navodi okrivljenog vezano za činjenicu da je predmetni aparat za pranje vozila
nabavio preko Tender oglasa od njemu nepoznatog lica i provjera odbrane
okrivljenog od strane suda u tom dijelu su bez uticaja na drugačije
presudjenje, obzirom da nije bilo ni jednog dokaza koji bi potvrdio da je
okrivljeni izvršio krivično djelo stavljeno mu na teret.  
Sud je imao u vidu i odredbu čl.3 st. 3 Zakonika o krivičnom postupku kojom je
propisano ako i nakon pribavljanja svih raspoloživih dokaza i njihovog
izvodjenja u krivičnom postupku ostane samo sumnja u odnosu na postojanje
nekog bitnog obilježja nekog krivičnog djela ili u pogledu činjenica od kojih
zavisi primjena neke odredbe Krivičnog ili ovog Zakonika sud će donijeti
odluku koja je povoljnija za okrivljenog.  
Sud je takodje imao u vidu da je okrivljeni naveo u istražnom postupku da se
takodje protiv njega vod pored ovog krivičnog postupka još jedan krivični
postupak zbog oduzimanja mašina, pa je sud izvršio uvid u spise predmeta
K.br.217/11 i našao da se ne radi i istoj krivičnoj stvari već da je u pitanju
drugo krivično djelo.  
Odluka o troškovima krivičnog postupka zasniva se na odredbi čl.230 ZKP-a,
zbog čega troškovi krivičnog postupka padaju na teret budžetskih sredstava
suda.  
Na osnovu izloženog odlučeno je kao u izreci presude  
OSNOVNI SUD U BARU
Dana 17.04.2012.godine 
ZAPISNI ČAR
S U D I J A,
Zorica Ivanovi ć
Nikola Strugar
 
PRAVNA POUKA: Protiv ove presude može se izajviti žalba Višem sudu u
Podgorici u roku od 8 dana od dana prijema pismenog otpavka. Žalba se predaje
ovom sudu u dva primjerka.  
d.n.a.
- ODT iz Bara
- okrivljenom,
- braniocu,
- oštećenom,
- u spise.  