K.br. 408/11 
U IME CRNE GORE 
  OSNOVNI SUD U BARU, po sudiji Nikoli Strugar, za zapisničarkom Zoricom
Ivanović, u krivičnom predmetu okrivljenog K.A. zbog krivičnog djela teško
djelo protiv bezbjednosti javnog saobraćaja iz čl. 348. st. 3. u vezi čl. 339.
st. 3. u vezi st. 1. Krivičnog zakonika, po optužnom predlogu Osnovnog
državnog tužilaštva u Baru Kt.br. 598/11-2 od 22.12.2011.godine, nakon glavnog
i javnog pretresa održanog dana 24.02.2012.godine, u prisustvu zastupnika
optužbe saradnika kod Osnovnog državnog tužilaštva u Baru Cama Azre i
okrivljenog, dana 24.02.2012.godine donio je i istog dana javno objavio  
P R E S U D U 
Okrivljeni, 
K. A. od oca B. i majke F., rođene P., rođen ….godine u T., Opština P.
nastanjen u P., T.bb, oženjen, otac troje djece, nezaposlen, završio SSS,
neosuđivan,  
K r i v   j e 
Zato što je,  
Dana 22.05.2010.godine, oko 16,30 časova, na magistralnom putu u tunelu
"Sozina", Opština Bar, upravljajući putničkim motornim vozilom marke "Opel
Astra" reg. ozn. PG ...iz pravca Podgorice u pravcu Bara,  ne pridržavajući se
saobraćajnih propisa, ugrozio saobraćaj i doveo u opasnost život oštećenog P.
G. koji se nalazio na mjestu suvozača u njegovom vozilu, na način što protivno
odredi člana 83  Zakona o bezbjednosti saobraćaja na putevima (Sl.list RCG,
br. 72/05), olako držeći da do posledice neće doći, nije držao potrebno
odstojanje krećući se iza drugog vozila tako da obzirom na brzinu kretanja
vozila i druge okolnosti saobraćaja, može bezbjedno da zaustavi vozilo u
slučaju da vozilo ispred njega naglo preduzme radnju kočenja, pa prilikom
kočenja i zaustavljanja svog vozila nije uspio zaustaviti isto, već je došlo
do nalijetanja frontalne regije ovog vozila na zadnji kraj putničkog motornog
vozila marke "Mercedes" reg. Ozn. ...kojim je upravljao M.M., a koji je
predhodno naglo preduzeo radnju kočenja i nalazio se u statičnoj - zaustavnoj
prostornoj poziciji na prostoru desne kolovozne trake smjera kretanja, nakona
čega je nakon kontaka isto potisnuto unaprijed pa je prednjim krajem naletjelo
na zadnji kraj zaustavljenog putničkog motornog vozila marke "VW Passat" reg.
ozn. NK …. kojim je upravljao P. M., nakon čega je i ovo vozilo potisnuto
unaprijed, da bi svojom čeonom stranom udarilo u zadnji kraj zaustavljenog
putničkog motornog vozila marke "VW Golf" reg. ozn. BR …. kojim je upravljao
P. V. na prostoru desne kolovozne trake smjera kretanja ovih vozila, kojom
prilikom je oštećeni P. G. zadobio tešku tjelesnu povredu: višestruki prelom
desne ramenjače i oguljotinu kože u predjelu lijeve podlaktice promjera 10 x 5
cm,  
- čime je izvršio krivično djelo - teško djelo protiv bezbjednosti javnog
saobraćaja iz čl. 348. st. 3. u vezi čl. 339. st. 3. u vezi st. 1. Krivičnog
zakonika  
Pa mu sud primjenom čl. 4, 5, 36, 42, 52, 53 i 54 Krivičnog zakonika i čl.
226, 229 i 374. Zakonika o krivičnom postupku, i z r i č e  
USLOVNU OSUDU 
Kojom mu utvrđuje kaznu zatvora u trajanju od 4 (četri) mjeseca i istovremeno
određuje da se kazna naće izvršiti ukoliko okrivljeni u roku od 2 (dvije)
godine po pravosnažnosti presude ne izvrši novo krivično djelo.  
Okrivljeni je dužan da plati troškove krivičnog postupka u iznosu od 471,80€,
a na ime sudskog paušala iznos od 30,00 €, u roku od 15 dana po
pravosnažnosti presude, pod prijetnjom prinudnog izvršenja.  
O b r a z l o ž e nj e 
Optužnim predlogom Osnovnog državnog tužilaštva u Baru stavljeno je na teret
okrivljenom izvršenje krivičnog djela teško djelo protiv bezbjednosti javnog
saobraćaja iz čl. 348. st. 3. u vezi čl. 339. st. 3. u vezi st. 1. Krivičnog
zakonika. Zastupnik optužbe je u završnoj riječi precizirala dispozitiv
optužnog predloga na način kao u izreci ove presude, predlažući da sud
okrivljenog oglasi krivim i osudi po zakonu.  
Okrivljeni je u svojoj odbrani pred istražnim sudijom u bitnom izjavio da je
kritičnog dana bila subota i da je sa P.G., njegovim sinom P. Dž., te svojim
sinom A.i bratanićem M. krenuo vozilom za Budvu. Naveo je da je usput
rominjala kiša, da su došli do tunela "Sozina" i platili putarinu, ušli u
tunel u kojem je bila slaba vidljivost, pri čemu se ispred njih kretalo vozilo
marke "Mercedes". Nije vozio brzo jer je u vozilu vozio djecu pa je bio
posebno oprezan, s tim što nije mogao da ocijeni kojom brzinom se kretao.
Međutim, u jednom momentu je primijetio da se vozilo koje se kretalo ispred
njega više ne kreće već da stoji, s tim da se isto zaustavilo iznenada ne
davši prethodno nikakav znak iz kojeg bi mogao zaključiti da će da se
zaustavi, tačnije ne uključivši četiri žmigavca, pa je probao da ga izbjegne
na način što je prešao na lijevu traku, ali kako je iz suprotnog smjera
nailazilo vozilo vratio se na desnu traku i kočeći udario u vozilo ispred
njega. Naveo je i to da je na putu bilo neke prašine od radova, te da misli da
je to bilo uzrok što se njegovo vozilo nije zaustavilo na vrijeme. U udesu je
Pepić Ganija koji je sjedio na mjestu suvozača u njegovom vozilu zatobio
tjelesne povrede.  
Na glavnom pretresu je  u cjelosti priznao izvršenje krivičnog djela koje mu
je stavljeno na teret priznajući da se dana 22.05.2010.godine, oko 16,30
časova, na magistralnom putu u tunelu "Sozina", Opština Bar, upravljajući
putničkim motornim vozilom marke "Opel Astra" reg. ozn. PG ... iz pravca
Podgorice u pravcu Bara,  nije pridržao saobraćajnih propisa, i da je ugrozio
saobraćaj i doveo u opasnost život oštećenog P.G. koji se nalazio na mjestu
suvozača u njegovom vozilu, olako držeći da do posledice neće doći, na način
što nije držao potrebno odstojanje krećući se iza drugog vozila tako da
obzirom na brzinu kretanja vozila i druge okolnosti saobraćaja, može bezbjedno
da zaustavi vozilo u slučaju da vozilo ispred njega naglo preduzme radnju
kočenja, pa prilikom kočenja i zaustavljanja svog vozila nije uspio zaustaviti
isto, već je došlo do nalijetanja frontalne regije ovog vozila na zadnji kraj
putničkog motornog vozila marke "Mercedes" reg. Ozn. ... kojim je upravljao
M.M. a koji se nalazio u statičnoj - zaustavnoj prostornoj poziciji na
prostoru desne kolovozne trake smjera kretanja, nakona čega je nakon kontaka
isto potisnuto unaprijed pa je prednjim krajem naletjelo na zadnji kraj
zaustavljenog putničkog motornog vozila marke "VW Passat" reg. ozn.
NK....kojim je upravljao P. M. nakon čega je i ovo vozilo potisnuto unaprijed,
da bi svojom čeonom stranom udarilo u zadnji kraj zaustavljenog putničkog
motornog vozila marke "VW Golf" reg. ozn. BR ... kojim je upravljao P.V., na
prostoru desne kolovozne trake smjera kretanja ovih vozila, kojom prilikom je
oštećeni P. G.zadobio tešku tjelesnu povredu. Razlike u kazivanju u odnosu na
iskaz dat u istrazi obrazložio je time da ostaje pri svemu što je rekao na
glavnom pretresu i da je u istrazi htije da na neki način ublaži svoju
krivično pravnu odgovornost.  
U dokaznom postupku sud je saslušao svjedoka oštećenog P.G., na saglasan
predlog stranaka pročitani su iskazi svjedoka i to : P. V., P.M., P.Z., P. S.,
P.Dž. i K.A., pročitan je zapisnik o uviđaju Osnovnog suda u Baru Kri.br.
19/10 od 22.05.2010.godine sa fotoelaboratom br. 168/10, izvještaj KBC
Podgorica – Odjeljenje za sudsku medicinu A br. 676 od 26.05.2010.godine na
ime K. A., izvještaj ljekara specijaliste KC CG br. 3456 od 22.05.2010.godine
na ime P. G. izvještaj ljekara specijaliste Opšte bolnice Bar broj protokola
...od 22.05.2010.godine na ime P. G., izvještaj ljekara specijalsite Opšte
bolnice Bar broj protkola ... od 22.05.2010.godine na ime P.G., na saglasan
predlog stranaka pročitao nalaz i mišljenje vještaka medicinske struke dr. K.
N. od 30.11.2011.godine, na saglasan predlog stranaka pročitao dva nalaza i
mišljenja vještaka mašinske struke J. B. od 08.06.2010.godine, na saglasan
predlog stranaka pročitao nalaz i mišljenje vještaka saobraćajne struke M. Š.
od decembra 2011.godine i pročitao izvod iz KE za okrivljenog izdat od UP PJ
Podgorica od 08.02.2012.godine.  
Svjedok oštećeni P. G. je pred istražnim sudijom kao i na glavnom pretresu u
bitnom naveo da je dana 22.05.2010.godine bio u vozilu "Opel Astra" sa K. A.
koji je njegov dugogodišnji komšija i prijatelj i sa kojim je i familijarno
povezan, da je K. vozio a da je on sjedio na mjestu suvozača, dok su se na
zadnjem sjedištu nalazili njegov sin P. Dž. A.sin K. A. i bratanić K.M. Naveo
je da su ušli u tunel "Sozina" koji je bio skoro neosvijetljen, s tim da nije
primijetio nikakve znakove da ima radova na putu. Ispred njih se kretalo
vozilo marke "Mercedes", kada je u jednom trenutku primijetio da će udariti u
to vozilo i uhvatio se rukom za rukohvat koji se nalazi sa desne strane
suvozača. Obzirom da nije vozač nije ni obraćao pažnju na ostale učesnike u
saobraćaju, niti može ocijeniti kojom brzinom se kretalo vozilo "Opel Astra".
U udesu je polomio desnu ruku a zadobio je i posjekotine na podlaktici lijeve
ruke. Nije se pridružio krivičnom gonjenju protiv okrivljenog i nije postavio
imovinsko pravni zahtjev.  
Svjedok P.V.je u prethodnom postupku pred istražnim sudijom u bitnom naveo da
je dana 22.05.2010.godine upravljao putničkim motornim vozilom marke "Golf 2"
i kretao se iz pravca Podgorice prema Baru, da je dok se nalazio u tunelu
"Sozina" njegovo vozilo bilo zaustavljeno ispred velike kolone vozila koja je
bila zaustavljena zbog radova na putu u tunelu, kada je odjednom osjetio jak
udar u zadnji dio svog vozila. Pritom njegovo vozilo nije udarilo vozilo koje
se nalazio ispred njega ali je došlo do kontakta više vozila iza njegovog
vozila. Vidio je da se radi o vozilu marke "Mercedes" koje je ostvarilo
kontakt sa vozilom marke "Pasat", a vozilo marke "Pasat" sa zadnjim dijelom
njegovog vozila. U saobraćajnoj nezgodi nije zadobio tjelesne povrede, a na
njegovom vozilu je samo branik bio ulupljen.  
Svjedok P.M.je u bitnom naveo da je kritičnom prilikom upravaljao svojim
vozilom marke "Pasat" reg. oznake NK ...krećući se iz pravca Podgorice u
pravcu Bara, a da su sa njim u vozilu bili njegova supruga Z. na mjestu
suvozača i njegov sin S.koji je sjedio na zadnjem sjedištu. Negdje pri kraju
tunela "Sozina" morao je da stane jer su se izvodili radovi pa je bilo
naizmjenično propuštanje vozila. Sjeća se da je bila crvena zastavica za
vozila koja su se kretala iz pravca Podgorice u pravcu Bara kako bi se mogla
kretati vozila iz suprotnog pravca. Ispred njegovog vozila je bilo vozilo
marke "Golf" barskih reg. oznaka a iza njega vozilo marke "Mercedes" bosanskih
reg. oznaka. U jednom momentu je čuo škripu kočnica iza njegovog vozila i udar
u zadnju stranu vozila koji ga je odbacio, pa je silom inercije udario u
vozilo marke "Golf". Naveo je da u predmetnoj nezgodi ni on ni njegovi
saputnici nisu zadobili povrede, a da je na vozilu imao štetu od 450,00 €, s
tim da misli da vozilo koje je on udario nije imalo nikakve štete. Posebno je
istakao da je brzina kretanja vozila kroz tunel na toj dionici bila smanjena
na 20 km/h i da je bila vidna oznaka "radovi na putu u tunelu". Dodao je i to
da je kada je izašao iz vozila da vidi o čemu se radi, vidio da je zadnje
vozilo u koloni koje je izazvalo lančani sudar vozilo marke "Opel Astra"
podgoričkih reg. oznaka, da je vozač bio krvav jer je glavom slomio
šoferšajbnu, a da je suvozač slomio ruku.  
Svjedok P.Z. je u bitnom navela da se kritičnom prilikom sa svojim suprugom i
sinom vraćala iz Podgorice za Bar, pri čemu se ona nalazila na mjestu suvozača
a njen sin na zadnjem sjedištu i negdje pri kraju tunela "Sozina" gledano iz
pravca Podgorice u pravcu Bara njen suprug je zaustavio vozilo jer su se u
tunelu obavljali radovi pa je važio režim naizmjeničnog propuštanja vozila.
Ispred njih je bilo vozilo marke "Golf" barskih reg. oznaka, a iza se nalazilo
vozilo marke "Mercedes" bosansko hercegovačkih reg. oznaka i u jednom trenutku
nije vidjela ali je prvo čula škripu kočnica, a zatim i udar vozila marke
"Mercedes" u njihovo vozilo i to u zadnji dio, od kojeg udarca je njihovo
vozilo udarilo vozilo marke "Golf". Osjetila je šok od udara ali su svi prošli
bez povreda, a kada su izašli vidjeli su da je vozilo marke "Opel" udarilo u
vozilo marke "Mercedes" te da su putnici u vozilu makre "Opel" imali jake
povrede, odnosno da je vozač imao krvni podliv, a da je suvozač slomio ruku.
Dodala je i da je njihovo vozilo od udara vozila marke "Mercedes" pretrpjelo
znatnu štetu.  
Svjedok P.S. je u bitnom naveo da se kritičnom prilikom vraćao kolima sa
svojim roditeljima iz Podgorice za Bar, da je njegov otac upravljao vozilom
marke "Pasat", a da je njegova majka sjedila na mjestu suvozača dok je on bio
na zadnjem sjedištu. Negdje pri kraju tunela "Sozina" gledano iz pravca
Podgorice prema Baru njegov otac je zaustavio vozilo obzirom da je postojao
režim naizmjeničnog propuštanja, a za vozila koja su se kretala iz pravca
Podgorice je u tom momentu važilo pravilo zastoja, tj. pravilo crvene
zastavice. Nalazili su se u koloni vozila u kojoj se ispred njihovog vozila
nalazilo vozilo marke "Golf" dok se iza njihovog vozila nalazilo vozilo marke
"Mercedes". U jednom momentu je čuo škripu kočnica i udar vozila, od kojeg
udara je vozilo marke "Mercedes" udarilo u njihovo vozilo koje se odbilo od
udara i udarilo u prvo vozilo koje je stajalo u koloni. Nakon udara su izašli
iz vozila i tada je primijetio da je zadnje vozilo u koloni marke "Opel Astra"
udarilo u vozilo marke "Mercedes", a da su putnici u vozilu marke "Opel Astra"
zadobili povrede, dok ni on ni njegovi roditelji nisu zadobili nikave povrede.  
Svjedok P.Dž.je u  prisustvu zakonskog zastupnika u bitnom naveo da su
kritičnog dana išli za Budvu i da je on sjedio iza svog oca P.G., da je A.
vozio, a da je pored njega sjedio A.a skroz lijevo M. koji ima četiri godine,
da su pričali o utakmici i da je odjednom došlo do sudara, zbog čega se
uplašio ali nije imao nikakvih povreda.  
Svjedok K. A.je u  prisustvu zakonskog zastupnika u bitnom naveo da se ne
sjeća dobro događaja, da je sjedio u sredini a da su sa njim sjedjeli njegov
brat M. i Dž. da su pričali i da je auto odjednom udarilo, pri čemu on nije
zadobio nikakve povrede.  
Iz zapisnika o uviđaju Osnovnog suda u Baru Kri.br. 19/10 od 22.05.2010.godine
sa fotoelaboratom br. 168/10 koji se sastoji od 19 strana i 38 fotografija,
proizilazi da se oko 16,30 časova u tunelu "Sozina" dogodila saobraćajna
nezgoda u kojoj su učestvovala četiri vozila i kojom prilikom je  lice
zadobilo tjelesne povrede. U nezgodi su učestvovali P.V. koji je upravljao
putničkim motornim vozilom marke "Golf 2" reg. oznake BR ... P.M.koji je
upravljao putničkim motornim vozilom marke "WV Passat" reg. oznake NK ..., dok
se kao suvozač u istom vozilu nalazila P.Z.a na zadnjem sjedištu P.S., zatim
M.M.koji je upravljao putničkim motornim vozilom marke "Mercedes E 270" reg.
oznake …. dok se kao suvozač u istom vozilu nalazila M.S. a na zadnjem
sjedištu M.Ma. kao i K. A. koji je upravljao putničkim motornim vozilom marke
"Opel Astra" reg. oznake PG ….dok se kao suvozač u istom vozilu nalazio P.G.a
na zadnjem sjedištu P.Dž., K.M. i K. A.. Lice mjesta saobraćajne nezogde je
tunel "Sozina" na mjestu koje je od IV galerije udaljeno 90 m a od III
galerije 300m. Kolovoz je širok 7,40m, na krajevima se nalazi žuta linija,
nakon te linije ivičnjak i staza za pješake širine 0,92m. Na kolovozu je
izvučena dupla puna linija, a kolovoz je ravan, suv, bez oštećenja i prav u
oba pravca u dužini od nekoliko kilometara. Na svim putničkim motornim
vozilima su konstatovana oštećenja, dok je povrede zadoio P.G., a na povrede
se žalio i M.M.. Na licu mjesta saobraćajne nezgode nisu zatečeni vozač i
suvozači vozila marke "Opel", a za vrjeme uviđaja saobraćaj u tunelu je bio u
prekidu. Lice mjesta je fotografisano i skicirano, pri čemu se iz
fotoelaborata koji se sastoji od 19 strana i 38 fotografija, a koji je
sastavni dio zapisnika o uviđaju, utvrđuje položaj vozila nakon saobraćajne
nezgode, kao i tragovi zatečeni na licu mjesta.  
Iz izvještaja KBC Podgorica – Odjeljenje za sudsku medicinu A br. 676 od
26.05.2010.godine na ime K.A. proizilazi da je nakon izvršene analize krvi na
prisustvo alkohola metodom "Widmark" nađeno da je isti imao 0,00 promila
alkohola, da je od saobraćajne nesreće do vađenja krvi prošlo 105 minuta, te
da se isti nalazio u trijeznom stanju.  
Iz nalaza i mišljenja vještaka medicinske struke dr. K. N. od
30.11.2011.godine prozilazi da je vještak nakon uvida u medicinsku
dokumentaciju na ime oštećenog P. G. koja se sastoji od izvještaj ljekara
specijaliste KC CG br. 3456 od 22.05.2010.godine, izvještaj ljekara
specijaliste Opšte bolnice Bar broj protokola ... od 22.05.2010.godine i
izvještaja ljekara specijalsite Opšte bolnice Bar broj protokola ...od
22.05.2010.godine, proizilazi da je P. G. u saobraćajnoj nezgodi koja se
dogodila dana 22.05.2010.godine zadobio višestruki prelom desne ramenjače,
oguljotinu kože u predjelu lijeve podlaktice promjera 10x5 cm, koje povrede u
vrijeme nanošenja, skupno procijenjene, predstavljaju tešku tjelesnu povredu i
nastale su uslijed udara P.G. o tupo-tvrde predmete u unutrašnjosti putničkog
motornog vozila u kojem se isti nalazio. Pritom, višestruki prelom desne
ramenjače u vrijeme nanošenja, procijenjen pojedinačno, predstavlja tešku
tjelesnu povredu, dok oguljotina kože u predjelu lijeve podlaktice pojedinačno
procijenjena predstavja laku tjelesnu povredu.  
Iz dva nalaza i mišljenja vještaka mašinske struke J.B.od 07.06.2010.godine
proizilazi da su svi pregledni uređaju na vozilu marke "Opel Astra" bili
ispravni i funkcionalni, te je isključena tehnična neispravnost kao mogućnost
nezgode, i da su svi uređaji na vozilu marke "Mercedes" takođe bili ispravni i
funkcionalni i prilagođeni bezbjednosnim uslovima propisanim za kretanje kroz
tunel "Sozinu".  
Iz nalaza i mišljenja vještaka saobraćajne struke M.Š. od decembra 2011.godine
proizilazi da je fizički kontakt između putničkog motornog vozila marke "Opel
Astra" reg. oznake PG ...i putničkog motornog vozila marke "Mercedes" reg.
oznake ... ostvaren na prostoru desne kolovozne trake gledano iz smjera
njihovog kretanja, a na način što je vozilo marke "Opel Astra" svojom
frontalnom lijevom regijom naletjelo na zadnji centralni dio putničkog
motornog vozila marke "Mercedes". Nakon fizičkog kontakta putničko motorno
vozilo marke "Mercedes" je potisnuto naprijed oko 2 metra, pa je isto svojom
čeonom – frontalnom stranom udarilo u zadnji kraj putničkog motornog vozila
marke "WV Passat" koje je potisnuto unaprijed oko 2 metra, nakon čega je isto
svojim prednjim krajem udarilo u zadnji kraj putničkog motornog vozila marke
"VW Golf", takođe na desnoj kolovoznoj traci. Prema materijalnim tragovima i
saglasnim kazivanjem učesnika u nezgodi, putnička vozila marke "Mercedes",
"VVPassat" i "VW Golf" su se u trenutku kada je došlo do fizičkog kontakta
nalazila u statičnim prostornim pozicijama, dok je vozilo marke "Mercedes"
uslijed siline udara odpozadi putničkog motornog vozila marke "Opel Astra"
potisnuto unaprijed, pa je zatim udarilo u zadnji kraj vozila marke "VW
Passat" i isto pomjerilo sa svoje statične prostorne pozicije. Putničko
motorno vozilo marke "Opel Astra" voženo je brzinom oko 21 m/src ili 76 km/h
neposredno u trenutku reakcije vozača, dok su se putnička motorna vozila marke
"Mercedes", "VW Passat" i "VW Golf" nalazila u zaustavnoj statičnoj prostornoj
poziciji u trenutku ostvarenih fizičkih kontakata. Vozač putničkog motornog
vozila marke "Opel Astra" nalazio se na prostornoj udaljenosti od 46 metara
prije tačke kontakta tog vozila i vozila marke "Mercedes", a u trenutku
reakcije vozača, koja udaljenost je omogućavala vozaču tog vozila da izbjegne
nezgodu pri svakoj brzini kretanja do 68 km/h. Do predmetne nezgode došlo je
uslijed propusta u vožnji vozača vozila marke "Opel Astra" reg. oznake PG ...,
a što se ogleda u tome što se isti kretao brzinom većom od dozvoljene, tj.
ograničene brzine kretanja (20 km/h), uslijed čega prilikom kočenja i
zaustavljanja vozila nije uspio zaustaviti vozilo, već je došlo do nalijetanja
frontalne regije tog vozila na zadnji kraj putničkog motornog vozila marke
"Mercedes" reg. oznake ...koje se nalazilo u statičnoj – zaustavnoj prostornoj
poziciji na prostoru desne kolovozne trake smjera kretanja, a nakon kontakta
isto je potisnuto unaprijed, pa je prednjim krajem naletjelo na zadnji kraj
zaustavljenog putničkog motornog vozila marke "VW Passat" nakon čega je i ovo
vozilo potisnuto unaprijed da bi svojom čeonom stranom udarilo u zadnji kraj
zaustavljenog putničkog motornog vozila marke "VW Golf" reg. oznake BR ... na
prostoru desne kolovozne trake, smjera kretanja tih vozila, pri čemu je na
vozilima pričenjena šteta.  
Iz izvoda iz KE za okrivljenog izdatog od UP PJ Podgorica dana
08.02.2012.godine proizilazi da isti nije evidentiran u kaznenoj evidenciji te
Područne jedinice.  
Ocjenom provedenih dokaza sud je u toku postupka nesumnjivo utvrdio da je
okrivljeni izvršio krivično djelo teško djelo protiv bezbjednosti javnog
saobraćaja iz čl. 348. st. 3. u vezi čl. 339. st. 3. u vezi st. 1. Krivičnog
zakonika u vrijeme, mjesto i na način kako je to bliže navedeno u izreci
presude.  
Naime, okrivljeni je dana 22.05.2010.godine, oko 16,30 časova, na magistralnom
putu u tunelu "Sozina", Opština Bar, upravljajući putničkim motornim vozilom
marke "Opel Astra" reg. ozn. PG ... iz pravca Podgorice u pravcu Bara,  ne
pridržavajući se saobraćajnih propisa, ugrozio saobraćaj i doveo u opasnost
život oštećenog P. G., koji se nalazio na mjestu suvozača u njegovom vozilu,
na način što protivno odredi člana 83  Zakona o bezbjednosti saobraćaja na
putevima (Sl.list RCG, br. 72/05), olako držeći da do posledice neće doći,
nije držao potrebno odstojanje krećući se iza drugog vozila tako da obzirom na
brzinu kretanja vozila i druge okolnosti saobraćaja, može bezbjedno da
zaustavi vozilo u slučaju da vozilo ispred njega naglo preduzme radnju
kočenja, pa prilikom kočenja i zaustavljanja svog vozila nije uspio zaustaviti
isto, već je došlo do nalijetanja frontalne regije ovog vozila na zadnji kraj
putničkog motornog vozila marke "Mercedes" reg. Ozn. ...kojim je upravljao M.
M., a koji je predhodno naglo preduzeo radnju kočenja i nalazio se u statičnoj
- zaustavnoj prostornoj poziciji na prostoru desne kolovozne trake smjera
kretanja, nakona čega je nakon kontaka isto potisnuto unaprijed pa je prednjim
krajem naletjelo na zadnji kraj zaustavljenog putničkog motornog vozila marke
"VW Passat" reg. ozn. NK ... kojim je upravljao P.M. nakon čega je i ovo
vozilo potisnuto unaprijed, da bi svojom čeonom stranom udarilo u zadnji kraj
zaustavljenog putničkog motornog vozila marke "VW Golf" reg. ozn. BR …. kojim
je upravljao P.V. na prostoru desne kolovozne trake smjera kretanja ovih
vozila, kojom prilikom je oštećeni P. G. zadobio tešku tjelesnu povredu:
višestruki prelom desne ramenjače i oguljotinu kože u predjelu lijeve
podlaktice promjera 10 x 5 cm,  
Ovakvo činjenično utvrđenje proizilazi prije svega iz odbrane samog
orkivljenog koju je dao na glavnom pretresu dana 24.02.2012.godine u kojoj u
cjelosti priznaje izvršenje krivičnog djela za koje se tereti. Priznanje
okrivljenog u saglasnosti je sa provedenim dokazima, prije svega sa iskazima
saslušanih svjedoka P. V., P. M., P.Z. i P.S., kao i provedenim materijalnim
dokazima. Sud je punu vjeru poklonio iskazima navedenih svjedoka obzirom da su
isti u bitnom na identičan način opisali predmetni događaj. Svjedok P. V. je
naveo da je kritičnom prilikom dok se nalazio u tunelu "Sozina" njegovo vozilo
marke "Golf 2" bilo zaustavljeno ispred velike kolone vozila koja je bila
zaustavljena zbog radova u tunelu, kada je u jednom trenutku osjetio jak udar
u zadnji dio svog vozila i nakon toga je vidio da je vozilo koje se nalazilo
iza njega marke "Mercedes" ostvarilo kontakt sa vozilom marke "Passat", a da
je to vozilo ostvarilo kontakt sa zadnjim dijelom njegovog vozila. Svjedoci
P.M., P. Z.i P. S. su na identičan način opisali predmetni događaj navodeći u
bitnom da se kritičnom prilikom dok su u svom vozilu marke "Passat" bili
zaustavljeni u koloni vozila u tunelu "Sozina", a zbog radova koji su se
izvodili, u jednom momentu čuli škripu kočnica i osjetili udar vozila marke
"Mercedes" koje se nalazilo iza njihovog vozila u zadnji dio svog vozila, od
kojeg udarca je njihovo vozilo udarilo u vozilo marke "Golf 2" koje se
nalazilo zaustavljeno ispred njihovog vozila, kao i da su vidjeli kada su
izašli da je zadnje vozilo u koloni marke "Opel Astra" udarilo u vozilo marke
"Mercedes" koje se odbilo od udara i udarilo u njihovo vozilo, koje se takođe
odbilo od udara i udarilo u vozilo marke "Golf 2", kao i da su putnici u
vozilu marke "Opel Astra" zadobili povrede i to da je vozač imao krvni podliv
a da je suvozač slomio ruku. Ovakvi iskazi svjedoka su saglasni i sa
materijalnim dokazom u vidu zapisnika o uviđaju Osnovnog suda u Baru Kri.br.
19/10 od 22.05.2010.godine čiji sastavni dio čini i fotoelaborat i na osnovu
kojeg su utvrđeni tragovi koji su zatečeni na licu mjesta kao i položaj vozila
nakon predmetne nezgode.  
Iskazi navedenih svjedoka su potkrijepljeni i nalazom sudskog vještaka
saobraćajne struke M. Š. od decembra 2011.godine, koji je sud u cjelosti
prihvatio kao jasan i stručan i utemeljen na pravilima nauke i struke. Iz ovog
nalaza i mišljenja vještaka proizilazi da je fizički kontakt između putničkog
motornog vozila marke "Opel Astra" reg. oznake PG.... i putničkog motornog
vozila marke "Mercedes" reg. oznake ….ostvaren na prostoru desne kolovozne
trake gledano iz smjera njihovog kretanja, a na način što je vozilo marke
"Opel Astra" svojom frontalnom lijevom regijom naletjelo na zadnji centralni
dio putničkog motornog vozila marke "Mercedes". Nakon takvog fizičkog kontakta
putničko motorno vozilo marke "Mercedes" je potisnuto naprijed oko 2 metra, pa
je isto svojom čeonom – frontalnom stranom udarilo u zadnji kraj putničkog
motornog vozila marke "VW Passat" koje je potisnuto unaprijed oko 2 metra,
nakon čega je isto svojim prednjim krajem udarilo u zadnji kraj putničkog
motornog vozila marke "VW Golf", takođe na desnoj kolovoznoj traci. Putnička
vozila marke "Mercedes", "VW Passat" i "VW Golf" su se u trenutku kada je
došlo do fizičkog kontakta nalazila u statičnim prostornim pozicijama, dok je
vozilo marke "Mercedes" uslijed siline udara odpozadi putničkog motornog
vozila marke "Opel Astra" potisnuto unaprijed, pa je zatim udarilo u zadnji
kraj vozila marke "VW Passat" i isto pomjerilo sa svoje statične prostorne
pozicije. Putničko motorno vozilo marke "Ople Astra" voženo je brzinom oko 21
m/src ili 76 km/h neposredno u trenutku reakcije vozača, dok su se putnička
motorna vozila marke "Mercedes", "VW Passat" i "VW Golf" nalazila u zaustavnoj
statičnoj prostornoj poziciji u trenutku ostavrenih fizičkih kontakata. Vozač
putničkog motornog vozila marke "Opel Astra" nalazio se na prostornoj
udaljenosti od 46 metara prije tačke kontakta tog vozila i vozila marke
"Mercedes", a u trenutku reakcije vozača, koja udaljenost je omogućavala
vozaču tog vozila da izbjegne nezgodu pri svakoj brzini kretanja do 68 km/h.  
Sud je u potpunosti prihvatio naprijed navedeni nalaz vještaka saobraćajne
struke , međutim sud nije prihvatio njegovo mišljenje u kojem je naveo da
propusti u vožnji vozača vozila marke "Opel Astra" reg. oznake PG ….  se
ogledaju u tome što se isti kretao brzinom većom od dozvoljene, tj. ograničene
brzine kretanja (20 km/h),  već je ovaj sud našao a obzirom da sud nije vezan
za mišljenje vještaka da propusti u vožnji na strani okrivljenog stoje u tome
što nije držao potrebno odstojanje krećući se iza drugog vozila tako da
obzirom na brzinu kretanja vozila i druge okolnosti saobraćaja, može bezbjedno
da zaustavi vozilo u slučaju da vozilo ispred njega naglo preduzme radnju
kočenja, pa prilikom kočenja i zaustavljanja svog vozila nije uspio zaustaviti
isto, već je došlo do nalijetanja frontalne regije ovog vozila na zadnji kraj
putničkog motornog vozila marke "Mercedes" reg. Ozn. ... kojim je upravljao M.
M., a koji je predhodno naglo preduzeo radnju kočenja i nalazio se u statičnoj
- zaustavnoj prostornoj poziciji na prostoru desne kolovozne trake smjera
kretanja, nakona čega je nakon kontaka isto potisnuto unaprijed pa je prednjim
krajem naletjelo na zadnji kraj zaustavljenog putničkog motornog vozila marke
"VW Passat" reg. ozn. NK ... kojim je upravljao P. M., nakon čega je i ovo
vozilo potisnuto unaprijed, da bi svojom čeonom stranom udarilo u zadnji kraj
zaustavljenog putničkog motornog vozila marke "VW Golf" reg. ozn. BR ...kojim
je upravljao P.V. na prostoru desne kolovozne trake smjera kretanja ovih
vozila, kojom prilikom je oštećeni P. G. zadobio tešku tjelesnu povredu:
višestruki prelom desne ramenjače i oguljotinu kože u predjelu lijeve
podlaktice promjera 10 x 5 cm,  
Ovaj sud je u potpunosti prihvatio i nalaz i mišljenje sudskog vještaka
mašinske struke J.B.od 07.06.2010.godine i od 08.06.2010.godine, kao i nalaz i
mišljenje sudskog vještaka medicinske struke sr. K.N. od 30.11.2011.godine,
cijeneći ih kao jasne i stručne, zasnovane na pravilima struke i nauke. Iz
navedenog nalaza i mišljenja sudskog vještaka mašinske struke proizilazi da su
uređaji na vozilima marke "Opel Astra" i "Mercedes" bili ispravni, a na vozilu
marke "Mercedes" prilagođeni i bezbjedonosnim uslovima propisanim za kretnjae
kroz tunel "Sozinu", čime je isključena tehnička neispravnost kao uzrok
nastanka nezgode. Povrede koje je kritičnom prilikom zadobio svjedok oštećeni
prozilaze iz medicinske dokumentacije u vidu izvještaja ljekara specijaliste
KC CG br. 3456 od 22.05.2010.godine, izvještaja ljekara specijaliste Opšte
bolnice Bar broj protokola ... od 22.05.2010.godine i izvještaja ljekara
specijalsite Opšte bolnice Bar broj protokola ... od 22.05.2010.godine, svi na
ime P.G. Na osnovu navedene medicinske dokumentacije provedeno je vještačenje
po vještaku medicinske struke dr. K.N. koji je u svom nalazu i mišljenju naveo
da je svjedok oštećeni kritičnom prilikom u saobraćajnoj nezgodi zadobio
tjelesne povrede i to oguljotinu kože u predjelu lijeve podlaktice promjera
10x5 cm i višestruki prelom desne ramenjače, koje povrede skupno procijenjene
predstavljaju tešku tjelesnu povredu.  
Sud je imao u vidu i odbranu okrivljenog datu u prethodnom postupku pred
istražnim sudijom u kojoj je isti u bitnom naveo da je prilikom vožnje bio
oprezan i da nije vozio brzo, da je na putu bilo prašine od izvođenja radova i
da je u tunelu bila slaba vidljivost, i da je to razlog nastanka saobraćajne
nezgode , ali kod činjenice da je na glavnom pretresu u potpunosti priznao
izvršenje krivičnog djela koje mu je stavljeno na teret , i da je je razlike u
kazivanju između iskaza datog u istražnom postupku u odnos na iskaz dat na
glavnom pretresu naveo da je u istrazi na neki način htio da ublaži svoju
krivično pravnu odgovornost, ovaj sud je našao da jhe njegov iskazu istrazi
bio bez uticaja na drugačije presuđenje.  
Sud je cijenio da je krivično djelo teško djelo protiv bezbjednosti javnog
saobraćaja iz čl. 348. st. 3. u vezi čl. 339. st.3. u vezi st. 1. Krivičnog
zakonika, krivično djelo sa blanketnom dispozicijom, kod kojeg krivičnog djela
je pored navođenja činjenica i okolnosti koje predstavljaju obilježje
krivičnog djela nužno navesti i materijalno pravni propis od kojeg zavisi
postojanje ovog krivičnog djela, a to je u konkretnom slučaju član 83  Zakona
o bezbjednosti saobraćaja na putevima (Sl.list RCG, br. 72/05), kojim je
propisano  da je vozač dužan da  drži potrebno odstojanje kada se kreće iza
drugog vozila tako da obzirom na brzinu kretanja vozila i druge okolnosti
saobraćaja, može bezbjedno da zaustavi vozilo u slučaju da vozilo ispred njega
naglo preduzme radnju kočenja.  
Cijeneći psihički odnos okrivljenog prema izvršenom krivičnom djelu, sud je
našao da je okrivljeni postupajući na naprijed opisani način, bio svjestan da
svojom radnjom može učiniti krivično djelo, odnosno da može ugroziti saobraćaj
i dovesti u opasnost život i tijelo ljudi, u konretnom slučaju svjedoka
oštećeneg P.G. te da uslijed toga kod drugog može nastupiti teška tjelesna
povreda, ali je olako držao da do toga neće doći, što znači da je u konretnom
slučaju postupao sa svjesnim nehatom. Kao posljedica izvršenja osnovnog
krivičnog djela kod svjedoka oštećenog je nastupila teška tjelesna povreda,
bliže opisana u izreci presude, u odnosu na koju je okrivljeni takođe postupao
sa nehatom.  
Odlučujući se za krivičnu sankciju sud je na strani okrivljenog cijenio sve
olakšavajuće i otežavajuće okolnosti iz čl. 42 Krivičnog zakonika. Od
olakšavajućih okolnosti sud je cijenio da je okrivljeni oženjen, otac troje
djece, da je isti priznao izvršenje krivičnog djela na glavnom pretresu i da
nije osuđivan, dok otežavajućih okolnosti na strani okrivljenog nije bilo.
Imajući u vidu kvalitet olakšavajućih okolnosti, a u nedostatku otežavajučih
okolnosti, sud je okrivljenom izrekao uslovnu osudu kojom mu je utvrdio kaznu
zatvora u trajanju od četri mjeseca i istovremeno odredio da se ista neće
izvršiti ukoliko okrivljeni u roku od dvije godine po pravosnažnosti presude
ne izvrši novo krivično djelo. Sud je našao da se u konkretnom slučaju, a
imajući u vidu naprijed navedene olakšavajuće okolnosti, može očekivati da će
se upozorenjem, uz prijetnju kaznom, dovoljno uticati na okrivljenog da
ubuduće ne vrši krivična djela, te da nije nužno da se radi krivičnopravne
zaštite primijeni kazna i da će se izrečenom uslovnom osudom u potpunosti
ostvariti svrha izricanja ove krivične sankcije iz čl. 52. KZ-a, a u okviru
opšte svrhe izricanja krivičnih sankcija iz čl. 4. KZ-a.  
Odluka o troškovima zasniva se na odredbi čl. 226 i 229. ZKP-a i isti iznose
471,80 €, koji troškovi se odnose na troškove prevoza dva putnička motorna
vozila u iznosu od 163,80€, troškove vještačenja po sudskom vještaku mašinske
struke u iznosu od 99,00 €, troškove vještačenja po sudskom vještaku
medicinske struke u iznosu od 104,50 €, troškove vještačenja po sudskom
vještaku saobraćajne struke u iznosu od 104,50 €, kao i na troškove sudskog
paušala u iznosu od 30,00 €, a koji iznos je određen prema trajanju i
složenosti krivičnog postupka i imovinskim prilikama okrivljenog.  
Sa izloženog odlučeno je kao u izreci presude.  
OSNOVNI SUD U BARU
Dana, 24.02.2012. godine 
ZAPISNIČAR,
S U D I J A,
Zorica Ivanović
Nikola Strugar 
PRAVNA POUKA: Protiv ove presude može se izjaviti žalba Višem sudu u
Podgorici u roku od 8 dana od dana prijema prepisa presude. Žalba se predaje
ovom sudu u dva primjerka.  
DNA:
- ODT iz Bara,
- okrivljenom,
- u spise.  