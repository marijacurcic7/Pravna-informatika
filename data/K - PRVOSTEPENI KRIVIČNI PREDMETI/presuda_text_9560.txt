![](http://upload.wikimedia.org/wikipedia/commons/thumb/2/23/Coat_of_arms_of_Montenegro.svg/180px-
Coat_of_arms_of_Montenegro.svg.png)
K.br. 1006/10  
U IME CRNE GORE
OSNOVNI SUD U PODGORICI,  sudija Maja Zeković, uz učešće Janković Andrijane,
kao zapisničara, u krivičnom predmetu protiv okrivljenog B. K., zbog krivičnog
djela nasilje u porodici ili porodičnoj zajednici iz čl.220 st.2 u vezi st. 1
KZ-a CG, odlučujući po optužnom prijedlogu ODT-a u Podgorici Kt.br.1415/08 od
26.11.2008. godine, nakon održanog glavnog i javnog pretresa, u prisustvu
zastupnika optužbe Sladjane Španjević, savjetnika na radu u ODT-u Podgorici,
okrivljenog, njegovog branioca adv. M.J. i svjedoka oštećene D. K., dana
22.12.2011. godine donio je, a dana 23.12.2011. godine i objavio,  
PRESUDU  
OKRIVLJENI:  
B.K., od oca M. i majke G., rođene G., rođen .... godine u B. P., nastanjen u
B. P., prigradskom naselju P., Ul. N. j. br..., završio zanatsku školu,
oženjen, radi privatno kao fizički radnik, otac troje djece, od kojih je jedno
malodobno, lošeg imovnog stanja, neosuđivan.  
I  
KRIV JE  
Što je:  
Dana 23.03.2008. godine, u porodičnoj kući K. D. u P., primjenom nasilja
ugrozio tjelesni i duševni integritet člana svoje porodice, supruge - oštećene
K. D., na način što je oštećenu gadjao flašom piva, a potom je rukom udario u
predjelu vrata i odgurnuo, usljed čega je oštećena izgubila ravnotežu i pala,
pri čemu je glavom udarila u sudoperu, kojom prilikom je izgubila svijest,  
        \- čime je izvršio krivično djelo nasilje u porodici ili porodičnoj zajednici iz čl.220 st.1 Krivičnog zakonika CG.

Pa ga sud primjenom citiranih zakonskih odredbi čl. 2,4,5,13,15,32,36,42 i
51Krivičnog zakonika Crne Gore i čl. 229, 239 st.3  i 374 Zakonika o krivičnom
postupku CG.  
OSUĐUJE
Na kaznu zatvora u trajanju od 2 (dva) mjeseca, u koju kaznu mu se uračunava i
vrijeme provedeno u pritvoru u trajanju od 05.06.2011. godine do 10.06.2011.
godine.  
Obavezuje se okrivljeni da na ime paušala uplati ovom sudu iznos od 50,00 €, u
roku od 15 dana od dana pravosnažnosti presude.  
Oštećena D. K. se radi ostvarenja imovinskopravnog zahtjeva upućuje na redovnu
građansku parnicu.  
II  
U odnosu na okrivljenog K. B., s prednjim generalijama, na osnovu čl. 372 st.1
tač.1 ZKP-a,  
OPTUŽBE SE ODBIJA  
Da je:  
Dana 22.03.2008. godine, u porodičnoj kući u Ul. A. P. u P., primjenom nasilja
ugrozio tjelesni integritet člana svoje porodice - supruge oštećene K. D., na
način što joj je kišobranom, sredstvom podobnim da tijelo teško povrijedi ili
zdravlje teško naruši, zadao nekoliko udaraca u predjelu glave i tijela
upućujući joj tom prilikom riječi "glibuljo, kurvo, strpat ću te u Kotor",  
        \- čime bi izvršio krivično djelo nasilje u porodici ili porodičnoj zajednici iz čl.220 st.2 u vezi st.1 Krivičnog zakonika CG.

O b r a z l o ž e nj e
Optužnim prijedlogom ODT Podgorica Kt br. 1415/08 od 26.11.2008. godine
okrivljenom B. K. stavljeno je na teret izvršenje krivičnog djela nasilje u
porodici ili u porodičnoj zajednici iz čl. 220 st. 2 u vezi st. 1 Krivičnog
zakonika. Zastupnik optužbe je u završnoj riječi u završnoj riječi odustala od
daljeg krivičnog gonjenja za krivčno djelo opisano tačkom 1 optužnog
prijedloga, dok je izmijenila činjenični opis optužnog akta opisanog tačkom 2,
na način kao u izreci presude i to u stavu I presude, stavljajući na teret
okrivljenom izvršenje krivičnog djela nasilje u porodici ili porodičnoj
zajednici iz čl. 220 st.1 KZ-a. U konačnom je istakla da pri izmijenjenoj
optužnom aktu u cjelosti ostaje, budući da činjenično stanje proizilazi iz
izjave oštećene K. D., kao i njihovog zajedničkog djeteta K. N. i to kako u
pogledu načina izvršenja, tako i posledica, predlažući da sud okrivljenog
oglasi krivim i izrekne mu kaznu zatvora u zakonom odredjenim granicama za to
djelo.  
Oštećena D. K. na glavnom pretresu nije preuzela gonjenje za krivično djelo
nasilje u porodici opisano tačkom 1 optužnog predijeloga od 22.03.2008.
godine, već je prihvatila završnu riječ zastupnika optužbe.  
Rješenje Višeg suda u Podgorici Kž.br.1991/10 od 03.11.2010. godine, ukinuta
je presuda ovog suda K.br.08/1882 od 03.12.2010. godine i predmet vraćen ovom
sudu na ponovno sudjenje.  
Okrivljeni B. K. je negirao izvršenje krivičnih djela, ističući u svojoj
odbrani da isto nije izvršio iz razloga što nije ni bio tu, već da se dobro
sjeća da je još dana 20.03.2008.godine autobusom «Morava» otišao za Srbiju, a
nije sačuvao kartu, niti u prilog ove odbrane ima dokaze.  
Na glavnom pretresu od 17.11.2011. godine dodao je da je njegova bivša supruga
njega u više navrata prijavljivala policiji za djela koja nije izvršio, i
prozivala ga da je alkoholičar, ističući da on djecu nikada nije maltretirao
da mu se desi i danas da nekad popije čašu rakije, da je radio kao fizički
radnik za dnevnice i od tih sredstava izdržavao djecu, da nema kontakt sa
djecom baš zbog toga što njegova bivša supruga kad god se pojavi napravi neki
problem ili ga prijavi policiji.  
Branilac okrivljenog u završnoj riječi u najbitnijem je naveo da i u
konkretnom predmetu poziv neke neodgovorne osobe koja je zloupotrijebila
mobilni telefon optuženog učinila da dodje do dogadjaja koji se mogu tumačiti
kao revolt prevarene i iritirane supruge. Takodje je naveo da iz izvještaja
KC-a Podgorice i službe medicinske pomoći proizilazi da se oštećena nije
javljala tim ustanovama.Konačno predlažući sudu da njegovog branjenika
oslobodi od optužbe, tražeći nadoknadu troškova za angažovanje branioca.  
Okrivljeni je prihvatio završnu riječ svog branioca.  
Na glavnom pretresu u dokaznom postupku, sud je saslušao svjedoka oštećenu
Danku Knežević, svjedoke K. D., K. M., K. N. i K. B., pročitao izvod iz
kaznene evidencije, izdat od strane Uprave policije PJ Bijelo Polje br.737 od
18.03.2010. godine, pročitao potvrde JZU Kliničkog centra Urgentnog bloka od
13.12.2011. godine i JZU Hitne pomoći od 22.12.2011. godine.  
Svjedokinja – oštećena D. K. je u svom svjedočkom iskazu datim pred istražnim
sudijom na zapisniku o saslušanju svjedoka od 10.10.2008.godine navela da se
dana 22.03.2008.godine oko 14:00 časova nalazila u porodičnoj kući, u ulici
A.P. u dnevnoj sobi, gdje je bio okrivljeni, kao i njihov sin B., kada ju je
okrivljeni fizički napao tako što ju je kišobranom izudarao po glavi i tijelu,
svo vrijeme govoreći joj: «glibuljo, droljo, strpat ću te u Kotor» i slične
psovke, a što je trajalo oko pola sata, da bi sjutradan oko 10:30 okrivljeni
je takođe u kući fizički napao na način što ju je najprije odgurnuo, od čega
je ona pala, a kada je ustala ponovo ju je odgurnuo, i tako više puta, a sve u
prisustvu njihove djece N. od 17 godina i B. od 11 godina. Ovom prilikom
okrivljeni joj je ponovo upućivao riječi kao predhodnog dana, nakon čega je
oštećena, kako je dalje navela, bila primorana da pobjegne iz kuće sa djecom
kod njenog djevera D.i jetrve M., koji žive u barake kod KAP-a. Nakon toga je
došao okrivljeni, vidno pijan, i u kući djevera ponovo je napao zgrabivši je
rukom za vilicu, jako je stezao, od čega je pala na pod i zadobila povredu u
predjelu lakta lijeve ruke, nakon čega su djever i jetrva sklonili okrivljenog
Božidara sa nje, a ona je izašla u hodnik gdje se onesvijestila, a svijesti je
došla nakon što su je djeca i jetrva unijeli u sobu. Po ovom događaja Božidar
je napustio porodičnu kuću i više nije dolazio.  
Na glavnom pretresu održanom dana 03.12.2009.godine dodala je da su prilikom
događaja od 22.03.2008.godine u porodičnoj kući bila prisutna svo troje
njihove djece, a ovo nasilje je kulminiralo 4 do 5 mjeseci prije marta
2008.godine kada je okrivljeni upoznao neku konobaricu, te da je ona
(oštećena) zbog svih problema htjela i da se tabletama  otruje, a da joj je
najteže što su djeca previše trpjela i što je okrivljeni pokušao da najmlađeg
sina Balšu udari kamenom. Istakla je i to da je tačno da ju je dana
23.03.2008.godine u porodičnoj kući okrivljeni gurao od čega je pala i
vrijeđao je, te da je u popodnevnim časovima u kući djevera zlostavljao, da su
joj djeca bila gladna, te da okrivljeni pušta nju i djecu da umiru od gladi, a
blokirao joj je čak i socijanu pomoć.  
Saslušana na glavnom pretresu 17.11.2011. godine, oštećena je istakla da svu
prljavštinu koju je okrivljeni radio iza ledja, da oni nijesu imali para ni za
hranu ni za djecu, da ne može laži da podnese, da se kune u mrtvu majku, da on
oće pare, a djeca gladuju, da je ona mogla da izdržava sve i da dovede
istinite svjedoke, a on oće lažima.  
Nakon što je svjedok oštećena upoznata sa svojim svjedočenjem datim pre
istražnim sudijom i na glavnom pretresu, navela je da je istina sve što je
rekla pred istražnim sudijom i na glavnom pretresu, a to nije ponovila jer
smatra da ne mora da priča ono što je već izjavila dodajući da ne posjeduje u
vezi ovih povreda medicinsku dokumentaciju, a to što ima donijeće sudu
sigurno. U konačnom je istakla da se pridružuje krivičnom gonjenju i postavlja
imovinskopravni zahtjev koji će precizirati u parnici.  
Svjedok D. K., je u svom svjedočkom iskazu datim pred istražnim sudijom, na
zapisniku o saslušavanju svjedoka od 05.11.2008.godine, naveo da su B. K.,
koji mu je brat od strica i njegova supruga D. došli kod njega zajedno (ne
može se sjetiti tačno kog datuma - otprilike prije 7-8 mjeseci), te da je B.
kupio bocu od 2 litra piva i kada je počeo da pije, D. mu je otela bocu iz
ruku i bacila je na pod, nakon čega je B. ustao i podigao bocu, a D. krenula
prema njemu da mu je ponovo otme, usled čega se on okrenuo prema njoj,
odgurnuo je i ona je pala. Potom su oni otišli iz njegove kuće, a što je dalje
bilo svjedok, kako je naveo, ne zna. Dodao je i to da zna da B. i D. imaju
izuzetno loš brak i da se stalno svađaju.  
Na glavnom pretresu ovaj svjedok je ponavljajući svoj iskaz, dodao da je naveo
sve što je vidio tog dana, tvrdeći da B. nije udarao u njegovom prisustvu D.,
niti je držao za vilicu, da D. nije gubila svijest i nije se žalila na ranije
povrjedjivanje, već se dogadjaj desio kao što je ispričao. Dodao je i to da B.
tog dana nije bio pijan, već je donio flašu i htio da popije sa njegovom
ženom, obzirom da on ne smije da pije, da B. vjerovatno ponekad pije, ali piće
je za ljude ali ne za stoku, objašnjava ovaj svjedok, zatim da mu je poznato
da je bilo nekih trzavica u njihovom braku, ali da nije tačno da je B. stiskao
D. za vilicu, već je odgurnuo, da se sjeća da su predmetnog dana zajedno
došli, ali se ne može sjetiti tačnog datuma, s tim što misli da je upravo tog
dana nakon dogadjaja B. napustio kuću. Nakon što je svjedok oštećena
prigovorila ovom svjedočenju, postavljajući pitanje svjedoku isti je naveo, da
je tačno da je podigao D. sa poda, i da je tačno da se ona onesvijestila
objašnjavajući da ima psihičkih i porodičnih problema i da ne zna ni što mu se
juče desilo, da pije tablete za smirenje, da mu je sve ovo vog dana bila
trauma, a zna da je oštećena pala i onesvijestila i da je podigao na fotelju,
a da su prethodno B. i njegov sin izašli iz kuće, a poslije toga je i D. pošla
za njima, ističući da nije vidio da je B. stezao za vilicu, ali je to čuo od
svoje žene M.. Ovaj svjedok nije umio da objasni razlike u svojim
svjedočenjima, niti zašto nije pominjao da se oštećena onesvijestila, osim što
ima psihičke smetnje i tragičan dogadjaj, budući da mu je dijete seksualno
zlostavljano.  
K. M. je posvjedočila da je imala odnosnom prilikom malu bebu i da su došli
B., Danka i njihov sin N., da je B. donio flašu od dva litra piva, da bi
popili, a da je D. uzela ovu flašu i krenula da je prospe kada je B. pošao za
njom da joj je uzme i tada je odgurnuo, a ona je vidjela da je pala, da su
prišli ona i D., podigli je i posuli vodom i tada je Božidar izašao iz kuće, a
D. i N. vrlo brzo za njim, da nikakvog udaranja nije bilo. Navela je da nije
vidjela, niti je govorila suprugu da je okrivljeni D. stezao za vilicu ovom
prilikom.  
Svjedok K. N., izjašnjavajući se na dogadjaj od 23.03.2008. godine, naveo da
je s majkom došao kod K. D., i da je tu bio i njegov otac, da je majka bila
uznemirena i vikala i žalila se, dok je otac tražio pivo i popio je nekoliko
piva koliko se sjeća, da bi u jednom trenutku majku gadjao flašom piva, i to
plastičnom flašom od dva litra, udario je u predjelu vrata od čega je ona pala
i izgubila svijest, što je sve bilo potresno i šok za njih. Istakao je da su
on i majka nakon toga bili do Hitne, a da se njegova majka tog dana ponašala
izbezumljeno i pod stresom, da nema nikakav kontakt sa ocem  i ne želi da ima
nikakav kontakt.  
Svjedok B. K., ističe da je kao dijete upamtio da mu nikada nije pružena
roditeljska ljubav od oca i da ih je on stalno maltretirao, izjašnjavajući se
u svom iskazu u pogledu dogadjaja od 22.03.2008. godine.  
Iz izvoda iz kaznene evidencije izdat od strane Uprave policije PJ Bijelo
Polje br.737 od 18.03.2010. godine, a koji se odnosi na K. B., proizilazi da
isti ne prolazi kroz kaznenu evidenciju.  
Iz potvrde Kliničkog centra Urgentnog centra Podgorica od 13.12.2011. godine,
utvrdjuje se da K. D. nije evidentirana kao pacijent u protokolu UC u periodu
od 22.03. do 30.03.2008. godine.  
Na osnovu rezultata cjelokupnog postupka i ocjene svih provedenih dokaza, kako
pojedinačno tako i u njihovoj međusobnoj povezanosti, nedvosmisleno je u ovom
postupku utvrđeno da je okrivljeni B. K. počinio krivično djelo nasilje u
porodici ili porodičnoj zajednici iz čl.220 st.1 Krivičnog zakonika CG, kako
je to bliže opisano stavom I izreke presude.  
Ovakav zaključak suda bazira se na medjusobno u svim relevantin činjenicama
podudarnim iskazima svjedoka oštećene D. K., i svjedoka N. K., iz kojih se sa
izvjesnošću utvrdjuje da je odnosnom prilikom u kući K. D. okrivljeni zaista
primjenom nasilja ugrozio tjelesni i duševni integritet člana svoje porodice,
supruge - oštećene i to time što ju je gadjao flašom piva, a takodje je i
udario rukom i odgurnuo od čega je oštećena izgubila ravnotežu i pala,
udarajući u sudoperu, kojom prilikom je izgubila svijest. Činjenica je
oštećena ovom prilikom izgubila svijest proizilazi i iz svjedočkog iskaza D.
K., a podržana je i svjedočenje K. M., koja navodi da nakon što je pala prišli
su joj ona i D., podigli je i posuli vodom.  
Da je na ovakav način okrivljeni primjenom grubog nasilja narušio tjelesni i
duševni integritet člana svoje porodice i to supruge D., potvrdjuje se iz
samog načina izvršenja djela, budući da je okrivljeni prethodno gadjao
plastičnom flašom svoju suprugu, potom upotrebom fizičke sile i udaranjem istu
oborio, da bi ona tom prilikom izgubila svijest, dok evidentna činjenica da je
okrivljeni izvršilac krivičnog djela nasilje u porodici proističe iz iskaza
svjedoka njegovih sinova K. N. i B. K., budući da je svjedok N. precizno i do
detalja opisao predmetni dogadjaj dodajući da je sve ovo bilo potresno i šok
za njih, dok je B. K., istina izjašnjavajući se na dogadjaj od 22.03.2008.
godine, naveo da mu nikada nije pružena roditeljska ljubav od oca i da ih je
on stalno malteretirao. Postupajući na naprijed opisan način, u radnjama
okrivljenog ostvarena su sva subjektivna i objektivna bića krivčnog djela
nasilja u porodici ili porodičnoj zajednici iz čl. 220 st.1 KZ-a, a imajući u
vidu da je isti bio svjestan da gadjajući flašom piva oštećenu i udarajući
istu rukom, narušava njen kako tjelesni tako i duševni integritet, pa je isti
takvo djelo i htio, postupajući sa direktnim umišljajem.  
Neosnovanost i neodrživost odbrane okrivljenog, koja se u najbitnijem svodi na
negiranje krivičnog djela i to navodjenjem da isti nije ni bio u Crnoj Gori u
tom periodu, očigledna je, osim činjeničnim utvrdjenjem koje je proisteklo iz
iskaza oštećene i njegovih sinova, tako i iz iskaza K. D. i K. M., koji
njegovo fizičko prisustvo tog dana nijesu poricali, pa se ovakav pokušaj
okrivljenog da sudu predstavi da se nalazi u Srbiji, pokazuje samo kao nevješt
i tipičan pokušaj izbjegavanja krivice.  
Kako je krivica okrivljenog na pouzdan način utvrđena, to je sud prilikom
izbora vrste i visine krivične sankcije, imao u vidu sve okolnosti od značaja
za njen izbor i visinu, pa je u odsustvu otežavajućih okolnosti od
olakšavajući cijenio raniju neosuđivanost okrivljenog, zatim u okviru
imovinskih prilika njegovo loše imovno stanje, osudjući ga na kaznu zatvora u
trajanju od 2 (dva) mjeseca, smatrajući da je upravo izrečena kazna zatvora
adekvatna i primjerena izvršenom krivčnom djelu i okrivljenom kao počiniocu i
da će se sa istom u okviru opšte svrhe izricanja krivičnih sankcija sa
upspjehom ostvariti svrha kažnjavanja propisane čl.32 KZ-a CG, i to
sprječavanje okrivljenog da čini krivična djela i uticanje na njega da ne čini
krivčna djela, uticanje na druge da ne čine krivična djela, izražavanje
društvene osude za krivčno djelo i obaveza poštovanja zakona.  
Pri ovakvom odlučivanju sud je imao u  vidu i svjedočke iskaze K. D. i K. M.,
nalazeći da su ova svjedočenja u osnovi nepouzdana u pogledu odlučnih
činjenica medjusobno neusaglašena, budući da je svjedok D. K. i u svom
slobodnom svjedočenju mijenjao svoj iskaz, pravdajući to činjenicom da ima
velikih porodičnih problema i psihičkih smetnji, a potom navodeći da mu je
supruga saopštila da je B. D. stezao za vilicu, a što je njegova supruga
svjedokinja K. M. negirala na glavnom pretresu, što je i razlog da sud ovakva
svjedočenja ne prihvatio kao realan i istinit prikaz činjeničnog stanja u
pogledu dogadjaja, koji je predmet ovog postupka.  
U izrečenu kaznu zatvora uračunava se i vrijeme provedenu u pritvoru u
trajanju od 05.06.2011. godine do 10.06.2011. godine.  
Okrivljeni je dužan da na ime paušala, shodno odredbi čl.229 ZKP-a CG uplati
ovom sudu iznos od 50,00 €, koji je odmjeren shodno dužini trajanja postupka,
složenosti predmeta i imovinskim prilikama okrivljenog, dok drugih troškova
nije bilo.  
Oštećena D.K. se shodno odredbi čl.239 st.3 ZKP-a CG, radi ostvarivanja
imovinskopravnog zahtjeva upućuje na redovnu građansku parnicu, budući da
podaci iz ovog postupka ne pružaju osnova za presudjenje u ovom dijelu.  
Imajući u vidu da je zastupnik optužbe odustao od daljeg krivčnog djela za
krivično djelo opisao pod tačkom 1 optužbe, a da oštećena nije preuzela
gonjenje, to je sud u odnosu na ovo krivično djelo nasilje u porodici ili
porodičnoj zajednici iz čl. 220 st.2 u vezi st.1 KZ-a CG, odbio optužbu na
osnovu čl. 372 st.1 tač.1 ZKP-a, odlučujući kao u stavu II izreke presude.  
Na osnovu izloženog u smislu odredbe čl.374 ZKP-a CG, odlučeno je kao u izreci
presude.  
                                                                                                              SUDIJA  
                                                                                                      Maja Zeković, s.r.

PRAVNA POUKA:
Protiv ove presude može se izjaviti žalba u roku
od 8 dana od dana  prijema  pismenog otpravka,
Višem sudu u Podgorici, a preko ovog suda.  
ZTO- Janković Andrijana  