![](http://upload.wikimedia.org/wikipedia/commons/thumb/2/23/Coat_of_arms_of_Montenegro.svg/180px-
Coat_of_arms_of_Montenegro.svg.png)
K.br.267/12 
U IME CRNE GORE 
OSNOVNI SUD U PODGORICI, sudija Maja Zeković, uz učešće namještenika
Andrijane Janković, kao zapisničara, u krivičnom predmetu protiv okrivljenog
V. K., zbog krivičnog djela gradjenje objekta bez gradjevinske dozvole iz
čl.326a Krivičnog zakonika, vodjenog po optužnom predlogu Osnovnog državnog
tužilaštva u Podgorici Kt.br.1889/11-2 od 01.03.2012.godine, nakon održanog
glavnog i javnog pretresa, u prisustvu zastupnika optužbe, pripravnika na radu
kod ODT u Podgorici Matije Čarapića, i okrivljenog, dana 26.04.2012.godine
donio je, i istog dana javno objavio. 
P R E S U D U 
Okrivljeni: 
V. K., zvani V., od oca M. i majke D., rodjene K., rodjen ...godine u B. P.,
sa prebivalištem u mjestu rodjenja - I. ..., završio srednju školu III stepena
bravara, zaposlen u privatnoj firmi "M." B. P., oženjen, otac četvoro djece od
kojih je jedno maloljetno, lošeg imovnog stanja, neosudjivan. 
Kriv je
Što je:  
U oktobru 2011.godine u P., u naselju K. g., postupajući protivno odredbi
čl.69 Zakona o uredjenju prostora i izgradnji objekata započeo izgradnju
objekta bez gradjevinske dozvole, na način što je vršio rekonstrukciju
postojećeg prizemnog objekta tako što je dogradjivao visoko potkrovlje, bez
prethodno pribavljene gradjevinske dozvole,  
-čime je izvršio krivično djelo gradjenje objekta bez gradjevinske dozvole iz čl.326a Krivičnog zakonika.  
Pa je sud primjenom citiranih zakonskih odredbi i čl.4,42, 45,46,52, 53, i 54
Krivičnog zakonika i čl.229, i 374 Zakonika o krivičnom postupku, i z r i č e:  
USLOVNU OSUDU
Kojom mu utvrdjuje kaznu zatvora u trajanju od  3 (tri) mjeseca i istovremeno
odredjuje da se ista neće izvršiti ukoliko okrivljeni u roku od 1 (jedne)
godine po pravosnažnosti presude ne počini neko novo krivično djelo.  
Okrivljeni je dužan da plati sudu troškove krivičnog postupka - sudskog
paušala u iznosu od 30,00 eura, sve u roku od 15 dana od dana pravosnažnosti
presude.  
O b r a z l o ž e nj e  
Optužnim predlogom ODT-a u Podgorici Kt.br.1889/11-2 od 01.03.2012.godine,
okrivljenom V. K.,  stavljeno je na teret da je izvršio krivično djelo
gradjenje objekta bez gradjevinske dozvole iz čl.326a Krivičnog
zakonika.Zastupnik optužbe u završnoj riječi naveo je, da u cjelosti ostaje
pri podnijetom optužnom predlogu i predložio je sudu da okrivljenog za
krivičnog djela stavljeno mu na teret oglasi krivim i osudi po zakonu.  
Okrivljeni V. K. u svojoj odbrani datoj pred ovlašćenim tužiocem Osnovnog
državnog tužilaštva u Podgorici od 27.02.2012.godine naveo je, da je negdje
1998.godine sazidao objekat pod pločom, na uzurpiranom zemljištu na K. g.,
Opština P..U tom objektu živjela je njegova porodica, i to samo djeca.Kako je
taj objekat bio pod pločom, poslije 10-tak godina, i više isti je počeo da
vlaži, a takodje se i ploča brunila i imao je osjećaj da ako je ne zaštiti da
će se obrušiti.Negdje u oktobru 2011.godine, odlučio je da na već postojećem
objektu ozida još visoko potkrovlje, koje je u osnovi 9x8 metara, i to je i
uradio, odnosno, ozidao je 6-7 redova blokova i krajem 2011.godine, na
njegovom objektu došli su inspektori Glavnog grada Podgorica, i tražili su mu
gradjevinsku dozvolu, koju nije posjedovao, a zatim su sve zapisnički
konstatovali.Nakon toga nije više ništa radio, a inspektori su dolazili još
nekoliko puta, i donijeli su rješenje o rušenju, ali mu objekat nijesu
srušili.Naveo je, da je bio  svjestan, da mu je za gradnju potrebna
gradjevinska dozvola, ali istu nije tražio od Glavnog grada iz razloga što
mjesto Kakaricka gora na kojem se  nalazi njegova kuća, nije urbanizovano.  
U svojoj odbrani na glavnom pretresu od 26.04.2012.godine okrivljeni V. K.
naveo je, da priznaje izvršenje krivičnog djela koje mu je stavljeno na teret,
i ponovio je svoju odbranu koju je dao pred ovlašćenim tužiocem Osnovnog
državnog tužilaštva u Podgorici od 27.02.2012.godine, precirajući, da u
potpunosti priznaje, da je u oktobru 2011. godine dogradjivao visoko
potkrovlje na prizemnom objektu u naselju Kakaricka gora bez prethodno
pribavljene dozvole.  
Okrivljeni V. K. u završnoj riječi naveo je da mu je žao što je izvršio
predmetno krivično djelo.  
Sud je u smislu čl. 458 st.2 ZKP-a u dokaznom postupku pročitao izvod iz
kaznene evidencije izdat od strane Uprave policije PJ Bijelo Polje 35-03
br.245/12-2838, na ime okrivljenog, dok sud nije provodio ostale dokaze budući
da je na saglasan predlog stranaka prekinuo dokazni postupak uslijed jasnog,
nedvosmislenog i potpunog priznanja okrivljenog.  
Dakle, u postupku je bez dileme utvrdjeno da je okrivljeni V. K., u oktobru
2011.godine u P., u naselju K. g., postupajući protivno odredbi čl.69 Zakona o
uredjenju prostora i izgradnji objekata započeo izgradnju objekta bez
gradjevinske dozvole, na način što je vršio rekonstrukciju  postojećeg
prizemnog objekta tako što je dogradjivao visoko potkrovlje, bez prethodno
pribavljene gradjevinske dozvole.  
Ovakvo činjenično stanje, sud je utvrdio iz nedvosmislenog, dobrovoljnog i
jasnog priznanja okrivljenog V. K. datog na glavnom pretresu, u čiju
istinitost sud nikakvog razloga nije imao za sumnju, a u kojem je okrivljeni
na detaljan način opisao, kad, gdje i na koji način je rekonstruisao svoj
postojeći  prizemni objekat, a da prethodno nije pribavio gradjevinsku
dozvolu,  ne sporeći ni činjenicu da je  bio  svjestan da mu je gradjevinska
dozvola za preduzetu rekonstrukciju  bila potrebna,  ali da istu nije tražio
od nadležnog organa, ističući da mu je žao što je izvršio predmetno krivično
djelo.  
Cijeneći naprijed utvrdjeno činjenično stanje, ovaj sud nalazi da su se u
radnjama okrivljenog stekli svi subjektivni i objektivni elementi bića
krivičnog djela gradjenje objekta bez gradjevinske dozvole iz čl.326a
Krivičnog zakonika.  
Članom 69 Zakona o uredjenju prostora i izgradnji objekata propisano je da se
objekat može graditi na osnovu gradjevinske dozvole i tehničke
dokumentacije.Takodje je istim zakonom odredjen i pojam gradjenja objekta kao
izvodjenje radova radi gradjenja novog objekta, rekonstrukcije ili radi
promjene stanja u prostoru. U konkretnom slučaju okrivljeni je u P., u naselju
K. g.,   vršio rekonstrukciju postojećeg  prizemnog objekta, dogradjujući
visoko potkrovlje, a da za to prethodno nije pribavio gradjevinsku dozvolu.  
Cijeneći psihički odnos okrivljenog V. K. prema izvršenom krivičnom djelu, sud
je našao da je okrivljeni postupajući na prethodno opisani način bio svjesan
da svojom djelatnošću čini krivično djelo, odnosno da vršio rekonstrukciju
postojećeg  prizemnog objekta dogradjujući visoko potkrovlje, a da za to nije
imao gradjevinsku dozvolu, pa je to i htio, postupajući sa direktnim
umišljajem.  
Odlučujući o krivičnoj sankciji za okrivljenog, sud je najprije u smislu čl.42
Krivičnog zakonika cijenio sve okolnosti od kojih zavisi izbor i visina
krivične sankcije (olakšavajuće i otežavajuće okolnosti), u okviru zakonom
propisanog minimuma i maksimuma za predmetno krivično djelo, pa je od
olakšavajućih okolnosti na strani okrivljenog cijenio njegove porodične
prilike, odnosno, da je oženjen, i otac četvoro djece od kojih je jedno dijete
maloljetno, njegovo  bezrezervno priznanje krivičnog djela, što je zakonski
osnov za blaže kažnjavanje i njegovu raniju neosudjivanost, a što je utvrdjeno
iz izvod iz kaznene evidencije izdat od strane Uprave policije PJ Bijelo Polje
35-03 br.245/12-2838, na ime okrivljenog, dok otežavajućih okolnosti nije
bilo, pa je sud mišljenja da konkretne olakšavajuće okolnosti su takvog
karaktera i značaja da predstavljaju osobito olakšavajuće, i opravdavaju
primjenu instituta ublažavanje kazne ispod zakonom propisanog minimuma. Dakle,
sud je primjenom odredaba 45 i 46 Krivičnog zakonika, prethodno utvrdio kaznu
zatvora u trajanju od 3(tri) mjeseca i istovremeno odredio da se ista neće
izvršiti ukoliko okrivljeni u roku od 1(jedne) godine od dana pravosnažnosti
presude ne učini novo krivično djelo, nalazeći da će se u konkretnom slučaju i
uslovnom osudom kao mjerom upozorenja uz prijetnju kaznom zatvora, na
uspiješan način uticati na okrivljenog da ubuduće ne vrši ni ovo ni druga
krivična djela, pri čemu bi se u svemu ostvarila svrha izricanja uslovne osude
propisana čl.52 Krivičnog zakonika, u okviru opšte svrhe izricanja krivičnih
sankcija propisane čl.4 istog zakonika, a sve prednje na osnovu neposredne
procjene ličnosti okrivljenog, kao i navedenih olakšavajućih okolnosti, i u
tom pravcu uvjerenje suda da se njegovo popravljanje može izvršiti i
izricanjem uslovne osude.  
Kako je okrivljeni oglašen krivim, sud ga je shodno odredbi čl.229 Zakonika o
krivičnom postupku obavezao na plaćanje troškova krivičnog postupka sudskog
paušala u iznosu od 30,00 eura, koji iznos je odredjen shodno trajanju i
složenosti postupka, kao i imovinskom stanju okrivljenog, koje troškove je
okrivljeni dužan platiti u roku od 15 dana po pravosnažnosti presude.  
Na osnovu izloženog a shodno čl.374 Zakonika o krivičnom postupku odlučeno je
kao u izreci presude.  
                                                                                                                SUDIJA  
                                                                                                          Maja Zeković
