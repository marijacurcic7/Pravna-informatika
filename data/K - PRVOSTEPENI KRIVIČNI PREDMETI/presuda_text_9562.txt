![](http://upload.wikimedia.org/wikipedia/commons/thumb/2/23/Coat_of_arms_of_Montenegro.svg/180px-
Coat_of_arms_of_Montenegro.svg.png)
K.br.811/11
U IME CRNE GORE  
OSNOVNI SUD U PODGORICI, sudija Maja Zeković, uz učešće Andrijane Janković,
kao zapisničara, u krivičnom postupku protiv okrivljnog N. M., zbog krivičnog
djela ugrožavanje javnog saobraćaja iz čl. 339 st.1 KZ CG, odlučujući po
optužnom predlogu ODT-a u Podorici Kt.br.1595/11-2 od 17.11.2011. godine,
kojeg je na glavnom pretresu zastupala Danijela Ivanović, savjetnik na radu
kod ODT-a, nakon održanog glavnog i javnog pretresa u prisustvu zastupnika
optužbe  i okrivljenog, dana 06.04.2012. godine donio je, a dana
09.04.2012.godine i javno objavio,  
P R E S U D U  
OKRIVLJENI:
N. M., JMBG ..., od oca N. i majke D., rođene Đ., rođen ... godine u P., sa
prebivalištem u mjestu rođenja, ul.V. Đ. br...., završio srednju ekonomsku
školu, nezaposlen, neoženjen, bez djece, lošeg imovnog stanja, neosuđivan,
KRIV JE  
Što je:  
Dana 11.07.2011. godine, oko 21:00 časova, na raskrsnici ul.V. Đ. i dijela
iste ulice, u P., ne pridržavajući se saobraćajnih propisa iz čl.168 st.3
ZOBS-a na putevima, ugrozio saobraćaj i doveo u opasnost život i tijelo ljudi,
na način što upravljajući putničkim vozilom marke „Ranault Clio“, registarskih
oznaka PG..., dijelom ulice V. Đ. iz pravca brda G. u pravcu raskrsnice sa
ulicom V. Đ., dolaskom na istu, nije se zaustavio na vidno postavljeni
saobraćajni znak „STOP“, niti je iako je bio dužan propustio vozilo marke
„Škoda Okatvija karavan“, registarskih oznaka PG... kojim je iz pravca B..S.D.
u pravcu naselja Z. upravljao oštećeni B. B., već je preduzeo radnju skretanja
ulijevo i time ušao u putanju vozila „Škoda Okatvija karavan“, čiji je vozač u
cilju izbjegavanja sudara skrenuo udesno, usled čega je udario u ivičnjak
sporednog puta, od kojeg udara se vozilo uzdiglo i udarilo u zid i kontejnere
pored desne ivice kolovoza, kojom prilikom je oštećeni B. B. zadobio lake
tjelesne povrede-nagnječenje polovine trbuha,  
- čime je izvršio krivično djelo ugrožavanje javnog saobraćaja iz čl. 339
st.1 Krivičnog zakonika.  
Pa mu sud primjenom navedenih zakonskih odredbi i čl. 2,4,5,13,42,52,53 i 54
KZ-a CG i čl. 226,229 i 374 ZKP-a i z r i č e :  
USLOVNU OSUDU  
Kojom mu prethodno utvrđuje kaznu zatvora u trajanju od 30(trideset) dana i
istovremeno određuje da se ista neće izvršiti ukoliko okrivljeni u roku od 1
(jedne) godine od dana pravosnažnosti presude ne učini novo krivično djelo.  
Obavezuje se okrivljeni da na ime troškova krivičnog postupka uplati ovom sudu
iznos od 242,00€, a na ime paušala iznos od 30€, u roku od 8 dana od dana
pravnosnažnosti presude.  
O b r a z l o ž e n j e  
Optužnim predlogom ODT-a u Podgorici Kt.br.1595/11-2 od 17.11.2011. godine
okrivljenom N. M., stavljeno je na teret izvršenje krivičnog djela ugrožavanje
javnog saobraćaja iz čl. 399 st. 1 KZ CG. U završnoj riječi zastupnik optužbe
je istakla da ostaje u cjelosti pri podnijetom optužnom predlogu, predlažući
sudu da okrivljenog oglasi krivim i osudi po zakonu.
Okrivljeni N. M. je u svojoj odbrani na glavnom pretresu od 21.12.2011.godine,
u bitnom naveo da nije tačno da je do nezgode došlo na način kako je to
predstavljeno optužnim predlogom, već da se u njegovom vozilu marke Renault
Clio, na mjestu suvozača nalazila njegova cura I. M., da su se kretali iz
pravca brda G. ulicom V. Đ. i da je stao na znak „STOP“ jer dnevno tuda
prolazi najmanje tri puta tako da bi došlo do pogibije da ne staje na znak
„STOP“ , jer je ta ulica, sa koje se uključuje na magistralu  potpno
nepregledna. Dalje je naveo to da nakon što se zaustavio na znak Stop,
pogledao je lijevo i desno, uključio se u svoju traku i to lijevo prema gradu,
mimoišao se sa vozilom B., sem što je u retrovizoru vidio da je B. udario
svojim vozilom, nakon čega se zaustavio da bi vidio kako je udario i da li je
dobro. Tom prilikom B. mu ništa nije rekao. Istakao je i to da je nakon toga
sreo svog druga J. M., koji je upravljao vozilom iza B. B. i koji mu je
saopštio da ga je B., koji je bukvalno letio, pretekao.  
U završnoj riječi je izjavio da ostaje pri svojoj odbrani i pri primjedbama u
pogledu provedenih dokaza.  
Sud je u dokaznom postupku na glavnom pretresu proveo sljedeće dokaze:
saslušao svjedoka oštećenog B. B., svjedoke B. D., K.ć V., I. M., J. M.,
pročitao Zapisnik o uviđaju Uprave policije PJ Podgorica br.2036/2011 od
11.07.2011.godine, pročitao nalaz i mišljenje vještaka saobraćajne struke Đ.
V.  od 22.09.2011.godine, pročitao nalaz i mišljenje vještaka medicinske
struke Dr K.N. od 16.09.2011.godine, saslušao vještaka saobraćajne struke Đ.
V. i pročitao Izvod iz Kaznene Evidencije izdatog na ime okrivljenog od strane
Uprave policije Pj Podgorica  broj 29-245/11-30335/1-4992 od
01.12.2011.godine.  
Svjedok oštećeni B. B. je na glavnom pretresu od 21.12.2011.godine istakao da
nakon što se iz pravca grada, pored Gimnazije, kretao ka Vezirovom mostu,
okrivljeni N. M. mu je presjekao putanju kretanja vozilom Renault Clio i da bi
ga izbjegao, udario je u kontejner pored puta, u zid. Dodao je i to da mu se
čini da je vozio nekom normalnom brzinom. Na pitanja okrivljenog, svjedok
oštećeni je naveo da je alko test rađen u bolnici, da on i okrivljeni nisu
ostvarili kontakt, da vozilo okrivljenog nije bilo oštećeno i da je okrivljeni
uspio da potpuno pređe u svoju traku prije nego što je on udario u kontejner,
u koji je udario upravo iz razloga da bi izbjegao okrivljenog koji mu je
prepriječio put. Na kraju je istakao da se ne pridružuje krivičnom gonjenju,
da ne postavlja imovinskopravni zahtjev i da bi čak volio da se okrivljeni
oslobodi  i novčane kazne, ukoliko je to moguće.  
Svjedok B. D. je na glavnom pretresu od 28.03.2012.godine naveo da je
kritičnog dana bio u patroli sa K. V., da su pred kraj smjene od strane
dežurne službe obavješteni da se desila saobraćajna nezgoda u ulici V. Đ. ali
da su oni upućeni na mjesto predmetne nezgode, iako je ekipa za uviđaj već
bila prethodno poslata iz  razloga što se u međuvremenu desila druga nezgoda
sa teškim povredama. Na lice mjesta su došli oko 21:15, gdje su na desnoj
strani zatekli jedno manje vozilo okrenuto u pravcu gimnazije, dok na drugoj
strani vozilo koje se prednjim dijelom nalazilo u pravcu Vezirovog mosta i
koje je ostvarilo kontakt sa zidom u blizini kojeg se nalazi kontejner, kao i
sa kontejnerom. Istakao je da se sjeća da nije  bilo kontakta između ova dva
vozila, kao i to da mu je primjedba okrivljenog prva primjedba za dvadeset
godina i da mu je vršenje uviđaja u opisu radnog mjesta.Na pitanja okrivljenog
svjedok je dodao da ne zna što znači ima li mandat za uviđaj ali da zna da se
ne dobija sertifikat, da redovno obavlja uviđaj kada se dese saobraćajne
nezgode, da ne zna zašto je navedeno da sa okrivljenim niko nije bio u vozilu
jer se tih detalja ne sejća, da su fotografisali lice mjesta ali da je praksa
da se kod nezgoda sa manjim posljedicama fotografije ne dostavljaju i da je
siguran da su na alko testiranje uputili i drugog učesnika i da misli da je
istom i vađena i krv.Na pitanje suda je naveo da se fotografije svih nezgoda,
koje se uzimaju prilikom uviđaja nalaze kod komandira J..  
Svjedok K. V. je na glavnom pretresu od 28.03.2012.godine naveo da je odnosne
večeri, u ekipi patrole, zajedno sa B. D. upućen od strane dežurne službe na
mjesto predmetne nezgode iz razloga što je ekipa za uviđaj, koja se prethodno
tamo nalazila, preusmjerena na drugo mjesto, zbog druge saobraćajne nezgode.
Kada su stigli na lice mjesta, oko 21h, zatekli su na desnoj kolovoznoj traci
, u pravcu Gimnazije čeonim dijelom, nedaleko od raskrsnice,  jedno vozilo
marke Reno Klio,dok je drugo vozilo marke Škoda Oktavia , koje se nalazilo van
kolovoza u kontra smjeru, udarilo u potporni zid i kontejner.Dodao je i to da
mu je u opisu radnog mjesta, između ostalog i vršenje uviđaja, da ima
sertifikat iz Danilovgrada i da je vođa patrole. Na pitanja okrivljenog dodao
je to da se fotografije nezgoda  nalaze kod komandira J., da su one samo za
osiguravajuće društvo i da mu je ovo tek druga primjedba za vršenje uviđaja u
devetnaest godina radnog iskustva. Dodao je i da vozilo fotografišu spolja a
da u praksi još uvijek nije fotografisao to da li je mjenjač u petoj brzini
ili nije,da je raskrsnica iz pravca okrivljenog nepregledna, da postoji znak
STOP i zaustavna linija, da se sjeća da je u vozilu predmetne večeri zatekao
samo okrivljenog i da je u Urgentnom centru alkotestiran i vozač Škode ali
nije upisano 00 jer nije imao prisustvo alkohola.  
Svjedok I. M. je na glavnom pretresu od 06.04.2012.godine navela da se
kritičnog dana nalazila na mjestu suvozača u vozilu marke Renault Clio, kojim
je upravljao njen momak M. N.. Kada su stigli do  jako nepregledne raskrsnice
koja vodi u ulicu V. Đ., M. je zaustavio vozilo na znak STOP,  zatim su oboje
pogledali lijevo i desno,nije bilo vozila ni lijevo ni desno pa je M. krenuo
da se uključuje u pravcu Gimnazije. Prilikom uključivanja, odjednom se
pojavilo vozilo kojim je upravljao B. , a koje je primjetila na nekih 100-150
m i koje je po njenoj procjeni bukvalno letjelo, ali su uspjeli da ga mimoiđu
bez bilo kakvog kontakta, da uđu u njihovu traku tako da im se vozilo kojim je
upraljao B. nalazilo sa njihove lijeve strane i mogli su da primjete da je
udario u ivičnjak, kontejner i neki zid oko kontejnera.Dodala je i to da
smatra da je B. udario iz razloga što je prebrzo vozio i da vozilo okrivljenog
nije uticalo na destabilizaciju B., kao i to da su se nalazili u njihovoj
traci u trenutku kada je B. udaro u kontejner.Na pitanje okrivljenog navela je
da su se ona i okrivljeni nalazili u njihovoj traci u trenutku kada je B. bio
u njihovoj blizini, da su se mimoišli i da je tek nakon toga on udario i da je
moguće da je ranije u svom iskazu nespretno objasnila mimoilaženje. Na pitanja
sudije istakla je da je pogledala unazad lijevo, glavom lijevo tako da je na
taj način vidjela da je B. udario, a pogledala je iz razloga što ju je
interesovalo gdje će taj čovjek da završi, da je te noći bila stravljena nakon
što je B. udario ali da smatra da M. ni na koji način nije doprinio tom udaru,
obzirom da je pogledao lijevo i desno ima li vozila, da su se zaustavili nakon
što je B. udario ali da ona nije izlazila iz vozila jer se nalazila u šoku,
dok M. jeste i ukazao je pomoć B..  
Svjedok J. M. je na glavnom pretresu od 06.04.2012.godine naveo da se
predmetnog dana svojim vozilom Fiat Stilo kretao iz pravca Milenijuma ka
Gimnaziji, da se zaustavio na pješačkom prelazu naspram Hitne pomoći kako bi
propustio pješaka i u tom trenutku je vidio vozilo marke Škoda Oktavia koje je
prilično velikom brzinom prelazilo preko pješačkog prelaza i kretalo se
sluđeno trakom, što mu je djelovalo kao veoma ružno ponašanje u saobraćaju, pa
je isto i saopštio svojoj supruzi koja se nalazila na mjestu suvozača.Naveo je
i to da je nakon nekih 150m isto to vozilo primjetio iznad desne kolovozne
trake na jednom brijegu kako dimi, budući da je udarulo u zaštitni zid oko
kontejnera.Prišao je da pita da li je potrebna pomoć ali je oštećeni B.
izjavio da nije.Tu je vidio i okrivljenog N. sa kojim se zna iz djetinjstva i
to porodično i kojeg je pitao što radi tu,a N. mu je odgovorio da se zaustavio
jer je čovjek imao nezgodu i ništa više nijesu  pričali nakon čega je nastavio
da vozi prema kući.Zastupnik optužbe je istakla da svjedok J. M. i nije
očevidac predmetne nezgode, a na pitanje okrivljenog, svjedok M. je naveo da
je moguće da mu je rekao „proletio je pored mene“ ili nešto u tom smislu. Na
posebna pitanja suda, svjedok je dodao da je tačno to što je okrivljeni naveo
da mu je rekao „proletio je pored mene“ ali da se u svom svjedočenju nije
mogao sjetiti svakoga detalja, da nije bio tu kada je vršen uviđaj kao i to da
ga okrivljeni Nikolić nije zvao vezano za predmetnu nezgodu, niti nakon
nezgode, već mu je samo saopštio prije par dana da treba da svjedoči.  
Iz zapisnika o uviđaju Uprave policije PJ Podgorica br. 2036/2011 od
11.07.2011. godine proizilazi da se predmetna saobraćajna nezgoda dogodila u
Podgorici na raskrsnici ul.V. Đ. i dijela iste koji vodi prema brdu Gorica i
to naspram hotela Ambasador, kao i da su na licu mjesta zatekli dva vozila i
to Reno Clio reg. oznaka PG... u desnoj saobraćajnoj traci ul.V. Đ. i ti
čeonim dijelom okrenuto u pravcu B. S.D., sve gledano iz pravca Zagoriča kao i
vozilo Škoda Oktavia Karavan reg.oznaka PG..., koje je zatečeno na zemljanom
dijelu pored desne ivice kolovoza i to čeonim dijelom okrenuto u pravcu
Zagoriča a blago ukošeno udesno i to u kontaktu sa betonskom ogradom i
metalnim kontejnerom i to prednjim dijelom vozila. Od materijalnih tragova
zatečeni su tragovi stakla, plastike, laka, trag krzanja u ivičnjak i trag od
ulja iza vozila PG..., a od tragova zatečena su i oštećenja na vozilu PG...
kao i oštećenja ograde kontejnera i kontejnera.Navedena je i činjenica
nastanka veće materijalne štete, kao i da je vozač vozila PG..., odnosno
oštećeni zadbio lakše tjelesne povrede.  
Okrvljeni je prigovorio sadržini zapisnika na način što je naveo da su netačne
konstatacije iz zapisnika u kojima se nvodi da se okrivljeni nalazio sam u
vozilu, da nije stao na znak STOP i da je obavljen alko test.  
Iz nalaza i mišljenja vještaka saobraćajne struke Đ. V.  od 22.09.2011.godine
proizilazi da je kritičnog dana brzina vozila Škoda Oktavija karavan PG ...,
neposredno prije udara u ivičnjak sporednog puta iznosila 43,00km/h, dok se
vozilo Renault Clio PG ..., neposredno prije uključivanja sa sporednog na
glavni put kretalo brzinom od oko 11,00 km/h, da do kontakta između vozila
nije došlo, da vozač vozila Škoda Oktavija karavan PG..., nije imao vremensko-
prostornih uslova da pri posjedovanoj brzini zaustavi vozilo prije mjesta
uključivanja vozila Renault Clio jer mu je zaustavni put duži od rastojanja na
kome se nalazilo u trenutku nailaska vozila Renault Clio sa desne strane,
prolazeći pored znaka STOP bez zaustavljanja kao i to da se vozač vozila
Renault Clio PG ... zaustavio ispred znaka STOP, onda bi imao uslova da
neometano uoči vozilo Škoda Oktavija karavan PG ..., koje mu je dolazilo sa
lijeve strane.Vještak je mišljenja da je predmetna saobraćajna nezgoda nastala
na način što je vozač vozila Renault Clio, reg.oznaka PG AU388 ušao u
raskrsnicu pored vidno postavljenog znaka STOP, bez zaustavljanja kao i u
putanju kretanja vozila Škoda Oktavija karavan reg. oznaka PG CP379, čiji je
vozač izbjegao kontakt skretanjem udesno.Mišljenja je i da je ovakav način
upravljanja vozilom od strane vozača vozila Renault Clio PG ..., posljedica
greške u upravljanju u dijelu nepoštovanja propisa pri prolazu kroz raskrsnicu
regulisanu saobraćajnom signalizacijom i da predstavlja osnovni i jedini uzrok
nastanka nezgode.Takođe je istakao i to da je vozač vozila Škoda Oktavija
karavan PG ..., svojim postupkom uspio da izbjegne kontakt sa vozilom Renault
Clio ali da nije imao uslova da zaustavi vozilo prije udara u ivičnjak
sporednog puta, jer bi mu zaustavni put bio duži od rastojanja na kome se
nalazio u trenutku uključivanja vozila sa sporednog puta.  
Okrivljeni N. M. je na  glavnom pretresu od 21.12.2012.godine prigovorio
nalazu i mišljenju vještaka saobraćajne struke u dijelu da je netačno da je
njegovim propustima došlo do saobraćajne nezgode, o čemu je i sačinio pismeni
prigovor na navedeni nalaz i mišljenje.  
Vještak saobraćajne struke Đ. V. je na glavnom pretresu od 17.02.2012.godine
izjavio da ostaje u cjelosti pri svom pismenom nalazu i da je spreman da da
objašnjenja i odgovori na pitanja.Upitan od strane okrivljenog da li je moguće
da se vozilo marke Škoda Oktavia kretalo brzinom od 43km/h i što ga je moglo
omesti, imajući u vidu činjenicu da je 20-30m nakon mimoilaženja sa njegovim
vozilom udario u zid, vještak je odgovorio da je brzina vozila Škoda Oktavia
određena na osnovu materijalnih tragova evidentiranih deformacija i zatečene
pozicije i da ista iznosi 43km/h, jer je tačno 11,95 m u sekundi i ta
primjenjena formula podrazumijeva izuzetno veliki deformacioni rad od 45 000 m
koji je nastao kao posledica udara tog vozila u betonski zid. Dalje je
pojasnio da je primjenom odgovarajuće formule došao do te brzine i dodao da
imajući u vidu tako određenu brzinu i vrijeme koje je bilo potrebno vozaču
vozila Renault Clio da od znaka STOP do desne ivice kolovoza pređe put od oko
4 m vrijeme je bilo 1,33 sekunde i da je za to vrijeme vozilo Škoda bilo
udaljeno od mjesta uključivanja vozila Renault u ulicu V. Đ. oko 16 m ili
tačno 15,93 m. Na kraju je naveo da ako je zaustavni put vozila Škoda Oktvija
pri posjedovanoj brzini 20,31 m a vrijeme zaustavljanja oko 2 i po sekunde,
onda proizilaze konstatacije da vozač vozila Škoda nije imao
prostornovremenskih uslova da zaustavi vozilo prije mjesta uključivanja, jer
mu je zaustavni put duži od rastojanja na kome se nalazio u tenutku kada je
vozilo Renault stvorilo opasnu situaciju. Na prednje navode vještaka,
okrivljeni je izjavio da ostaje u cjelosti pri svojoj oodbrani, da nije tačno
da je on stvorio opasnu situaciju presjecanjem putanje B. i da je njegova
jedina greška što se zaustavio da vidi da li mu je dobro.  
Iz nalaza i mišljenja vještaka sudsko - medicinske struke dr K. N. od
16.09.2011. godine, proizilazi da je u predmetnoj saobraćajnoj nezgodi
oštećeni B. B. zadobio nagnječenje polovine trbuha, da je navedena povreda
nastala uslijed udara trbuhom o tupo-tvrde predmete u unutrašnjosti putničkog
motornog vozila i da ta povreda u vrijeme nanošenja predstavlja laku tjelesnu
povredu, dok okrivljeni N. M. nije zadobio tjelesnu povredu.  
Sud je prethodno citirane nalaze i mišljenja vještaka sudsko-medicinske i
saobraćajne struke, prihvatio kao jasne, potpune i u svemu u skladu sa
strukom.  
Iz Izvoda iz Kaznene Evidencije izdatog na ime okrivljenog od strane Uprave
policije Pj Podgorica  broj 29-245/11-30335/1-4992 od 01.12.2011.godine,
proizilazi da okrivljeni N. M. nije evidentiran u kaznenoj evidenciji.  
Na osnovu rezultata cjelokupnog postupka i ocjene svih provedenih dokaza, kako
pojedinačno, tako i dovođenjem istih u međusobnu vezu, u ovom postupku je
nedvosmisleno utvrđeno da je okrivljeni N. M. izvršio krivično djelo
ugrožavanje javnog saobraćaja iz čl. 339 st.1 Krivičnog zakonika CG, na način
kako je to bliže naznačeno u izreci presude.  
Sud je iskaz svjedoka oštećenog da mu je nakon što se iz pravca grada, pored
Gimnazije, kretao ka Vezirovom mostu, okrivljeni N. M. presjekao putanju
kretanja vozilom Renault Clio i da bi ga izbjegao, udario  u kontejner pored
puta, u zid, prihvatio kao istinit, jasan i potpun pri čemu se vjerodostojnost
ovog svjedočenja i utvrdjivanje da je svjedok oštećeni isključivo pred sudom
motivisan pobudom da ispriča istinu, nedvojbeno ilustruje i činjenicom da se
isti nije pridružio krivičnom gonjenju u konačnom, niti je podnio
imovinskopravni zahtjev, dakle isti svojim svjedočenjem nije na bilo koji
način pokušao otežati položaj okrivljenom u ovom postupku osim da objektivno i
realno posvjedoči o predmetnom događaju, odnosno o načinu nastanka odnosne
nezgode.  
Dalje, prilikom ocjene prezentiranih iskaza svjedoka, sud je takodje prihvatio
iskaze svjedoka B. D. i K. V. kao saglasne,jasne, određene i istinite,posebno
imajući u vidu činjenicu da su se navedeni svjedoci na krajnje objektivan
način izjasnili o okolnostima relevantnim za odlučivanje u ovoj krivično
pravnoj stvari a samim tim istima je u opisu radnog mjesta, u okviru
obavljanja svoje redovne profesionlne aktivnosti zapravo vršenje uviđaja, pa
se irelevantnim pokazuju primjedbe okrivljenog date u kontekstu ovih
svjedočenja i bez uticaja na njihov kredibilitet, a isto tako i na
vjerodostojnost i pouzdanost konstatacija navedenih u zapisniku o uvidjaju,
koji je sačinjen od strane imenovanih svjedoka, povodom njihovog neposrednog
opažanja, kao i profesionalnog istupanja, tim prije što se konstatacije
navedene u zapisniku o uvidjaju u najbitnijem baziraju na materijalnim
tragovima, a koje su kao takve poslužile kao osnov za nalaz i mišljenje
vještaka saobraćajne struke, kao najpozvanijeg da u ovoj oblasti da svoje
mišljenje. Ovdje je nužno istaći da je i sam vještak na glavnom pretresu
odgovarajući na pitanja okrivljenog decidno pojasnio da je brzinu vozila Škoda
Oktavia utvrdio na osnovu materijalnih tragova evidentiranih deformacija i
zatečene pozicije, pojašnjavajući da je primjenom odgovarajuće formule došao
do te brzine i dodao da imajući u vidu tako određenu brzinu i vrijeme koje je
bilo potrebno vozaču vozila Renault Clio da od znaka STOP do desne ivice
kolovoza pređe put od oko 4 m vrijeme je bilo 1,33 sekunde i da je za to
vrijeme vozilo Škoda bilo udaljeno od mjesta uključivanja vozila Renault u
ulicu V. Đ. oko 16 m ili tačno 15,93 m.  
Dakle, na osnovu činjenične građe utvrđene tokom postupka, odnosno iz
konstatacija iz zapisnika o uviđaju, kao i iz nalaza i mišljenja vještaka
saobraćajne struke, kao i iskazi svjedoka oštećenog, koji se sasvim odredjeno
i kategorično izjasnio o dinamici i toku predmetne nezgode, i u tom pravcu ne
ostavljajući bilo kakvu rezervu ili dilemu, po ocjeni suda na pouzdan način je
utvrđeno da je okrivljeni dana 11.07.2011. godine, oko 21:00 časova, na
raskrsnici ul.V. Đ. i dijela iste ulice, u Podgorici, ne pridržavajući se
saobraćajnih propisa iz čl.168 st.3 ZOBS-a na putevima, ugrozio saobraćaj i
doveo u opasnost život i tijelo ljudi, na način što upravljajući putničkim
vozilom marke „Ranault Clio“, registarskih oznaka PGAU388, dijelom ulice Vaka
Đurovića iz pravca brda Gorica u pravcu raskrsnice sa ulicom Vaka Đurovića,
dolaskom na istu, nije se zaustavio na vidno postavljeni saobraćajni znak
„STOP“, niti je iako je bio dužan propustio vozilo marke „Škoda Okatvija
karavan“, registarskih oznaka PG... kojim je iz pravca B.S. D. u pravcu
naselja Zagorič upravljao oštećeni B. B., već je preduzeo radnju skretanja
ulijevo i time ušao u putanju vozila „Škoda Okatvija karavan“, čiji je vozač u
cilju izbjegavanja sudara skrenuo udesno, usled čega je udario u ivičnjak
sporednog puta, od kojeg udara se vozilo uzdiglo i udarilo u zid i kontejnere
pored desne ivice kolovoza. Ovom prilikom je oštećeni B. B. zadobio lake
tjelesne povrede-nagnječenje polovine trbuha, što se takodje bez dileme
utvrdjuje iz nalaza i mišljenja vještaka medicinske struke K. N..  
Iz sadržine zakonske odredbe člana 339 stav 1 KZCG proizilazi da ovo krivično
djelo vrši učesnik u saobraćaju na putevima koji se ne pridržava saobraćajnih
propisa i time tako ugrozi saobraćaj, da dovede u opasnost život ili tijelo
ljudi ili imovinu čija vrijednost prelazi iznos od 20.000€, pa usled toga kod
drugog nastupi laka tjelesna povreda ili drugom prouzrokuje imovinsku štetu
koja prelazi iznos od 3.000€.  
Krivično djelo, za koje se okrivljeni oglašava krivim je djelo sa blanketnom
dispozicijom, pa je kod ovih djela pored navođenja činjenica i okolnosti koje
čine bitna obilježja krivičnog djela u pitanju, a o kojima se sud izjasnio,
nužno navesti i materijalnopravni propis od kojeg zavisi postojanje ovog
djela.  
Okrivljeni se konkretnom prilikom nije pridržavao saobraćajnog propisa
predvidjenog čl.168 stav 3 ZOBS-a na putevima. Naime iz čl.168 stav 3 ZOBS-a
na putevima proizilazi da su učesnici u saobraćaju dužni da se pridržavaju
ograničenja, zabrana i obaveza izraženih pomoću postavljenih saobraćajnih
znakova.  
Okrivljeni je u odnosu na predmetno krivično djelo postupao sa eventualnim
umišljajem, odnosno bio je svjestan da upravljajući putničkim vozilom marke
„Ranault Clio“ i nezaustavljajući se na vidno postavljeni saobraćajni znak
„STOP“, niti iako je bio dužan propustio vozilo marke „Škoda Okatvija
karavan“kojim je upravljao oštećeni B. B., već preduzimajući radnju skretanja
ulijevo i time ulazeći u putanju vozila oštećenog, može ugroziti saobraćaj i
dovesti u opasnost život i tijelo ljudi, pa je na to i pristao, pri čemu je u
odnosu na nastupjelu laku tjelesnu povredu svakako postupao nehatno, odnosno
olako držao da do iste neće doći, odnosno da će moći spriječiti nastalu
posledicu u vidu lake tjelesne povrede – nagnječenja polovine trbuha oštećenog
B. B..  
Sud je s posebnom pažnjom analizirao odbranu okrivljenog u kojoj je isti u
najbitnijem istrajavao u tvrdnji, da je stao na znak „STOP“ jer dnevno tuda
prolazi najmanje tri puta tako da bi došlo do pogibije da ne staje na znak
„STOP“ i da je nakon zaustavljanja na znak Stop, pogledao lijevo i desno,
uključio se u svoju traku i to lijevo prema gradu i mimoišao sa vozilom B.,
nalazeći da su ovakvi navodi odbrane relatizovani i obesmišljeni činjeničnim
utvrđenjem koje je rezultiralo iz ovog postupka, kao i sračunato osmišljeni
radi ublažavanja krivice iz kog razloga je iste odbacio kao neosnovane, a kao
uporište ovakvom zaključivanju suda služi najprije u potpunosti opozito
svjedočenje oštećenog, koji iskaz je detaljno i pažljivo analiziran, a koji
pri tom nije doveden u sumnju niti jednim objektivnim i prihvaćenim dokazom,
naprotiv opisivanje predmetne nezgode od strane oštećenog je logički podržano
kako konstatacijama iz zapisnika o uvidjaju, tako i materijalnim tragovima, a
u konačnom i nalazom i mišljenjem  vještaka saobraćajne struke Đ. V. u kojem
je apostrofirano, a što je za sud i sasvim prihvatljivo da se nezgoda mogla
izbjeći da se vozač vozila Renault Clio PG ..., odnosno okrivljeni zaustavio
ispred znaka STOP jer bi u tom slučaju imao uslova da neometano uoči vozilo
Škoda Oktavija karavan PG ..., odnosno vozilo oštećenog, koje mu je dolazilo
sa lijeve strane. Na postojanost i pouzdanost ovakvog utvrdjenja suda nijesu
od uticaja višestruki pokušaji okrivljenog da svojom odbranom po svaku cijenu
diskredituje, kako konstatacije zapisnika o uvidjaju, tako i svjedočenje
oštećenog, a samim tim nalaz i mišljenje vještaka saobraćajne struke, a sve
ovo imajući u vidu date razloge i detaljno obrazloženje u pogledu uzrokovanja
predmetne nezgode koje je rezultat medjusobno povezanih i iskristalisanih
činjenica koje se baziraju na materijalnim tragovima, kredibilnim
svjedočenjima, kako oštećenog, tako i ovlašćenih lica u policiji koja su
obavila uvidjaj, a potom i objektivnog i stručnog mišljenja vještaka sa
kompetencijama iz oblasti saobraćaja. Osim toga, logički su neodrživi i sami
po sebi navodi odbrane okrivljenog, da je isti prethodno stao na znak "STOP" a
potom pogledao lijevo i desno, uključio se u svoju traku, lijevo prema gradu i
mimoišao se sa vozilom B., a da je potom u retrovizoru vidio da je B. udario
svojim vozilom, obzirom da se ovdje neumitno postavlja pitanje zašto bi uopšte
u tom slučaju došlo do destabilizacije vozila marke Škoda Oktavie, imajući u
vidu decidno i na materijalnim dokazima bazirano mišljenje vještaka u pogledu
brzine ovog vozila, a upitna je i sama pažnja okrivljenog u tom pravcu, u
slučaju da je zaista on bezbjedno i uz prethodno stajanje na znak "STOP" ušao
u odnosnu raskrsnicu, čime se na još jedan način demistifikuje odbrana
okrivljenog, i pokazuje samo kao pokušaj ublažavanja, odnosno izbjegavanja
sopstvene krivice.  
Pri ovakvom zaključivanju, sud je imao u vidu i svjedočke iskaze I. M. i J.
M., nalazeći da je iskaz svjedoka J. M., budući da nije u pitanju očevidac
nezgode, bez uticaja na drugačiju odluku suda, dok iskaz svjedoka I. M. ne
predstavljaju objektivan prikaz predmetne situacije, već samo nemušt i nevješt
pokušaj olakšavanja položaja okrivljenog u postupku, budući da je ovo
svjedočenje pokušaj slijedjenja odbrane okrivljenog, gdje je evidento i
nezanemarljiva činjenica da u pitanju cura okrivljenog, dok je i njen iskaz
opovrgnut činjeničnim utvrdjenjem iz ovog postupka, iz kog razloga sud nije
prihvatio ovo svjedočenje, ocjenjujući ga kao subjektivno i neistinito.  
Prilikom odlučivanja o vrsti i visini krivične sankcije sud je imao u vidu sve
okolnosti od značaja za njen izbor i visinu pa je u odsustvu otežavajućih
okolnosti, od olakšavajućih okolnosti na strani okrivljenog cijenio njegovo
ranije neporočno vladanje, odnosno neosudjivanost, a što se utvrdjuje uvidom u
izvod iz KE izdatog od strane Uprave policije PJ Podgorica  broj
29-245/11-30335/1-4992 od 01.12.2011.godine, činjenicu da se oštećeni nije
pridružio krivičnom gonjenju , dok je u okviru imovinskih prilika cijenio
njegovo loše imovinsko stanje, utvrđujući mu prethodno kaznu zatvora u
trajanju od 30 (trideset) dana i istovremeno određujući da se ova kazna neće
izvršiti ukoliko okrivljeni u roku od 1 (jedne) godine od dana pravosnažnosti
presude ne učini novo krivično djelo, očekujući da će se u konkretnom slučaju
i uslovnom osudom sa uspjehom ostvariti svrha izricanja iste propisana čl.32
st.2 KZ-a CG u okviru opšte svrhe izricanja krivičnih sankcija propisane čl.4
st.2 istog zakona i u dovoljnoj mjeri uticati na okrivljenog da više ne vrši
niti ovo niti druga krivična djela.  
Okrivljeni je na ime troškova krivičnog  postupka shodno odredbi čl.226 i 229
ZKP-a dužan uplatiti ovom sudu novčani iznos od 242,00 €, na ime vještačenja
po vještaku sudsko-medicinske struke dr K. N. 93,50 €  i  po vještaku
saobraćajne struke Đ. V. 148,5 €, a na ime sudskog paušala iznos od 30,00 €,
koji je odmjeren shodno dužini trajanja postupka, složenosti predmeta i
imovinskim prilikama optuženog.  
Sa izloženog, na osnovu čl. 374 ZKP-a odlučeno je kao u izreci presude.  
                                                                                                          S U D I J A  
                                                                                                     Maja Zeković,s.r.

PRAVNA POUKA:
Protiv ove presude može se izjaviti žalba u roku
od 8 dana od dana  prijema  pismenog otpravka,
Višem sudu u Podgorici, a preko ovog suda.  
ZTO- Janković Andrijana  