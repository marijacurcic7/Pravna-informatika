![](http://upload.wikimedia.org/wikipedia/commons/thumb/2/23/Coat_of_arms_of_Montenegro.svg/180px-
Coat_of_arms_of_Montenegro.svg.png)
K.br.540/11
U IME CRNE GORE  
OSNOVNI SUD U PODGORICI, sudija Maja Zeković, uz učešće namještenika Andrijane
Janković, kao zapisničara, u krivičnom predmetu protiv okrivljenog  A. B.,
zbog krivičnog djela nasilje u porodici ili u porodičnoj zajednici iz
čl.220.st.2. u vezi st.1. Krivičnog zakonika,  vodjenog po optužnom predlogu
Osnovnog državnog tužilaštva u Podgorici Kt.br.769/11 od 01.07.2011.godine,
nakon održanog glavnog i javnog pretresa, u prisustvu zastupnika optužbe
pripravnika na radu u Osnovnom državnom tužilaštvu Milivoja Džanjevića, s
priloženim ovlašćenjem, okrivljenog A. B. i svjedoka oštećene Ž. B., dana
25.11.2011.godine donio je, a dana 28.11.2011.godine javno objavio.  
P R E S U D U
OKRIVLJENI:  
A. B., od oca I. i majke V., rodjene V., rodjen …godine, u P., sa
prebivalištem u P. Bulevar S. K. br…., završio osnovnu školu, oženjen, otac
jednog  mldb.djeteta, nezaposlen, lošeg imovnog stanja, osudjivan presudom
Višeg suda u Podgorici K.br.285/08 od 25.03.2010.godine, zbog krivičnog djela
iz čl.300/1 KZCG i čl.301 st.1 KZCG, na kaznu zatvora u trajanju od 1(jedne)
godine.
Kriv je  
Što je:
Dana 30.aprila 2011.godine, oko 22,30 časova, u stanu, u ulici Kralja Nikole,
br…., u Podgorici, primjenom grubog nasilja narušio tjelesni i duševni
integritet člana svoje porodice supruge - oštećene B. Ž., na način što je sa
obje ruke uhvatio i stegao oštećenu za vrat i počeo da je davi, a zatim joj je
nož - sredstvo podobno da tijelo teško povrijedi ili zdravlje teško naruši
prislonio uz grlo nakon čega je udario pesnicom u predjelu čela, kojom
prilikom je oštećena zadobila laku tjelesnu povredu u vidu krvnog podliva u
čeonom predjelu sa lijeve strane i oguljotine u predjelu lijeve bočne strane
vrata,  
- čime je izvršio krivično djelo nasilje u porodici ili u porodičnoj
zajednici iz čl.220.st.2. u vezi st.1.  Krivičnog zakonika.  
Pa  ga sud primjenom navedenih zakonskih propisa, te čl.4,32,36 i 42 Krivičnog
zakonika i čl.229 i 374 Zakonika o krivičnom postupku.  
O S U DJ U J E  
Na kaznu zatvora u trajanju od 10 (deset) mjeseci.
Okrivljeni je dužan da plati sudu troškove krivičnog postupka u iznosu 318,50
eura, i paušal u iznosu od 30,00 eura, sve u roku od 15 dana od dana
pravosnažnosti presude.  
O b r a z l o ž e nj e
Optužnim predlogom ODT-a u Podgorici Kt.br.769/11 od 01.07.2011.godine,
okrivljenom A. B.,  stavljeno je na teret izvršenje krivičnog djela nasilje u
porodici ili porodičnoj zajednici iz čl.220 st.2 u vezi st.1 Krivičnog
zakonika. Zastupnik optužbe u završnoj riječi naveo je, da imajući u vidu
dokaze provedene na glavnom pretresu, smatra da su se u radnjama okrivljenog
A. B. stekli svi bitni elementi bića krivičnog djela stavljeno mu na tert, iz
kojih razloga je u cjelosti ostao pri podignutom optužnom predlogu i predložio
je sudu da okrivljenog oglasi krivim za krivično djelo nasilje u porodici ili
porodičnoj zajednici iz čl.220 st.2 u vezi st.1 Krivičnog zakonika, i da ga
osudi u granicama propisanim zakonom.  
Okrivljeni A. B. u svojoj odbrani datoj pred Upravom policije od
01.05.2011.godine naveo je, da je dana 30.04.2011.godine, oko 22,30 časova,
bez poziva i nenajavljen došao na stan u ulici …, gdje njegova  supruga Ž.
živi kao podstanar. U tom stanu su on i Ž. do prije otrpilike mjesec ipo dana
živjeli zajedno sa njihovim sinom N., starosti godinu i jedanaest mjeseci, i
sa dvoje djece iz Ž. prethodnog braka. Da bi ga Ž. pustila u stan pozvonio je
na vrata, i kada ga je njihova kuma D. V. koja je u tom trenutku bila kod Ž.
pitala ko je on je odgovorio "komšija" plašeći se da mu neće otvoriti  ako
kaže da je on. Kada je D. otvorila vrata pored nje je ušao u hodniku od stana.
D. se uplašila od njega, jer u tom trenutku nije bio osvijetljen hodnik
zgrade, a ni hodnik stana. Tada je Ž. koja je u medjuvremenu došla u hodnik
počela da vrišti zbog čega je on Ž. uhvatio za usta. Imao je namjeru samo da
utiša Ž., da ne bi stvarala buku i da ne bi uznemiravala ostale stanare u
zgradi, obzirom da je bilo kasno vrijeme noću. Nije imao namjeru da Ž.
povrijedi. Ž. se otrgla od njega i pobjegla je u kupatilo gdje je on sustigao.
Za njima je ušla i D. i D. ga je uhvatila rukama preko ruku i struka, prišla
mu je otpozadi, a on je molio da ga pusti, a takodje je i molio Ž. da ne zove
nikoga, već da njih dvoje porazgovaraju nasamo, kao što je to Ž. molio i
prethodnih dana u SMS porukama, koje joj je poslao. Ž. ga je gurala, i nije
željela da razgovara sa njim. On je iz džepa od donjeg dijela trenerke izvadio
nož, koji je bio više britva nego nož, veličine oko 10 cm, sa sječivom dužine
3 - 4 cm. Napomenuo je,  da taj nož inače ne nosi stalno, ali je dana
30.04.2011.godine bio u jako pijanom stanju, nesvjesno je uzeo taj nož i
stavio ga je u džep, prije nego što je došao kod Ž.. Kada je nož izvadio iz
džepa prišao je Ž., koja je stajala naspram njega u ćošku kupatila i prislonio
joj je tupi dio oštrice noža na grlo. Nakon toga je Ž. uhvatio rukom i okrenuo
je tako da je stajala ledjima uz njega držeći joj nož pod grlom. Razlog za taj
njegov postupak je taj što je na taj način htio da udalji D. od njih i da
dobije prilikom da sa Ž. popriča nasamo. Taj nož koji je Ž. stavio pod grlo
odbacio je u obližnji travnjak pored zgrade, u samoj blizini kontejnera.
Razlog što je taj nož bacio je taj što je Ž. otac koji je u medjuvremenu došao
bio krenuo za njim  pa da ne bi došlo do neke gore situacije. Nije mu bila
namjera da Ž. povrijedi ili da joj život ugrozi, jer da je to htio imao je za
to mogućnosti. Pojasnio  je, da nije tačno da je Ž. udarao pesnicama po
glavi.Dalje je naveo, da osjeća kajanje zbog situacije koja je natale i tvrdio
je da nije bio u pijanom stanju da nikada ovo ne bi uradio, uz  obećanje da
više neće prilaziti Ž., jer ako ona ne želi sa njim da razgovara on će to
poštovati.  
Okrivljeni A. B. u svojoj odbrani pred istražnim sudijom ovog suda od
02.05.2011.godine, ponovio je svoju odbranu datu pred Upravom policije od
01.05.2011.godine i dodao je, da je tog dana bio pod uticajem alkohola, inače
ne uživa alkohol često, jer ga ne podnosi dobro, tako da je bio u teško
pijanom stanju, i nije znao šta radi. Njegov motiv dolaska na stan kod Ž. bio
je taj što je htio da popriča sa njom i htio je da je zamoli da se pomire i da
nastave bračnu zajednicu. Pojasnio je, da nije tačno da je porezao Ž. po
vratu, jer joj je držao tupi dio noža ispod vrata tako da od toga nije mogla
biti porezana, a koliko je bio iznerviran i pod uticajem alkohola i sebe je
porezao po rukama. Tačno je da je imao zabranu prilaska svojoj supruzi, nije
shvatio da je to bilo tako ozbiljno i ubuduće svojoj supruzi sigurno više neće
prilaziti i poštovaće zabranu suda.  
U svojoj odbrani na glavnom pretresu od 08.11.2011.godine okrivljeni A. B.
priznao je izvršenje krivičnog djela koje mu je stavljeno na teret, i u
najbitnijem je ponovio svoju odbranu datu pred Upravom policije od
01.05.2011.godine, i pred istražnim sudijom ovog suda od 02.05.2011.godine i
pojasnio je,  da je do tog nemilog dogadjaja  došlo zato što mu je njegova
supruga zabranila kontakt sa djetetom. Nož je nosio sa sobom u džepu a nije
umio da objasni razlog zašto, iako sebe smatra nenasilnom osobom. Kao što je i
naveo tog dana je pio alkohol, moguće 5 - 6 piva, mada nije siguran tačno
koliko, a tačno je da se sjeća svih detalja dogadjaja. Nakon svega toga kada
je došao Ž. otac pošao je kući, i tek se sjutradan prijavio policiji i sebe je
bio nešto neznatno povrijedio u predjelu prstiju. Pojasnio je, da iako je tom
prilikom popio oko 5 piva, sjeća se svih detalja dogadjaja, i nije tom
prilikom davio svoju suprugu, a tačno je da je svoju suprugu počupao za kosu i
da joj je prislonio nož na grlo, ali tupu stranu noža. Ne zna da li je svojoj
supruzi tom prilikom nanio bilo kakvu povredu, a što se tiče njihovog djeteta
sa njim nije imao kontakt već tri ipo mjeseca, dok je u toku brakorazvodna
parnica.  
Okrivljeni A. B. u završnoj riječi naveo je, da se smatra krivim, ali ne u
tolikoj mjeri koliko je navela njegova supruga.  
Sud je u dokaznom postupku pročitao: tri izvještaja JZU KC CG Urgentnog
centra, CT nalaz Centra za radiološku dijagnostiku sve na ime Ž. B., nalaz i
mišljenje vještaka medicinske struke D. Č. od 16.06.2011.godine, izvod iz
Kaznene evidencije izdat od strane Uprave policije PJ Podgorica, br.
29-245/11-18925/2-2993 od 20.07.2011.godine na ime A. B.,  saslušao svjedoka
oštećenu Ž. B., i na saglasan predlog stranaka pročitao iskaz svjedoka D. V.
dat pred istražnim sudijom ovog suda od 14.06.2011.godine.  
Svjedok oštećena Ž. B. u svom iskazu datom pred istražnim sudijom ovog suda od
14.06.2011.godine navela je, da je dana 30.05.2009.godine, sklopila brak sa B.
A., iz tog braka imaju sina N., koji ima dvije godine, i duže vremena je u
braku imala problema sa A.. Mjesec, dva  prije kritičnog dogadjaja, raskinula
je bračnu zajednicu i ostala je da živi na navedenom stanu, dok je A. izašao
iz tog stana. Podnosila je više puta prijave zbog nasilja u porodici protiv A.
u sudu za prekršaje i A. je izrečena mjera zabrane prilaska njoj. Kritičnog
dana negdje oko 22,30 časova bila je u stanu, sa njom je bila njena kuma D.
V., i na ulaznim vratima se čulo kucanje i D. je pitala "ko je", pa je sa
druge strane odgovoreno da je komšija, D. je otvorila vrata i u stan je upao
njen suprug A.. Odmah po ulasku u stan A. je nasrnuo na nju, zgrabio je rukama
za vrat, i počeo je da je davi. D. je pokušala da je odbrani ali nije uspjela,
jer je A. izvadio nož, stavio joj je oštricu noža na grlo, govoreći joj "ubiću
i tebe i sebe", i u tom napadu posjekao je po vratu. D. je pokušavala da ga
smiri, ali je A. nju otjerao, nedozvoljavajući  da njoj D. pridje, a zatim je
sebe isjekao nožem po rukama, prijeteći joj "ubiću se na tvoje oči", i tada je
udario stisnutom pesnicom u predjelu čela. Nakon toga A. je počeo da lomi
stvari po stanu, zbog čega joj je pozlilo i bila je izgubila svijest. Svijesti
je došla u Urgentnom bloku, gdje je dovezao njen brat, a u bolnici je ostala
čitavu noć. Takvo ponašanje A. je nastavio i nakon kritičnog dogadjaja, znao
je da dodje posle ponoći, i da zvoni na interfon da traumira dijete, slao joj
je prijeteće poruke na mobilni telefon, i to je prijavila policiji. Njoj je
znalo da stigne po stotinu poruka od A. i sve su bile prijeteće sadržine, i od
Telenora je tražila da joj se ne prosledjuju te poruke na telefon. Takodje je
i prije 10-tak dana A. zaustavio na ulicu, maltretirao je, tako da jednostavno
nije imala mira, ni normalnog života od njega. Pojasnila je, da sa njom žive i
njeno dvoje djece iz prvog braka.  
U svom iskazu na glavnom pretresu od 25.11.2011.godine, svjedok oštećena Ž. B.
ponovila je svoj iskaz dat pred istražnim sudijom ovog suda od
14.06.2011.godine i pojasnila je, da to nije prvi put da je A. njoj napravio
velike probleme, dešavalo se to i niz puta prije, a što je čak uslovilo i
reakciju Socijalne službe zbog njihovog djeteta, i A. je izrečena mjera
zabrane prilaska i bilo kakvog kontakta sa djetetom u trajanju od 6(šest)
mjeseci, i od tog dogadjaja A. uopšte nije imao kontakt sa djetetom, a za nju
je to bila strašna trauma.  
Okrivljeni A. B. prigovorio je iskazu svjedoka oštećene u dijelu da nije tačno
da je donijeta mjera zabrane prilaska djetetu, već da se ta zabrana odnosila
isključivo na nju.  
Svjedok oštećena Ž. B. je na prigovor okrivljenog navela, da je tačno da se ta
mjera odnosila na nju. Dalje je pojasnila, da je moguće da je A u toj prilici
bio popio, ali se ne može izjasniti da li je bio nešto previše pijan. Te noći
od svih tih napada od strane A.-a pala je u nesvijest i prebacili su je u
bolnicu njen otac koji je došao u medjuvremenu, odnosno njen brat, a iste noći
je i njena majka od svega toga doživjela infarkt, a bila je zadrŽ. u bolnici i
tek tokom noći su došli inspektori za nasilje u porodici i saslušali je.
Poslije tog dogadjaja nekih 20-tak dana opet je A. napravio nasilje, ali tada
sa pištoljem i taj postupak je u toku kod drugog sudije.Navela je, da se
pridružuje krivičnom gonjenju protiv okrivljenog ali nije postavila  imovinsko
pravni zahtjev.  
Svjedok D. V. u svom iskazu datom pred istražnim sudijom ovog suda od
14.06.2011.godine  navela je, da je kritičnog dana negdje oko 22,30 časova,
bila na stanu gdje živi zajedno sa njenom kumom Ž. B., kada je neko pokucao na
vrata stana, pitala je "ko je", i dobila je odgovor da je komšija. Otvorila je
vrata i u stanu je na silu uletio A. B.. Kada je Ž. vidjela A.-a u stanu,
pobjegla je prema sobi, a A. je potrčao za Ž.,  i tada je i ona potrčala za
njima. A. je Ž. sustigao i uhvatio je rukama za vrat, i počeo je da je davi.
Pokušavala je da makne A.-a sa Ž., ali nije uspjela. A. je izvadio nož, stavio
ga je Ž. na grlo oštricom i tada je njoj rekao, da se skloni, i tada se
sklonila od njih.Nakon toga je A. nožem porezao Ž. po vratu, tada je uzela Ž.
telefon i pokušala je da izadje napolje, da bi pozvala policiju, ali kada je
izašla u hodnik vrata od stana su se zatvorila za njom jer su centralna. Kroz
zatvorena vrata čula je da A. tuče Ž., molila je A.-a da joj otvori vrata, i
tek nakon nekih 10-tak minuta A. joj je jedva otvorio vrata od stana i kada je
ušla u stan, vidjela je da A. nožem po rukama reže sebe. Kada je ušla u stan
vidjela je da je staklo na vratima od hodnika polomljeno, i A. je vikao i
prijetio Ž.,  da će se ubiti i da mu život ne treba bez nje. U jednom trenutku
Ž. je izgubila svijest, i pala je. Poslije toga pozvala je svoju sestru koja
je došla sa svojim suprugom, jer joj je muž policajac, i tada je njena sestra
pozvala Ž. roditelje i istjerala je jedva A.a iz stana, jer on nije hto da
izadje, a Ž. su prebalici u Urgentni blok.  
Iz nalaza i mišljenja sudskog vještaka medicinske struke D. Č. od
16.06.2011.godine, proizilazi da je u predmetnom dogadjaju Ž. B. zadobila
sledeće povrede: krvni podliv  u čeonom predjelu sa lijeve strane, promjera 4
cm, i oguljotine u predjelu lijeve bočne strane vrata. Navedene povrede se u
vrijeme nanošenja pojedinačno i zbirno kvalifikuju kao laka tjelesna povreda.
Povreda u čeonom predjelu nastala je djelovanjem tupine mehaničkog orudja,
gdje spada pesnica, i druga tupa sredstva. Oguljotine u predjelu vrata nijesu
opisane od strane ljekara po medicinskim pravilima (oblik, veličina, izgled),
pa se ne može pouzdano zaključiti na koji način su nastale, a moguće da su
nastale stezanjem vrata šakama, moguće površinastim djelovanjem vrha noža i
sl.  
Sud je nalaz i mišljenje sudskog vještaka medicinske struke D. Č. od
16.06.2011.godine, cijenio kao objektivan, jasan i baziran na pravilima nauke
i kao takvog ga u cjelosti prihvatio, a na koji ni stranke nijesu imale
primjedbi.  
Iz izvještaja ljekara specijaliste psihijatra JZU KC CG Urgentnog centra
br.protokola 501 proizilazi, da je lice Ž. B. pregledana od strane ljekara kao
lice iz nasilja dana 01.05.2011.godine, data je dijagnoza i terapija i
zakazana kontrola po potrebi.  
Iz izvještaja ljekara specijaliste hirurga JZU KC CG Urgentnog centra
br.protokola 6098 proizilazi da je lice Ž. B. pregledana od strane ljekara
dana 01.05.2011.godine kao pacijenkinja iz nasilja, da je zadobila udarac u
glavu pesnicom i navodno joj je prislanjan nož na vrat, gubila je svijest,
nepotpuno rekonstruiše dogadjaj, data je dijagnoza i terapija.  
Iz izvještaja ljekara specijaliste JZU KC CG Urgentnog centra br.protokola
6119 proizilazi da je lice Ž. B. pregledana od strane ljekara neurohirurga
dana 01.05.2011.godine, data je terapija, dijagnoza i zakazana kontrola po
potrebi.  
Iz CT nalaza, KC CG Centra za radiološku dijagnostiku br.6132 proizilazi da je
licu Ž. B. dana 01.05.2011.godine uradjen po uputu CT pregled endokranijuma, i
da se pregledom nijesu pokazale patološke promjene u endokranijumu.  
Sud je cijenio naprijed prezentirane iskaze svjedoka pa je kao uvjerljive,
objektivne i istinite prihvatio iskaze svjedoka oštećene Ž. B. i svjedoka D.
V. u kojima su se ovi svjedoci na gotovo identičan način izjašnjavale o svim
ključnim okolnostima u vezi ove krivičnopravne stvari, a iz kojih podudarno
proizilazi, da su kritičnog dana negdje oko 22,30 časova bile zajedno u
predmetnom stanu, kada je neko pokucao na vrata stana, svjedok D. V. je pitala
"ko je" i dobila je odgovor da je komšija. Kada je D. otvorila vrata u stan je
upao A. B., Ž. suprug i odmah po ulasku u stan A. je nasrnuo na Ž., zgrabio je
rukama za vrat i počeo je da je davi.Dragana je pokušala da Ž. odbrani od A.a
ali nije uspjela jer je A. izvadio nož, i stavio Ž. oštricu noža na grlo.Tada
je D. pokušala da A.a smiri ali je A. D. otjerao, nedozvoljavajući da Ž.
pridje i udario je Ž. stisnutom pesnicom u predjelu čela.Nakon toga je Ž.
pozlilo, izgubila je svijest i Ž. su prebacili u Urgentni blok. U pogledu ovih
činjenica svjedokinje su se izjasnile na medjusobno skladan način.  
Dakle, na osnovu činjenične gradje, proistekle iz ovog postupka nedvosmisleno
je utvrdjeno, da je dana 30.aprila 2011.godine, oko 22,30 časova, u stanu, u
ulici Kralja Nikole, br.321, u Podgorici, okrivljeni A. B. primjenom grubog
nasilja narušio tjelesni i duševni integritet člana svoje porodice supruge -
oštećene B. Ž., tako što je sa obje ruke uhvatio i stegao oštećenu za vrat i
počeo da je davi, a zatim joj je nož - sredstvo podobno da tijelo teško
povrijedi ili zdravlje teško naruši prislonio uz grlo nakon čega je udario
pesnicom u predjelu čela, kojom prilikom je oštećena zadobila laku tjelesnu
povredu u vidu krvnog podliva u čeonom predjelu sa lijeve strane i oguljotine
u predjelu lijeve bočne strane vrata.  
Ovakvo činjenično stanje, sud je na nesumnjiv način utvrdio iz naprijed
analiziranih i prihvaćenih iskaza svjedoka oštećene Ž. B. i svjedoka D. V., u
kojima su se tokom cijelog postupka na jasan način izjašnjavale na koji način
je kritičnom prilikom okrivljeni vršio nasilje nad članom svoje porodice
odnosno nad suprugom Ž. B. a koji iskazi su u pogledu načina nanijetih povreda
kod svjedoka oštećenog Ž. B. potvrdjeni nalazom i mišljenjem sudskog vještaka
medicinske struke prof.dr.D. Č. od 16.06.2011.godine u kojem se ovaj vještak
izjasnila o vrsti i težini povreda koje je svjedok oštećena zadovila u
odnosnom dogadjaju, te da je povreda u čeonom predjelu nastala djelovanjem
tupine mehaničkog orudja, gdje spada pesnica, i druga tupa sredstva, dok
oguljotine u predjelu vrata konstatovane kod svjedoka oštećene i pored toga
što nijesu opisane od strane ljekara po medicinskim pravilima (oblik,
veličina, izgled),  mogle nastati stezanjem vrata šakama, moguće površinastim
djelovanjem vrha noža i sl. Naprijed navedeno činjenično stanje potvrdjeno je
i ostalim pismenim dokazima provedenim u postupku, a koje čine tri Izvještaja
JZU KC CG Urgentnog centra i CT nalaz Centra za radiološku dijagnostiku sve na
ime svjedoka oštećene a iz kojih proizilazi da je svjedok oštećena Ž. B. dana
01.05.2011.godine pregledana u navedenoj ustanovi od strane više ljekara kao
pacijent iz nasilja i da je utvrdjena dijagnoza, terapija i kontrola po
potrebi, koje dokaze je sud takodje u cjelosti prihvatio.  
Cijeneći naprijed utvrdjeno činjenično stanje, ovaj sud nalazi da su se u
radnjama okrivljenog A.a B. stekli svi subjektivni i objektivni elementi bića
krivičnog djela nasilje u porodici ili u porodičnoj zajednici iz čl.220.st.2.
u vezi st.1.  Krivičnog zakonika.Naime, okrivljeni je narušio tjelesni i
duševni integritet člana svoje porodice supruge Ž.B. grubim nasiljem hvatajući
je i stežući je za vrat i daveći je a zatim joj prislanjajući nož uz grlo,
sredstvo podobno da tijelo teško povrijedi ili zdravlje teško naruši, nakon
čega je udario pesnicom u predjelu čela, kojom prilikom je oštećena zadobila
laku tjelesnu povredu bliže označenu u izereci ove presude.  
Okrivljeni je bio svjestan da takvim postupanjem vrši grubo nasilje nad članom
svoje porodice odnosno supruge i da  narušava njen tjelesni i duševni
integritet, što je u konkretnom slučaju i  htio, pa se njegov psihički odnos
prema izvršenom krivičnom djelu manifestuje kao direktni umišljaj.  
Sud je navode odbrane okrivljenog A.a B., da kada je ušao u hodnik predmetnog
stana da je tada Ž. koja je takodje u medjuvremenu došla u hodnik počela da
vrišti zbog čega je Ž. uhvatio za usta, imao je namjeru samo da Ž. utiša da ne
bi stvarala buku i da ne bi uznemiravala ostale stanare u zgradi, da nije imao
namjeru da Ž. povrijedi, da se Ž. otrgla od njega i pobjegla je u kupatilo
gdje je sustigao, zatim navode da nije htio nikog da povrijedi već je htio da
njih dvoje porazgovaraju nasamo, ističući da ga je Ž. gurala i nije željela da
razgovara sa njim, kada je on iz džepa izvadio nož, prilazeći Ž. koja je
stajala naspram njega u ćošku kupatila i prislonio joj je tupi dio oštrice na
grlo, dodajući da je to uradio jer je htio da udalji D. i da dobije priliku da
sa Ž. popriča nasamo, cijenio kao neosnovane i isključivo date u cilju
ublažavanja njegove krivice, budući da su ovakvi navodi u svemu obesmišljeni i
relativizovani prihvaćenim iskazima svjedoka oštećene Ž. B. i svjedoka D. V. i
kontrolnim dokazom nalazom i mišljenjem sudskog vještaka medicinske struke D.
Č. od 16.06.2011.godine. Osim toga, ovakva odbrana je sama po sebi neodrživa i
nelogična, a polazeći od neupitne činjenice da je okrivljeni došao u stan kod
oštećene, da je imao nož u džepu koji joj je i po sopstvenom kazivanju
prislonio uz grlo, i ako pri tom navodeći da je prislonio tupi dio noža,
budući da je životno i objektivno nelogično da se postupanje okrivljenog koji
je došao u stan oštećene i pri tom iz džepa izvadio nož koji joj je prislonio
uz grlo, može pravdati potrebom da porazgovara sa oštećenom nasamo, a samo
prislanjanje noža na grlo željom da se udalji prijateljica da bi on dobio
priliku da sa oštećenom popriča, dok je činjenica da je okrivljeni konkretnom
prilikom oštećenu stezao u predjelu vrata rukama, sa sigurnošću utvrdjena iz
saglasnih iskaza oštećene i svjedoka D. V., kao i nalazom vještaka medicinske
struke. Sud je takodje imao u vidu i navod okrivljenog u dijelu da je
neposredno prije dogadjaja isti konzumirao i alkohol, nalazeći da ni ova
okolnost nije od uticaja za drugačiju odluku suda, a budući da je nesporno da
se okrivljeni do detalja i sa sigurnošću sjeća svih okolnosti odnosnog
dogadjaja, čime je isključena mogućnost da je njegova sposobnost shvatanja
značaja djela i mogućnost upravljanja postupcima i u najmanjoj mjeri dovedena
u pitanje.  
Odlučujući o krivičnoj sankciji za okrivljenog, sud je najprije, u smislu
čl.42 Krivičnog zakonika, cijenio sve okolnosti od kojih zavisi izbor i visina
krivične sankcije (olakšavajuće i otežavajuće okolnosti) u okviru zakonom
propisanog minimuma i maksimuma za predmetno krivično djelo, pa je od
olakšavajućih okolnosti na strani okrivljenog cijenio njegove porodične
prilike da je otac jednog mldb.djeteta, dok je od otežavajućih okolnosti
cijenio njegovu raniju osudjivanost a što je sud utvrdio iz izvod iz Kaznene
evidencije izdat od strane Uprave policije PJ Podgorica, br.
29-245/11-18925/2-2993 od 20.07.2011.godine na ime A.a B.. Polazeći od
navedenih okolnosti sud je okrivljenog osudio na kaznu zatvora u trajanju od
10 (deset) mjeseci, nalazeći da je odmjerena kazna u svemu primjerena i
srazmjerna težini krivičnog djela u pitanju i okrivljenom kao učiniocu, i da
će se istom u okviru opšte svrhe krivičnih sankcija propisanih čl.4 st.2
Krivičnog zakonika sa uspjehom ostvariti svrha kažnjavanja iz čl..32 Krivičnog
zakonika i to uticaj na okrivljenog da više ne vrši krivična djela, uticaj na
druge da ne čine krivična djela i izražavanje društvene osude za krivično
djelo u pitanju.  
Kako je okrivljeni oglašen krivim, sud ga je shodno čl.229 Zakonika o
krivičnom postupku obavezao da plati troškove krivičnog postupka, koji se
odnose na ime angažovanja branioca po službenoj dužnosti u predkrivičnom
postupku adv.R. R. u iznosu od 225,00eura i na ime angažovanja  vještaku
medicinske struke D. Č. u iznosu od 93,50 eura i na ime paušala u iznosu od
30,00 eura, koji iznos je odredjen shodno trajanju i složenosti postupka, kao
i imovinskim prilikama okrivljenog.  
Na osnovu izloženog, u smislu odredbe čl.374 Zakonika o krivičnom postupku,
odlučeno je kao u izreci.
                                                                                                                                                                                                                                                                             SUDIJA
                                                                                                     Maja Zeković,s.r.

PRAVNA POUKA:
Protiv ove presude može se izjaviti žalba u roku
od 8 dana od dana prijema pismenog otpravka iste,
Višem sudu u Podgorici, a preko ovog suda.  
ZTO- Jankovic Andrijana  