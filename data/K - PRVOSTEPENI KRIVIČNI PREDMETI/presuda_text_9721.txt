OSNOVNI SUD U ROŽAJAMA
K.br.76/12.
                                                 U IME CRNE GORE             
        OSNOVNI SUD U ROŽAJAMA i to Predsjednik suda Camić Zahit, kao sudija pojedinac, sa zapisničarem Burdžović Adisom, odlučujući po optužnom predlogu  Kt.br.40/12. od   14.5.2012. godine Osnovnog Državnog Tužilaštva iz Rožaja, protiv optuženog D. E. iz Rožaja, zbog krivičnog djela teška djela protiv bezbijednosti javnog saobraćaja iz čl. 348.st.1. u vezi čl. 339. st.1. Krivičnog Zakonika, nakon održanog glavnog i javnog pretresa u prisustvu Zamjenika Osnovnog Državnog Tužioca  Kalač Aldina iz Rožaja, branioca optuženog advokata B. M. iz Rožaja  i optuženog, a u odsustvu  uredno pozvanih oštećenih G. S.I.K. A. H. O.O. R.iR. E.dana 11.6.2012.godine, donio je i javno objavio

                                                P R E S U D U

        Optuženi D. E. JMBG 2309984272012, od oca R. i majke M.rodj. M.rodjen 23.9.1984.godine, u Rožajama, gdje i živi, drž. CG, razumije Crnogorski jezik, a maternji jezik mu je Bosanski, pismen, završio SSS, nezapošljen, neoženjen, siromašnog imovnog stanja, neosudjivan.

                                                 K R I V   J E

Što je:
dana 18.07.2011.godine, oko 00,02 h, na magistralnom putu M2 Rožaje – Berane u
mjestu zv. “Suho Polje”, Opština Rožaje, nepridržavajući se saobraćajnih
propisa ugrozio saobraćaj i doveo u opasnost živote ljudi, na način što
upravljajući putničkim motornim vozilom marke “Citroen” reg. oznaka RO-AB-045,
krećući se iz pravca Rožaja u pravcu naselja “Suho Polje”, Opština Rožaje,
protivno odredbama čl. 200. čl.48, čl. 32. i čl. 27. Zakona o bezbjednosti
saobraćaja na putevima, pod dejstvom alkohola u krvi od 1,36 promila, kretao
se brzinom od 94,17 km/h, većom od dozvoljene u naselju od 50 km/h, a zatim
prešao preko neisprekidane uzdužne linije, sa svoje desne na lijevu kolovoznu
traku i otpočeo preticanje vozila marke “Zastava” tip “Jugo” reg. oznaka
BG-130-KP kojim je upravljao I. G. iz Beograda, u trenutku kada je lijeva
kolovozna traka bila zauzeta nailaskom vozila iz suprotnog smjera marke “BMW”
reg oznaka RO-AK 862, kojim je upravljao E. R. iz Rožaja, a zatim preduzeo
radnju kočenja i bočnog izmicanja vozila udesno kojom prilikom je  prednjim
lijevim čeonim dijelom svog vozila udario u zadnju stranu školjke vozila marke
“Zastava” tip “Jugo”, koje je odgurnuto unaprijed i u desno, kada je u
napuštanju kolovoza na desnoj strani prednjim lijevim uglom naletjelo na
zadnji lijevi ugao a potom u lijevu bočnu stranu u tom trenutku, izvan desne
ivice kolovoza, čeonim dijelom okrenutim u smjeru ka Beranama, parkiranog
vozila marke “Audi” reg. oznaka RO-AD-170, vlasništvo O.H. iz Rožaja, a zatim
u daljem kretanju do zaustavljanja rotiralo je zadnjim krajem, kojom prilikom
je zadnjim lijevim uglom naletjelo  na lijevu bočnu stranu izvan desne ivice
kolovoza, čeonim dijelom okrenutim ka Beranama, parkiranog kombi vozila marke
“Volkswagen” tip “Transporter” reg oznaka RO-AM 426, vlasništvo A. K. iz
Rožaja, a optuženi  svojim vozilom nakon udara u donju stranu školjke vozila
marke “Zastava” tip “Jugo”, nastavio je kretanje od desne prema lijevoj strani
kolovoza, kojom prilikom je u napuštanju kolovoza na lijevoj strani prednjim
čeonim dijelom vozila, naletio na prednju lijevu bočnu stranu njemu u susret
nailazećeg vozila marke “BMW” koje je prednjim krajem potisnut u svoju desnu
stranu, kojom prilikom je to vozilo prednjom desnom stranom kontaktiralo u tom
trenutku, izvan desne ivice kolovoza, na prostoru ispred marketa “Aldi”,
čeonim dijelom okrenutim u smjeru ka Rožajama, parkirano vozilo marke
“Volkswagen” tip. Golf III, reg oznaka RO-AD 786 vlasništvo O. R.gdje se i
vozilo okrivljenog zaustavilo, usljed čega su vozač putničkog motornog vozila
marke “Zastava” tip “Jugo” I. G. i njegov saputnik S. G. iz Beograda, zadobili
tjelesne povrede i to: S. G. teške tjelesne povrede u vidu preloma šestog i
sedmog rebra sa desne strane i petog rebra sa lijeve strane i laku tjelesnu
povredu u vidu istezanja mišića vrata, a I. G. lake tjelesne povrede u vidu
kontuzione (nagnječne) povrede glave i istezanje mišića vrata i slabinske
regije,
-čime je izvršio krivično djelo teška djela protiv bezbjednosti javnog saobraćaja iz čl. 348. st. 1. u vezi čl. 339. st. 1. Krivičnog zakonika.
Pa ga sud na osnovu pomenutog zakonskog propisa, primjenom čl.
4.13.15.32.36.42.45.46.st.1. tač. 4. Krivičnog Zakonika, čl. 226.229.239. st.
2. i čl. 374. Zakonika o Krivičnom Postupku  
                                            O S U DJ U J E

        NA KAZNU ZATVORA u trajanju od 3 (tri) mjeseca.  
        Da plati ovom sudu na ime troškova krivičnog postupka iznos od 297 eura, kao i na ime paušala iznos od 50 eura, u roku od 15 dana po pravnosnažnosti ove presude.  
        Oštećeni G. S.I.iz Beograda,  K. A.H. O.O. R. i R. E. iz Rožaja, radi ostvarivanja imovinsko pravnog zahtjeva upućuju se na gradjansku parnicu.

                                            O b r a z l o ž e n j e

        ODT iz Rožaja podnio je optužnicu Kt.br.40/12. od 14.5.2012.godine, protiv optuženog D. E. iz Rožaja, zbog krivičnog djela teška djela protiv bezbijednosti javnog saobraćaja iz čl. 348.st.1. u vezi čl. 339.st.1. KZ.  
        Na glavnom pretresu Zamjenik ODT-a iz Rožaja istakao je da je izvedenim dokazima utvrdjeno da je optuženi izvršio krivično djelo za koje je optužen.  Predložio je da sud istog oglasi krivim za izvršeno krivčno djelo i osudi ga na kaznu zatvora u trajanju od 3 mjeseca, kao blažom visinom kazne.  
        Na glavnom pretresu nijesu prisustvovali oštećeni, koji su bili uredno pozvani.  
        Advokat M. B. iz Rožaja, branilac optuženog, istakao je: da je optuženi priznao izvršenje krivičnog djela i krivicu za krivično djelo koje mu se optužbom stavlja na teret. Optuženi nije osudjivan da je porodica istog se interesovala za oštećene u pružanju svake vrste pomoći. Da u postupku nije utvrdjeno za oštećenu S. da je zadobila teške tjelesne povrede prelom rebara, jer je odbila ponudu od strane porodice optuženog radi liječenja u opštoj bolnici u Beranama, tako da se ista nakon tri dana od saobraćajne nezgode javila na pregled na VMA u Beogradu, gdje su joj konstatovane teške tjelesne povrede.  Da se optuženi  redovn interesovao kod oštećenih u vezi predmetne saobraćajne nezgode, te i zdravstvenom stanju  oštećenih. Predložio je da se optuženom izrekne uslovna osuda za izvršeno krivično djelo.  
        Na glavnom pretresu optuženi je izjavio da priznaje izvršenje krivičnog djela i krivicu za krivično djelo za koje je optužen.  
        U pogledu datih objašnjenja u vezi izvršenja ovog krivičnog djela ponovio je  navode sa zapisnika Kt.br.40/12. od 23.3.2012.godine pred ODT-om u Rožajama, ističući: da je dana 18.7.2011.godine, oko 00,02 h, upravljao svojim motornim vozlom marke „Citroen“ reg. oznake RO AB 045, iz pravca Rožaja prema Beranama. Da je prethodno konzumirao alkohol. Dolaskom u naselje Suho Polje u Rožajama, vozilo se kretalo dosta brzo ne sjećajući se kojom brzinom, tako da je u jednom momentu primijetio ispred njegovog vozila vozilo marke „Jugo“ beogradskih reg. oznaka, koje se kretalo sporo.  Nije  uspio da zaustavi vozilo već je prednjom čeonom stranom udario u zadnji dio tog vozila nakon čega je izgubio svijest, tako da se više ničega ne sjeća. U ovoj nezgodi se teško povrijedio i od povreda je prevezen u Opštu bolnicu u Bernama. Kasnije je saznao da je u toj nezgodi oštećeno više vozila, a ne zna ko je bio povrijedjen. Saznao je da je u vozilu marke „Jugo“ bila jedna žena i vozač. Vozač je B,C i E kategorije i žao mu je što je do ovoga došlo izražavajući iskreno kajanje.  
        Na glavnom pretresu sud je izveo dokaze pročitao: zapisnik o uvidjaju saobraćajne nezgode Ispostave Rožaje br.37/2011. od 20.7.2011.godine, izvještaj ljekara specijaliste VMA Beograd br.3093. od 20.7.2011.godine, izvještaj kabineta za grudnu hirurgiju VMA Beograd br.1100 od 27.7.2011.godine, izvještaj ljekara specijaliste VMA Beograd, br. 1166 od 10.8.2011. godine, izvještaj ljekara specijaliste kabineta za grudnu hirurgiju VMA Beograd br. 1684. od 23.11.2011.godine, izvještaj ljekara Jedinice za HMP Rožaje od 09.9.2011. godine, izvještaj ljekara specijaliste Urgentnog Centra Klinički Centar Srbije br. PO-95665/11. od 18.7.2011.godine, izvještaj ljekara specijaliste Kliničkog Centra Srbije, br. 1015385 od 28.7.2011.godine, izvještaj doktora specijaliste br.1577. od 26.9.2011.godine, izvještaj doktora specijaliste br. 2663. od 03.8.2011.godine, po saglasnosti stranaka pročitao:  nalaz i mišljenje vještaka saobraćajne struke N. M. dat na zapisniku Kt.br.40/2012. od 19.4.2012. godine, nalaz i mišljenje vještaka medicinske struke dr. M. M. dat na zapisniku Kt.br.40/12. od 08.5.2012.godine   i nalaz i mišljenje vještaka neuropsihijatra dr. H. K. dat na zapisniku Kt.br.40/12. od 11.5.2012.godine pred ODT-om u Rožajama, iskaze svjedoka – oštećenih S. i I. G.dati na zapisniku Kt.br.40/12. od 02.4.2012.godine ODT-a iz Rožaja,  R. E. od 23.3.2012.godine, pred ODT-om u Rožajama, K. A. od 23.3.2012. godine pred ODT-om u Rožajama, H. O. od 23.3.2012.godine pred ODT-om u Rožajama i O. R. od 23.3.2012.godine pred ODT-om u Rožajama, pročitao izvještaj JZU Doma zdravlje Berane od 25.7.2011.godine, izvršio uvid u fotodokumentaciju Ispostave Rožaje br. 152/2011. od 18.7.2011.godine, sa skicom lica mjesta i pročitao  izvod iz kaznene evidencije na ime optuženog.  
        Sud je cijeneći iskaz optuženog i izvedene dokaze pojedinačno i u vezi sa ostalim izvedenim dokazima, te je na osnovu takve ocjene utvrdio činjenično stanje opisano u izreci presude.  
        Utvrdjeno činjenično stanje proizilazi iz potpunog priznaje optuženog za izvršeno krivično djelo, čije priznanje je sud prihvatio  i isto uzeo kao dokaz, jer je u svemu potvrdjeno izvedenim dokazima koje je sud u potpunosti prihvatio kao tačne, objektivne, medjusobno saglasni i kao takvi ničim nedovedeni u  sumnju.  
        Naime, nesporno je da je optuženi pomenutog dana upravljao njegovim putničkim vozilom iz pravca Rožaja prema Beranama. Da je prethodno konzumirao lkohol, te da je dolaskom u mjesto zv. Suho Polje, vozilom kojim je upravljao izazvao saobraćajnu nezgodu na način kako je opisano u izreci presude. Da je u ovoj saobraćajnoj nezgodi teške tjelesne povrede zadobila G. S.koja je bila u vozilu marke „Jugo“ koje se kretalo u istom smjeru ispred vozila kojim je upravljao optuženi, a lake tjelesne povrede vozač vozila Juga I. G.Da je optuženi u vrijeme saobraćajne nezgode bio u pijanom stanju pri koncentraciji alkohola u krvi od 1,36 promila, a da se njegovo vozilo kretalo brzinom od 94,17 km/h, dok je na mjestu nezgode ta brzina bla ograničena na 50 km/h. Da je na vozilima marke „BMW“ reg. oznake RO AK 862,  marke „Audi“ RO AD 170, marke „Volksvagen“  tip transporter reg. oznake RO AM 426, marke „Volksvagen“ tip Golf III, reg. oznake RO AD 786  i vozilo marke „Zastava“ tip Jugo beogradskih reg. tablica, pričinjena materijalna šteta.  
        Činjenice koje se odnose na nastanak ove saobraćajne nezgode, zadobijene povrede kod oštećenih, oštećenja na vozilima, nastanak saobraćajne nezgode, mjesto saobraćajne nezgode, uzroci koji su doveli do nastanka iste, kao i alkoholisanost optuženog, u svemu su potvrdjene iskazom optuženog i svim izvedenim dokazima.  
        Iz nalaza i mišljenja vještaka saobraćajen struke N. M. dipl.ing. saobraćaja proizilazi da je vozilo kojim je upravljao optuženi u mjesto nezgode prešlo sa svoje desne na lijevu kolovoznu traku, preduzimajući prethodno ranju preticanja vozila Zastava Jugo, u trenutku kada je suprotna kolovozna  traka bila zauzeta nailaskom vozila BMW iz suprotnog smjera. Da bi izbjegao kontakt sa tim vozilom optuženi je preduzeo radnju kočenja vozilom i izmicanja istog udesno, kojom prilikom je u sustizanju na prostoru desne kolovozne trake  prednjim lijevim čeonim dijelom vozila udarilo u zadnju stranu vozila „Zastava“ Jugo. Da je od ovog udara vozilo Jugo

odgurnuto unaprijed i udesno i daje isto u našustanju kolovoza na desnoj
strani prednjim lijevim uglom naletjelo na zadnji lijevi ugao, a potom u
lijevu bočnu stranu na vozilo marke „Audi“ koje je bilo parkirano van kolovoza
i okrenuto u smjeru Berana. Da je vozilo Jugo u daljem kretanju do
zaustavljanja rotiralo zadnjim krajem u smjeru kretanja kazaljke na satu i
zadnjim lijevim uglom udarilo u vozilo Kombi transporter u lijevu bočnu
stranu, koje je bilo okrenuto u pravcu Berana. Da je vozilo optuženog udarilo
u zadnju stranu vozila Jugo nastavljajući da se kreće od desne prema lijevoj
strani kolovoza i da je tom prilikom napuštajući kolovoz po lijevoj strani
prednjim čeonim dijelom udarilo u prednju lijevu bočnu stranu nailazećeg
vozila BMW. Da je mjesto kontakta bilo izvan lijeve ivice kolovoza, tako da je
usled ovog udara prednji dio vozila BMW potisnut u svoju desnu stranu i isto
je čeonim dijelom udarilo u vozilo marke „Golf“ III, parkirano van kolovoza, a
bilo je okrenuto u pravcu Rožaja. Da je propust koji je uzročno vezan za
stvaranje opasne situacije i nastanak ove saobraćajne nezgode učinio optuženi
kao vozač putničkog vozila marke „Citroen“, obzirom da je radnju preticanja
vozila Jugo, nedozvoljenom brzinom, preduzeo na potezu puta gdje je to bilo
zabranjeno, podužna horizontalna oznaka u vidu sredinom kolovoza izvučene pune
bijele linije, u trenutku kada za izvodjenje takve radnje nijesu postojali
uslovi. Da se vozilo marke Jugo kretalo u okvirima desne kolovozne trake i
bilo uočljivo za optuženog kao vozača vozila „Citroen“. Da je vozilo BMW prije
nastanka nezgode preduzelo radnju usporavanja i bočnog izmicanja udesno
napuštanjem kolovozne trake, ali kontakt sa vozilom „Citroen“ nije moglo
izbjeći, dok su vozila Audi, Kombi i Golf III, bila parkirana ivan kolovoza te
da nijesu doprinijela nastanku ove saobraćajne nezgode. Da se vozilo marke
„Citroen“ u mjestu nezgode kretalo brzinom od 94,17 km/h, a da je na tom
mjestu ograničenje od 50 km/h.
            Nalaz i mišljenje ovog vještaka sud je prihvatio kao stručan, objektivan i kao takav potvrdjen svim ostalim izvedenim dokazima. Naime, iz ovog nalaza vidi se uzrok saobraćajne nezgode, postupanje optuženog prilikom upravljanja vozilom, brzina vozila koja se sasvim izvjesno ocjenjuje kao nebezbijedna, jer  upravljanje vozilom nedozvoljenom brzinom  znači upravljanje istovremeno i brzinom koja nije bezbijedna. Usled pijanog stanja i brzine veće od dozvoljene, koja je istovremeno i nebezbijedna, optuženi je kritičnom prilikom vozilom započeo preticanje  vozila Jugo na mjestu gdje se ta radnja nije mogla izvesti, obzirom na stanje puta i datu saobraćajnu situaciju, kojom prilikom je došlo do saobraćajne nezgode na način opisan u izreci presude.
            Iz nalaza  i mišljenja vještaka neuropsihijatra dr. H. K. proizilazi da je koncentracija alkohola u krvi kod optuženog  u vrijeme nastanka saobraćajne nezgode iznosila 1,36 promila. Da je krv za analizu od optuženog uzeta istog dana u 01,20 h. te da je od nastanka saobraćajne nezgode do uzimanja analize krvi proteklo vrijeme , to je došlo do manje eliminacije alkohola u krvi, ali ne bitno, što bi uticalo na utvrdjenu koncentraciju  alkohola. Da ova koncetracija alkohola u krvi predstvlja  teško pijanstvo, koje je dovelo do  slabljenja percepcije i psihomotorike (reakcijski čas) kod optuženog, a samim tim i sposobnosti da upravlja vozilom.
            Nalaz i mišljenje ovog vještaka sud je prihvatio kao stručan, objektivan jer je zasnovan na  dokazima na osnovu kojih je utvrdjena koncentracija prisustva alkohola u krvi optuženog, nakon nastanka saobraćajne nezgode.
            Iz nalaza i mišljenja vještaka medicinske struke dr. M. M. proizilazi da je u medicinskoj dokumentaciji za G. S. konstatovano prelom šestog i sedmog rebra sa desne strane i petog rebra sa lijeve strane,istezanje mišića vrata, a kod G. I. da su konstatovane povrede nagnječenje povrede glave, istezanje mišića vrata i slabinske regije. Da su povrede koje je zadobila S. teške tjelesne povrede, obzirom na prelom tri rebra i da su mogle nastati u saobraćajnom udesu dok su povrede kod G. I. lake tjelesne povrede i mogle su nastati u saobraćajnom udesu.
            Nalaz i mišljenje ovog vještaka sud je prihvatio kao stručan i objektivan, jer proizilazi iz medicinske dokumentacije iz kojih se vidi vrijeme kada su oštećeni zatražili medicinsku intervenciju  u naznačenim medicinskim ustanovama kao referentnim za pružanje i dijagnostikovanje, koje dokaze je sud u svemu prihvatio kao tačne i objektivne. Iz ovog nalaza i mišljenja se vidi da je S. zadobila teške tjelesne povrede, a I. lake tjelesne povrede, te imajući u vidu da su iste nastale u saobraćajnom udesu pomenutog dana, to je sud našao da se ove povrede i pravno kvalifikuju i to kod S. kao teške tjelesne povrede, a kod I. kao lake tjelesne povrede.        
            Dovodeći u uzajamnu vezu priznanje optuženog za izvršeno djelo, koje je potpuno, nedvosmisleno i jasno, kao i njegovu krivicu za izvršeno krivično djelo, sa izvedenim dokazima,  nesporno je utvrdjeno činjenično stanje iz izreke presude.
            Neosnovano branilac optuženog u tezi odbrane iznosi da na pouzdan način nijesu utvrdjene povrede kod oštećene S.tako da sud u tom dijelu njegovu tezu nije prihvatio, jer je  suprotna izvedenim dokazima koji se odnose na vrstu i težinu zadobijenih povreda kod S.Teza branioca optuženog u dijelu koji se odnosi na ličnost optuženog je prihvaćena, jer je to  potvrdjeno izvedenim dokazima.
            Odredbom čl. 339. KZ propisano je da krivično djelo ugrožavanje javnog saobraćaja  čini učesnik u saobraćaju koji se ne pridržava saobraćajnih propisa i time ugrozi saobraćaj, da dovede u opasnost život ili tijelo ljudi ili imovinu  čija vrijednost prelazi iznos od 20.000 eura, pa usled toga kod drugog nastupi laka tjelesna povreda ili drugom prouzrokuje imovinsku štetu  koja prelazi iznos od 3.000 eura. Radnja krivičnog djela se sastoji u postupanju učesnika u saobraćaju suprotno  Zakona o bezbijednosti saobraćaja na putevima, s tim što ukoliko je usled izvršenja osnovnog krivičnog djela ugrožavanje javnog saobraćaja nastupila teža posledica u vidu smrti nekog lica ili teške tjelesne povrede,  tada se radi o kvalifikovanom djelu tj. krivičnom djelu teška djela protiv bezbijednosti javnog saobraćaja, što je sankcionisano odredbom čl. 348. KZ. U konkretnom slučaju optuženi je postupao suprotno članu 27.32.48. i 200 Zakona o bezbijednosti saobraćaja na putevima, jer je vozilom upravljao u pijanom stanju, pri koncentraciji alkohola u krvi od 1,36 promila, pri kojoj koncentraciji nije bio sposoban da bezbijedno upravlja vozilom, s tim što je vozilom upravljao brzinom od 94,17 km/h, koja je bila veća za 44,17 km, od brzine dovzoljene za datu saobraćajnu situaciju, koja brzina sasvim je izvesno nije bezbijedna samim tim što je znatno bila veća od dozvoljene. 
            Cijeneći psihički odnos optuženog prema izvršenom krivičnom djelu, sud je našao da je isti postupao sa umišljajem, svjestan da se ne pridržava saobraćajnih propisa, tj. da upravlja vozilom u pijanom stanju i brzinom većom od dozvoljene, postupajući na posledicu u smislu ugrožavanja  saobraćaja sa dovodjenjem u konkretnu opasnost života i tijela ljudi. U odnosu na težu posledicu,tj. tešku tjelesnu povredu  i laku tjelesnu povredu oštećenih isti je postupao iz nehata.
            Pravnom ocjenom utvrdjenog činjeničnog stanja, sud je našao da su  u radnjama optuženog sadržani svi bitni elementi krivičnog djela teška djela protiv bezbijednosti javnog saobraćaja iz č. 348.st.1. u vezi čl. 339.st.1. KZ, i da je za isto krivičnopravno odgovoran, te ga je sud za izvršeno krivično djelo oglasio krivim, pošto je našao da nema elemenata koji bi isključivali njegovu krivičnopravnu odgovornost i osudio ga na kaznu zatvora u trajanju od 3 mjeseca.
            Prilikom odmjeravanja kazne optuženom u granicama koje su Zakonom propisane za predmetno krivično djelo, uzimajući u vidu svrhu kažnjavanja i sve okolnosti koje utiču da kazna bude manja ili veća, (olakšavajuće i otežavajuće) okolnosti iz čl. 42. KZ, sud je kao olakšavajuće okolnosti okrivljenom uzeo u obzir njegovo dosadašnje vladanje, što potvrdjuje i njegova neosudjivanost, njegovo potpuno i iskreno priznanje za izvršeno krivično djelo, odnos prema izvršenom krivičnom djelu, njegove lične i materijalne prilike, a u nedostatku otežavajućih okolnosti ocjenjujući  olakšavajuće okolnosti sveukupno kao posebno olakšavajuće istog osudio na kaznu zatvora u naznačenom trajanju primjenom čl. 45. i 46. KZ, kao blažom visinom kazne u odnosu na onu koja je u Zakonu pripisana za ovo krivično djelo, ubijedjen da će se sa istom postići svrha kažnjavanja iz čl. 4. u vezi čl. 32. KZ.
            U smislu čl. 226. i 229. ZKP sud je obavezao optuženog da plati na ime troškova krivičnog postupka iznos od 297 eura, a koji troškovi se odnose za naknadu vještačenja od strane vještaka saobraćajne i dva vještaka medicinske struke, kao i da plati na ime paušala iznos od 50 eura, a ovo imajući u vidu trajanje i složenost krivičnog postupka.
            U smislu čl. 239.st.2. ZKP, sud je oštećene radi ostvarivanja imovinsko pravnog zahtjeva uputio na gradjansku parnicu. Ovo sa razloga što do okončanja glavnog pretresa oštećeni nijesu postavili imovinsko pravni zahtjev, tako da sud nije raspolagao sa podacima u pogledu odlučivanja o istom.  
OSNOVNI SUD U ROŽAJAMA, dana 11.6.2012.g.  
ZAPISNIČAR
PREDSJEDNIK SUDA
Burdžović Adisa s.r.
Camić Zahit s.r.  
PRAVNA POUKA: Protiv ove presude može se izjaviti
žalba u roku od 15 dana po pravnosnažnosti ove presude,
Višem sudu u Bijelom Polju, a preko ovog suda.  