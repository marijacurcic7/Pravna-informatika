OSNOVNI SUD U ROŽAJAMA
K.br. 112/12
U IME CRNE GORE
Sudija Osnovnog suda u Rožajama Milosav Zekić, uz učešće zapisničara Aide
Luboder , rješavajući po optužnom predlogu Osnovnog državnog tužilaštva iz
Rožaja Kt.br.119/12 od 28.06.2012.g. podnijet protiv okrivljenog S. S. iz
Rožaja, zbog krivičnog djela laka tjelesna povreda iz čl. 152. st. 2. u vezi
st. 1. Krivičnog zakonika, nakon održanog glavnog i javnog pretresa u
prisustvu Zamjenika Osnovnog državnog tužioca Aldina Kalač, oštećenog M. D.,
okrivljenog i njegovog branioca adv.Miladina Beloicu , dana 18.10.2012. donio
je i javno objavio
P R E S U D U
Okrivljeni S. S., JMB ., od oca M. i majke F. , rodj. Lj. , rodjen ..g. u
Rožajama , živi u s.Balotiće, drž. CG, razumije crnogorski jezik, njegov jezik
je crnogorski, pismen, završio osam razreda osnovne škole, nezaposlen,
neoženjen, siromašnog imovnog stanja, neosudjivan.
K R I V JE
Što je:
dana 26.06.2012.g. oko 16,30 h, u selu Balotiće Opština Rožaje, lako tjelesno
povrijedio M. D., na način što ga je čekićem-sredstvom podobnim da tijelo
teško povrijedi ili zdravlje teško naruši gađao i pogodio u predjelu glave
nanoseći mu laku tjelesnu povredu u vidu posjekotine u predjelu lijeve
slepoočnice veličine 3 x 1 cm,
- čime je izvršio krivično djelo laka tjelesna povreda iz čl. 152. st. 2. u
vezi st. 1. Krivičnog zakonika
- pa mu sud primjenom pomenutog zakonskog propisa i čl. 4,13, 15, 32, 3, 42,
52, 53, 54, Krivičnog zakonika i čl. 374. Zakonika o krivičnom postupku izriče
USLOVNU OSUDU
Kojom mu utvrđuje kaznu zatvora u trajanju od 60 (šezdeset) dana i istovremeno
određuje da se kazna neće izvršiti ukoliko osuđeni u roku od jedne godine ne
izvrši novo krivično djelo.
Da plati ovome sudu na ime troškova krivičnog postupka iznos od 55,00 eura i
na ime paušala iznos od 30,00 eura, u roku od 15 dana po pravosnažnosti ove
presude.
Odštetnog zahtjeva nije bilo.
O b r a z l o ž e nj e
Osnovno državno tužilaštvo iz Rožaja, podnijelo je ovome sudu optužni predlog
Kt.br.119/12 od 28.06.2012.g. protiv okrivljenog S. S. iz Rožaja zbog
krivičnog djela aka tjelesna povreda iz čl. 152. st. 2. u vezi st. 1.
Krivičnog zakonika (KZ).
Na glavnom pretresu Zamjenik ODT Aldin Kalač je precizirao činjenični opis
djela kao u dispozitivu ove presude, te je predložio da sud okrivljenog oglasi
krivim zbog krivičnog djela koje mu je optužbom stavljeno na teret i da ga
osudi na novčanu kaznu u iznosu od 1.200,00 eura.
Oštećeni Mirsad Dautović je u završnoj riječi istakao, da se ne pridružuje
krivičnom gonjenju ODT-a u odnosu na okrivljenog, niti postavlja odštetni
zahtjev.
Branilac okrivljenog adv. Miladin Beloica u završnoj riječi je predložio da
sud njegovog branjenika oslobodi od optužbe, jer u postupku nije dokazano da
je počinio krivično djelo koje mu je optužbom stavljeno na teret.
Okrivljeni S. S. je u svojoj odbrani istakao, da on i oštećeni M. D. žive u
Selu Balotiće, Opština Rožaje i od ranije nijesu u dobrim odnosima, zbog
neriješenih imovinsko-pravnih odnosa. Prilazni put prema kući oštećenog
prolazi kroz njegovo zemljište i na tom putu postoji vratnica - taraba do
glavnog seoskog puta da stoka nebi ulazila u njegovo imanje-livadu. Pošto je
dana 26.06.2012.godine, primjetio da mu je jedna krava ušla u ovu livadu, oko
16,30 h pošao je da istjera ovu kravu i kada ju je istjerao i zatvarao
vratnicu, došao je oštećeni i psovao mu boga, božju majku, mrtvu biku i branio
da zatvori vratnicu, na šta mu je on odgovorio da je to njegovo imanje i da je
zatvorio vratnicu da nebi ulazila tudja stoka. Oštećeni je tada bacio vratnicu
u stranu, pa ju je on ponovo postavio na put i tako su je nekoliko puta bacali
i postavljali. Nakon toga oštećeni je pošao do svoje kuće koja se nalazi u
blizini i nakon nekoliko minuta se vratio držeći u ruci kablo od struje
debljine 3 cm i dužine 70 cm i nasrnuo je na njega psujući ga i krenuo je da
ga udari ovim kablom po glavi, pa je podigao ruke da bi zaštitio glavu i on ga
je istim zakačio u predjelu šake i ramena. Nakon čega su se otimali oko ovog
kabla, te pošto je u ruci držao čekić sa drvenom držalicom dužine oko 40 cm,
kojim je predhodno popravljao tarabu, istovremeno su se otimali i oko čekića,
te je moguće da ga je zakačio držalicom od čekića i nanio mu povrede, nakon
čega su se rastavili i otišli ka svojim kućama. Predložio je da ga sud
oslobodi od optužbe, jer smatra da nije izvršio djelo za koje je optužen.
Po ovoj krivičnopravnoj stvari, sud je izveo dokaze saslušao svedoke -
oštećenog M. D., vještaka medicinske struke dr. Jaha Pepića, pročitao
izvještaj ljekara jedinice HMP Rožaje od 26.0.6.2012.g. i izvršio uvid u izvod
iz kaznene evidencije na ime okrivljenog.
Svedok - oštećeni M. D., je izjavio da živi u selu Balotiće, Opština Rožaje.
Od glavnog - seoskog puta pruža se put prema njegovoj kući koji prolazi kroz
imanje okrivljenog i njegove braće u dužini od oko 20 m. Taj put nije ograđen,
niti je na istom postavljena vratnica - taraba do seoskog puta. Dana
26.06.2012.g. oko 16,30 h, vidio je od kuće da okrivljeni postavlja-zakiva
tarabu preko puta pa je pošao do njega i rekao mu da ne zagrađuje put i ne
zakiva tarabu - vratnicu, jer nema drugi put za prilaz kući. On ga je tada
opsovao i gađao ga čekićem sa udaljenosti od oko 1,00 do 1,50 m i pogodio ga
metalnim dijelom čekića u predjelu lijeve slepoočnice, kojom prilikom ga je
čekić okrznuo od glavu i nanio mu povredu. Od tog udarca je pao na zemlju dok
je okrivljeni otišao sa lica mjesta. Kada je ustao pozvao je telefonom
policiju, a zatim ga je komšija R. D. prevezao do Doma zdravlja Rožaje, gdje
mu je ukazana ljekarska pomoć. Istakao je da kod sebe nije imao nikakav
predmet pa ni gumeno kablo od struje, tako da nikakvim predmetom nije pokušao
da udari okrivljenog, niti se sa njim otimao oko kabla i čekića, već ga je
okrivljeni odmah gađao čekićem kada mu je rekao da ne zagrađuje put i da
zakiva vratnicu da se nemože otvoriti.
Iz nalaza i mišljenja vještaka Jaha Pepića, vidi se da je uvidom u izvještaj
jedinice HMP Rožaje od 26.06.2012.g. našao da se oštećeni M.D. javio na
pregled toga dana u 17,00 h i kod istog je nađena povreda u vidu posekotine u
predjelu lijeve slepočnice vel. 3x1 cm. Ova povreda je mogla biti nanijeta
udarom tvrdog predmeta, kao što je čekić i drugi slični predmet koji ima ivice
- slomljeno staklo, žica, ekser i sl. ,ukoliko je sila djelovala pod oštrim
uglom ivicom čekića . Povreda je mogla biti nanijeta i ukoliko je oštećeni
gađan i pogođen sa daljine do 1,5 m čekićem i ukoliko ga je metalni dio čekića
okrznuo lijevu slepoočnicu, a može nastati i neposrednim udarom čekića ukoliko
je metalni dio čekića okrznuo lijevu slepoočnicu. Povreda nije mogla nastati
držalicom od čekića.
Iz izvještaja ljekara jedinice HMP Rožaje od 26.06.2012.godine, vidi se da se
M. D., javio na pregled u HMP u 17,00 hi da su istom konstatovane povrede koje
su nađene prilikom pregleda koje je naveo vještak medicinske struke u svom
nalazu i mišljenju.
Iz izvoda iz kaznene evidencije na ime okrivljenog, vidi se da isti nije
evidentira kroz kaznenu evidenciju Ispostave Rožaje.
Cijeneći odbranu okrivljenog i sve izvedene dokaze, kako pojedinačno, tako i u
međusobnoj vezi u smislu čl. 370. st. 3. Zakonika o krivičnom postupku (ZKP),
sud je utvrdio da je okrivljeni izvršio krivično djelo koje mu je optužbom
stavljeno na teret i da je zato kriv i krivičnopravno odgovoran.
Naime, iz iskaza svedoka - oštećenog M. D., utvrđeno je da je okrivljeni
kritičnog dana postavljao i zakivao tarabu - vratnicu na putu koji vodi prema
kući oštećenog, da je oštećeni došao do njega i rekao mu da ne zagrađuje put i
ne zakiva vratnicu jer nema drugi put za prilaz kući, nakon čega ga je
okrivljeni opsovao i gađao čekićem sa udaljenosti od oko 1,00 do 1,50 m i
pogodio ga tj. okrznuo ga metalnim dijelom čekića u predjelu lijeve
slepoočnice i nanio mu povredu, a zatim se udaljio sa lica mjesta. Utvrđeno je
da oštećeni kod sebe nije imao nikakav predmet, pa ni gumeno kablo od struje,
te da nije pokušao da udari okrivljenog bilo čime, niti se sa njim otimao oko
kabla i čekića, već ga je okrivljeni odmah gađao čekićem kada mu je rekao da
ne zagrađuje put i da zakiva vratnicu.
Iskaz ovog svedoka, sud je prihvatio kao jasan, objektivan i uvjerljiv, a
dovodeći isti u vezu sa navodima iz medicinske dokumentacije koje je sud
prihvatio kao jasne i određene i nalazom i mišljenjem vještaka medicinske
struke dr. Jaha Pepića koji je sud prihvatio kao uvjerljiv i stručan, iz kojih
se nesumljivo utvrđuje da je oštećeni kritičnog dana zadobio povredu u vidu
posekotine u predjelu lijeve slepoočnice vel. 3x1 cm, koja je mogla nastati na
način kako je to opisao oštećeni, zaista se nedvosmisleno utvrđuje činjenično
stanje kao u dispoziivu ove presude.
Sud je cijenio iskaz okrivljenog, pa je isti prihvatio u dijelu u kojem je
saglasan sa utvrđenim činjeničnim stanjem. Međutim iskaz okrivljenog u dijelu
u kojem navodi da je na putu i ranije postojala vratnica - taraba i da je on
nije zakivao, već zatvarao, te da mu okrivljeni nije dozvolio da je zatvori,
već ju je bacao u stranu i mašio se gumenog kabla i udario ga u predjelu
lijeve šake i ramena, te da su se nakon toga otimali oko kabla i oko čekića,
tako da je moguće da se povrijedio od drvene držalice od čekića prilikom
otimanja, sud nije prihvatio obzirom da je njegov iskaz u ovom dijelu,
neobjektivan, neuvjerljiv i opovrgnut iskazom oštećenog, kojem je sud poklonio
punu vjeru, a koji nalazi oslonca i u nalazu i mišljenju vještaka medicinske
struke iz kojeg jasno proizilazi da oštećeni nije mogao zadobiti povredu, na
način kako je to predstavio okrivljeni - od držalice od sekire, već je povredu
zadobio na način kako je to predstavio oštećeni, tako da je očigledno da
okrivljeni sa ovakvom odbranom smišljeno i sračunato nastoji da izbjegne
krivičnopravnu odgovornost ili pak olakša sebi položaj u postupku.
Dakle, u postupku je utvrđeno da je okrivljeni dana 26.06.2012.g. oko 16,30 h,
u selu Balotiće Opština Rožaje, lako tjelesno povrijedio M. D., na način što
ga je čekićem-sredstvom podobnim da tijelo teško povrijedi ili zdravlje teško
naruši gađao i pogodio u predjelu glave nanoseći mu laku tjelesnu povredu u
vidu posjekotine u predjelu lijeve slepoočnice veličine 3 x 1 cm.
Cijeneći psihički odnos okrivljenog prema učinjenom djelu, sud je našao da je
isti bio svjestan svog djela, tj. svjestan da na opisani način nanosi laku
tjelesnu povredu oštećenom, sredstvom podobnim da tijelo teško povrijedi ili
zdravlje teško naruši i to je htio pa je postupao sa umišljajem.
Pravnom ocjenom utvrđenog činjeničnog stanja, sud je našao da su u radnjama
okrivljenog sadržani svi bitni elementi krivičnog djela laka tjelesna povreda
iz čl. 152. st. 2. u vezi st. 1. KZ.
Sa navedenih razloga, sud nije prihvatio tezu odbrane branioca okrivljenog da
u postupku nije dokazano da je njegov branjenik izvršio krivično djelo koje mu
je optužbom stvljeno na teret.
Za izvršeno krivično djelo sud je okrivljenog oglasio krivim i izrekao mu
uslovnu osudu, utvrdjujući mu pri tom kaznu zatvora u trajanju od 60 dana i
istovremeno odredio da se kazna neće izvršiti ukoliko isti u roku od jedne
godine ne izvrši novo krivično djelo.
Prilikom izricanja ovakve vrste krivične sankcije, sud je imao u vidu stepen
krivice okrivljenog, stepen nastupele posledice, okolnosti pod kojima je djelo
izvršeno, držanje okrivljenog nakon izvršenog djela, cijeneći pri tom kao
olakšavajuće okolnosti, njegovu raniju neosuđivanost, siromašno imovno stanje,
te činjenicu da se oštećeni nije pridružio krivičnom gonjenju ODT-a, pa je sud
u nedostatku otežavajućih okolnosti, našao da je imalo mjesta izricanju ovakve
vrste krivične sankcije, ubijeđen da će upozorenje uz prijetnju kazne u
dovoljnoj mjeri uticati na okrivljenog da ubuduće neće vršiti bilo kakva
krivična djela.
Na osnovu čl. 229. u vezi čl. 226. st. 2. tač. 1. ZKP, sud je obavezao
okrivljenog da plati ovome sudu na ime troškova krivičnog postupka iznos od
55,00 eura, koji troškovi se odnose na ime troškova za vještačenje.
Na osnovu čl. 229. u vezi čl. 226. st. 2. tač. 9. i st. 3. ZKP, sud je
obavezao okrivljenog da plati ovome sudu na ime paušala iznos od 30,00 eura, a
ovo imajući u vidu trajanje i složenost krivičnog postupka, kao i imovno
stanje okrivljenog.
Odštetnog zahteva nije bilo.
Sa izloženog odlučeno je kao u dispozitivu ove presude.
OSNOVNI SUD U ROŽAJAMA, dana 18.10.2012.g.
Zapisničar, S U D I J A,
Aida Luboder s.r. Milosav Zekić s.r.
PRAVNA POUKA: Protiv ove presude može se izjaviti žalba u roku od 8 dana od
dana prijema iste i to Višem sudu u Bijelom Polju, a preko ovog suda.