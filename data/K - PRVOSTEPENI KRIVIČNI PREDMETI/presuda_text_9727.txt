U IME CRNE GORE
Posl. br. K.319/12/12
Osnovni sud u Kotoru, kao nadležni prvostepeni krivični, po sudiji Danijeli
Samardžić, uz učešće zapisničara Nikolete Prlainović, u predmetu optuženog Š.
A. iz V., zbog krivičnog djela teške krađe u produženom trajanju iz čl. 240
st.2 u vezi čl.49 Krivičnog zakonika, kojeg brani branilac adv. S. Lj., koji
se vodi po optužnici ODT-a Kotor Kt.br.491/12 od 17.08.2012. godine, nakon
održanog glavnog i javnog pretresa dana 25.09.2012. godine u prisustvu
zamjenika ODT-a Kotor Jovanke Čizmović, optuženog i njegovog branioca adv. S.
Lj., donio i javno objavio sljedeću
PRESUDU
Optuženi Š. A., JMBG ..., od oca T. i majke B., rođene K., rođen ...godine u
V., stalno nastanjen u V. sa boravištem u B. državljanin Republike S.konobar,
neoženjen, bez djece, pismen, sa završenom SSS, lošeg imovnog stanja,
neosuđivan, protiv kojeg se ne vodi postupak za drugo krivično djelo,
Kriv je
Što je,
Dana 14.08.2012.godine u vremenu od 02.00h do 06.20h u Budvi, u namjeri da
prisvajanjem tuđih pokretnih stvari za sebe pribavi protivpravnu imovinsku
korist, oduzeo na štetu V.d.o.oiz B. i B.M.d.o.o iz B.oba privredna društva
osnivača Vađon Roberta iz Budve, novac u iznosu od 11.300,00 eura, na način
što je otvorio sef koji se nalazio u ugostiteljskom objektu "Garden caffe" u
Budvi, koji posluje u sastavu d.o.o "Vađon", a nakon što je vidio šifru dok je
oštećeni Vađon otvarao isti u četiri navrata u navedenom periodu i iz istog
oduzeo novac u navedenom iznosu,
-čime je učinio krivično djelo teške krađe u produženom trajanju iz čl.240 st.2 u vezi čl.49 Krivičnog Zakonika.
Pa mu sud primjenom naprijed navedene krivično pravne odredbe, te odredbi
čl.2, 4, 5, 15, 36, 42, 45, 46, 51, 52, 53, 54 KZ-a i čl. 226, 227, 229, 368 i
374 ZKP-a izriče
USLOVNU OSUDU
Kojom mu utvrđuje kaznu zatvora u trajanju od 4 (četiri) mjeseca i istovremeno
određuje da se kazna neće izvršiti ukoliko optuženi za vrijeme od dvije godine
od dana pravosnažnosti presude ne učini novo krivično djelo.
U slučaju opoziva uslovne osude optuženom će se u utvrđenu kaznu zatvora
uračunati vrijeme koje je proveo u pritvoru od 14.08.2012. godine do
22.08.2012. godine, po rješenjima ovog suda Kri.br.214/12 i Kv.281/12.
Dužan je optuženi da na ime troškova krivičnog postupka uplati iznos od 300,00
eura i na ime sudskog paušala iznos od 50,00 eura na žiro račun Osnovnog suda
Kotor br. 832-16-52 u roku od dva mjeseca od dana pravosnažnosti presude.
O b r a z l o ž e nj e
ODT iz Kotora podnio je ovom sudu optužnicu Kt.br.491/12 od 17.08.2012. godine
protiv Š. A.zbog izvršenja krivičnog djela teške krađe u produženom trajanju
iz čl. 240 st.2 u vezi čl.49 Krivičnog zakonika.
U svojoj odbrani optuženi Š. A. je izjavio da priznaje izvršenje krivičnog
djela teške krađe koje mu je stavljeno na teret i krivicu za isto. Objasnio je
da je u kritičnom periodu bio zapolesen u ugostiteljskom objektu G.C.u Budvi
kao konobar, da je nekoliko dana prije predmetnog događaja dok je gazda
otvarao sef, u kojem se nalazio novac, bio u njegovoj blizini i posmatrao dok
ukucava šifru za otvaranje sefa i istu je zapamtio. Dana 14.08.2012. godine
kada je završio sa smjenom palo mu je na pamet da uzme nešto novca iz sefa i
odigra igre na sreću. Otvorio je sef i iz istog uzeo 500,00 eura, i tada ga
niko nije vidio, ali ga je čistačica vidjela kada je zadnji put otvorio sef.
Nakon što je uzeo novac otišao je u kazino u blizini T. gdje je izgubio novac
i vratio se u objekat da iz istog uzme još novca. U objekat je ušao pored
noćnog čuvara, jer mu je on i ranije dozvoljavao da uđe u isti radi korišćenja
toaleta. Drugi put je iz sefa uzeo 2.700,00 eura koje je takođe potrošio u
kazinu Hotela A. opet se vratio do sefa i treći put iz istog uzeo 3.300,00
eura, a koji iznos je opet potrošio u kaznu, da bi se i četvrti put vratio i
iz sefa uzeo 3.700,00 eura. Nije siguran da li su navedeni iznosi u potpunosti
tačni. Naveo je da je bio pod uticajem alkohola i ne zna zašto je ovo uradio,
ali da se kaje zbog učinjenog.
U dokaznom postupku koji je proveden radi rasvjetljenja činjeničnog stanja i
krivice optuženog sud je saslušao: svjedoka-oštećenog V.R., svjedoka D. N. i
pročitao periodične izvještaje sa fiskalnih kasa za V.d.o.o od 12. i 13.
avgusta 2012. godine i d.o.o "Blue magic" od 14. avgusta 2012. godine.
Svjedok-oštećeni V. R., vlasnik V.d.o.o i B.M.d.o.o je izjavio da je dana
14.08.2012. godine napustio svoj objekat G.C. oko 02.30h i u sefu je ostavio
oko 12.500,00 eura. Ujutru oko 06.00 h pozvala ga je čistačica i rekla da je
konobar A. otvorio sef i iz istog uzimao novac i on je došao u objekat,
otvorio sef i vidio da se u istom nalazi iznos od 1.200,00 eura. Potom je
otišao da traži A. po gradu, svratio je u kockarnicu u blizini T. gdje su mu
rekli da je optuženi bio oko 03.00h i otišao, takođe je svratio i u Hotel
A.gdje su takođe rekli da je optuženi bio. Kada se vratio u G.C. tamo je
zatekao A. i policiju. Pregledom video snimka objekta konstatovao je da je
optuženi oko 02.30h otvorio sef, uzeo nešto novca, zatim oko 05.00, te oko
06.20h, ali nije pregledao snimak čitave noći. Osim njega šifru sefa je znao
N. D. Nije se pridružio krivičnom gonjenju i nije postavio imovinsko pravni
zahtjev, jer mu je oštećeni u potpunosti nadoknadio štetu.
Svjedok D. N. je izjavo da je zaposlen kao konobar u ugostiteljskom objektu
G.C. u Budvi, a njegovo zaduženje je i da na kraju smjene pokupi pazar svojih
kolega i isti stavi u sef. Kritične večeri, po završetku smjene, on je oko
1.400,00 eura pazara stavio u sef i tada je vidio da u istom ima još novca
koji je vlasnik ostavio, a koji je bio iz njegovog drugog objekta. Kada je
otišao iz lokala pozvao ga je kolega A. i pitao ga da mu pozajmi nešto novca i
tražio da mu njegova (svjedokova) djevojka preda novac koji mu je ona čuvala.
Taj poziv je od optuženog imao u 02.37h. A. i on su se vidjeli i predao mu je
novac koji je Antonije bio ostavio na čuvanje kod njegove djevojke, a ujutru
je od vlasnika objekta obaviješten da nedostaje novac iz sefa i da ga je uzeo
A.. Tada je pokušao da dobije A. na telefon, ali isti je bio isključen. On zna
šifru sefa, ali on nije vidio da A. uzima novac iz istog, a ne zna ni tačan
iznos novca koji je bio u sefu.
Iz periodičnih izvještaja sa fiskalnih kasa za V.d.o.o od 12.08.2012. godine
proizilazi da isti iznosi 2.655,30 eura, od 13.08.2012. godine iznosi 1.403,75
eura, a fiskali račun za B.M.d.o.o iznosi 8.205,90 eura.
Cijeneći sve izvedene dokaze pojedinačno, kao i u njihovoj međusobnoj
povezanosti, i u odnosu na priznanje optuženog sud je utvrdio činjenično
stanje navedeno u izreci presude.
Ovakvo činjenično stanje sud je utvrdio prvenstveno iz priznanja optuženog,
iskaza svjedoka-oštećenog V. R., iskaza svjedoka D. N., te periodičnih
izvještaja sa fiskalnih kasa za V.d.o.o i B.M.d.o.o Naime, optuženi Šipovac je
priznao da je dana 14.08.2012. godine u vremenu od 02.00h do 06.20h iz sefa
ugostiteljskog objekta G.C.gdje je radio kao konbar, u četiri navrata,
oduzimao veće novčane iznose, i to na način što je iskoristio priliku kada je
jednom vlasnik, odnosno oštećeni V. otvarao sef i kucao šifru koju je on
zapamtio. Objasnio je da je svaki novčani iznos koji je uzeo potrošio u kazinu
i da se nakon toga opet vraćao do sefa i uzimao novac, a kada je poslednji,
tj. četvrti put uzeo iznos preko 3.000,00 eura u sefu je ostalo još nešto
novca. Ovakvo priznanje optuženog Š. je u saglasnosti s iskazom svjedoka-
oštećenog V. R. koji je u svom svjedočkom iskazu objasnio da je nakon poziva
čistačice dana 14.08.2012. godine došao u svoj objekat G.C.i vidio da u sefu
nedostaje novac, odnosno da je u istom bilo svega 1.200,00 eura, od ukupnog
iznosa od 12.500,00 eura koji su prethodnog dana, odnosno večeri bili u sefu.
Pregledom video nadzora utvrdio je da je novac oduzeo upravo optuženi Š. i to
u nekoliko navrata, a o tome ga je obavijestila i čistačica koja je vidjela
optuženog kada je poslednji, odnosno četvrti put uzeo novac, a što je u svojoj
obrani potvrdio i optuženi Š., s obziorm da je naveo da ga prva tri puta kada
je uzimao novac iz sefa niko nije vidio, a četvrti put ga je vidjela
čistačica. Takođe, iskaz svjedoka-oštećenog V. i priznanje optuženog Šipovca
saglasni su i s iskazom svjedoka D. N., takođe zaposlenog u objektu oštećenog
i čiji je zadatak bio da na kraju svake smjene pokupi pazare svojih kolega kao
što je i uradio dan, odnosno večeri prije kritičnog događaja, kada je u sef
stavio 1.400,00 eura što je predstavljalo dnevni pazar od 13.08.2012. godine.
Priznanje optuženog Š. sud je cijenio kao istinito, potpuno, jasno,
potkrijepljeno iskazima svjedoka-oštećenog V. R. i svjedoka D. N., koje je sud
u cjelosti prihvatio, s obzirom da su imenovani svjedoci na dosljedan i realan
način opisali tok kritičnog događaja, odnosno saznanja o istom, te su kao
takvi njihovi iskazi međusobno podudarni, a takođe su u saglasnosti i sa
pismenim dokazima, odnosno periodičnim izvještajima sa fiskalnih kasa za V.DOO
i B.M.d.o.o na osnovu kojih su potvrđeni navodi svjedoka-oštećenog V. R. o
ukupnom iznosu koji se nalazio u sefu, tj.12.500,00 eura (a samim tim i iznosu
novca koji je nakon izvršene krađe ostao u sefu - 1.200,00 eura), kao i navodi
svjedoka Dojića o iznosu pazara od 1.400,00 eura koji je stavio u sef
neposredno pred kritični događaj. Prema tome nesporno je utvrđeno da je ukupan
iznos novca koji je optuženi Šipovac oduzeo kritične prilike iznos od
11.300,00 eura.
Na osnovu navedenog za sud je bilo nesporno da je optuženi ostvario sva
obilježja bića krivičnog djela teške krađe u produženom trajanju iz čl.240
st.2 u vezi čl. 49 Krivičnog zakonika, s obzirom da je oduzeo tuđi novac
(vlasništvo oštećenog) u iznosu od 11.300,00 eura, a u namjeri da prisvajanjem
istog sebi pribavi protivpravnu imovinsku korist, koje je učinjeno u
produženom trajanju, s obzirom da je optuženi u vremenskoj povezanosti,
odnosno u kratkom vremenskom periodu (od 02,00 do 06,20 dana
14.08.2012.godine) u četiri navrata oduzeo novac iz sefa oštećenog i to sa
direktnim i jedinstvenim umišljajem, jer je bio svjestan svoga djela, a čije
izvršenje je i htio, s obzirom da je postupao s namjerom da oduzimanjem novca
iz sefa ugostiteljskog objekta "Garden caffe" koji je vlasništvo oštećenog V.
R. i njegovim prisvajanjem sebi pribavi protivpravnu imovinsku korist.
Prilikom odluke o vrsti i visini krivične sankcije sud je cijenio sve
okolnosti u smislu odredbe čl.42 Krivičnog zakonika, pa je kao olakšavajuće
okolnosti na strani optuženog Šipovaca cijenio da je isti priznao krivično
djelo čime je doprinio bržem rasvjetljenju i okončanju ove krivično pravne
stvari, da je isti lošeg imovnog stanja, te da nije sklon vršenju krivičnih
djela, s obzirom da ranije nije osuđivan, dok je kao naročito olakšavajuću
okolnost cijenio da je optuženi naknadio štetu oštećenom u cjelosti, čime su
otklonjene štetne posljedice djela zbog čega se oštećeni nije pridružio
krivičnom gonjenju, kao i da je izrazio kajanje zbog učinjenog, pa kako
otežavajućih okolnosti na strani optuženog nije bilo, to mu je sud
primjenjujući odredbe čl.45 i 46 KZ o ublažavanju kazne utvrdio kaznu zatvora
u trajanju od četiri mjeseca i istovremeno odredio da se kazna neće izvršiti
ukoliko optuženi za vrijeme od dvije godine od dana pravosnažnosti presude ne
učini novo krivično djelo, smatrajući da će se i uz prijetnju kaznom zatvora
dovoljno uticati na optuženog da više ne vrši ovakva kao ni slična krivična
djela, odnosno da će se ostvariti svrha iz čl.52 KZ, u okviru opšte svrhe
krivičnih sankcija iz čl.4 KZ.
Sud je shodno čl.51 KZ odredio da će se u slučaju opoziva uslovne osude
optuženom u utvrđenu kaznu zatvora uračunati vrijeme koje je proveo u pritvoru
od 14.08.2012. godine do 22.08.2012. godine, po rješenjima ovog suda
Kri.br.214/12 i Kv.281/12.
Na osnovu svega navedenog, te primjenom čl. 2, 4, 5, 15, 36, 42, 45, 46, 51,
52, 53, 54 KZ-a i 226, 227, 229, 368 i 374 ZKP-a riješeno je kao u izreci
presude.
Sud je obavezao optuženog da na ime troškova krivičnog postupka uplati iznos
od 300,00 eura (troškovi branioca po službenoj dužnosti) i na ime sudskog
paušala iznos od 50,00 eura na žiro račun Osnovnog suda Kotor br. 832-16-52 u
roku od dva mjeseca od dana pravosnažnosti presude, a dokaz o uplatiti da
dostavi ovom sudu s pozivom na broj K. 319/12/12, shodno čl.226, 227 i 229
ZKP-a.
OSNOVNI SUD U KOTORU
Dana, 25.09.2012. godine
Zapisničar, SUDIJA,
Nikoleta Prlainović Danijela Samardžić s.r.
PRAVNA POUKA: Protiv ove presude ima se pravo žalbe u roku od 15 dana od dana
prijema iste Višem sudu u Podgorici, a preko ovog suda.
DNA: ODT Kotor, optuženom, braniocu, ošt. nakon pravosnažnosti.